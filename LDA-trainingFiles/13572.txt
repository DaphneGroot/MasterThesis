Volkel.
Volkel, kerk van de Heilige Antonius Abt
Volkel (Brabants: "Volker") is een kerkdorp in de gemeente Uden in de Nederlandse provincie Noord-Brabant, gelegen in de Peelrand. Het dorp heeft 3.430 inwoners (1 januari 2016).
Het dorp is vooral bekend om de gelijknamige militaire vliegbasis (Volkel) van de Koninklijke Luchtmacht en het nabijgelegen recreatiepark (BillyBird Park Hemelrijk).
Vliegbasis Volkel.
In 1940, aan het begin van de Tweede Wereldoorlog begonnen de Duitsers met de aanleg van een vliegveld bij Odiliapeel. Het werd een zogeheten 'Nachtlandeplatz' waar de jachtvliegtuigen van de toenmalige bezetter gestationeerd werden. De plek was strategisch gekozen: ten zuiden van de grote rivieren. Immers, de geallieerde bommenwerpers, die veelal 's nachts overkwamen, op weg naar het Ruhrgebied, namen boven het verduisterde Nederland de grote rivieren als leidraad.
Op de locatie van de huidige Vliegbasis Volkel werd oorspronkelijk door de Duitse bezetters een bakstenen landingsbaan aangelegd. Deze na de Tweede Wereldoorlog achtergelaten 'Fliegerhorst' zorgde later voor het op de kaart zetten van Volkel en het uitgroeien van en verder ontwikkelen van de gemeente Uden. Het terrein werd in 1949 ingericht voor de basisopleiding en de onderofficiersopleiding van het Korps Mariniers, toen ook de Marine Luchtvaartdienst van de landingsbaan gebruik maakte voor landings- en startoefeningen.
Luchtbasis Volkel werd in 1950 overgedragen aan de Koninklijke Luchtmacht. Het kreeg naamsbekendheid in de jaren 1980 vanwege regelmatige anti-kernwapendemonstraties (van onder meer "Vrouwenvredeskamp" en "Stichting Atoomvrijstaat") in verband met Amerikaanse kernwapens, die op het Amerikaanse deel van de vliegbasis zouden zijn opgeslagen.
Per 2004 waren er drie F-16-squadrons, een reservisten-squadron en een aantal onderhoudsquadrons gestationeerd. De Vliegbasis houdt regelmatig open dagen en is dan deels toegankelijk voor het publiek en biedt vliegshows.
Kerk van Volkel.
De huidige Antonius Abtkerk van Volkel werd in 1938 gebouwd naar ontwerp van architect Johannes van Halteren uit 's-Hertogenbosch. Tijdens de Tweede Wereldoorlog werden door de Duitsers 2 klokken uit de toren gehaald. Deze werden in 1947 vervangen door 2 nieuwe klokken, die werden gegoten bij gieterij Petit en Fritsen uit Aarle-Rixtel.
Recreatiepark.
Het aan de zuidoost-kant van Volkel gelegen recreatiepark, genaamd BillyBird Park Hemelrijk Hemelrijk bestaat uit een groot strandbad, een buitenspeeltuin en twee binnenspeeltuinen. Dit park wordt vooral in de zomermaanden druk bezocht door vakantievierende jongeren en gezinnen.
Dierenpark.
Aan de noordoost-kant van Volkel, langs Vliegbasis Volkel ligt Dierenpark Zie-ZOO, bestaande uit een dierentuin en een kweekcentrum voor exotische dieren.
Evenementen.
Jaarlijks wordt door de stichting 'Volkel in de Wolken' een gelijknamig evenement gehouden, met een vliegshow (met deelname van onder meer F-16's van de Koninklijke Luchtmacht), een grote braderie en kindervermaak.
Tijdens de carnavalstijd heet Volkel 'Pieperland' en de inwoners zijn 'piepers' (aardappels) en 'pieperinnekes'.
Sinds 2008 wordt er jaarlijks op het tweede weekend van oktober het festival Festyland georganiseerd. Dit is de afsluiting van het festival seizoen en het wordt georganiseerd door Par-T Events. Dit festival is opgericht door de Volkelse band BZB (tegenwoordig nog ambassadeur) om het 15-jarig bestaan van de band dat jaar te vieren en is sindsdien een jaarlijks terugkerend evenement.
