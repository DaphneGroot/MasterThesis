HSL-Oost.
De bestaande spoorlijn Amsterdam - Elten. Klik op de kaart voor een vergroting.
HSL-Oost is de benaming voor een sinds 2001 afgeblazen Nederlandse hogesnelheidslijn tussen Amsterdam en de Duitse grens via Utrecht en Arnhem. De lijn zou grotendeels het tracé van de bestaande Rhijnspoorweg gaan volgen.
Verdubbeling spoorlijn Amsterdam – Utrecht.
In de periode 1999 - 2007 heeft er een verdubbeling van de spoorlijn Amsterdam Bijlmer ArenA – Utrecht Centraal plaatsgevonden waardoor er in plaats van twee, vier sporen ter beschikking kwamen. De twee buitenste sporen zijn geschikt gemaakt voor toekomstig gebruik met 200 km/h en de bovenleiding is voorbereid voor een bovenleidingspanning van 25 kV. Voorlopig is de snelheid nog beperkt tot 160 km/h.
Traject Oost.
In plaats van het aanleggen van een hogesnelheidslijn is er besloten tussen Utrecht en Arnhem extra passeersporen voor stoptreinen aan te leggen om de ICE's een snelle doorgang te verlenen en de capaciteit te vergroten door blokken te verkleinen, zodat de treinen elkaar sneller kunnen opvolgen. Dit project kreeg de naam Traject Oost. De perrons van de stations Driebergen-Zeist, Veenendaal-De Klomp en Ede-Wageningen zijn inmiddels verlengd, zodat deze lang genoeg zijn voor Intercity-treinen van maximaal 12 rijtuigen.
Deltalijn.
Op 3 maart 2006 kwamen de provincie Gelderland, de stadsregio en de gemeente Arnhem met een in opdracht gemaakt voorstel naar buiten, de Deltalijn genaamd. Door stapsgewijs tussen 2012 en 2020 slimme maatregelen (dus relatief voordelig) te nemen, zou er een betrouwbare verbinding ontstaan. Deze maatregelen zouden boven op die van Traject Oost komen. De baanvaksnelheid zou dan in 2020, 160 km/uur zijn, welke later als optie nog op te waarderen zou zijn naar 200 km/uur.
Toezegging van de minister Eurlings.
In februari 2009 heeft verkeersminister Camiel Eurlings aan de kamer toegezegd opnieuw onderzoek te gaan verrichten naar de mogelijkheden omtrent de HSL-Oost.
Nieuwe ontwerpmethodiek: HSL-Oost wel rendabel.
Op 22 september 2010 verscheen er een onderzoek genaamd "Synergie in railcorridors" met als ondertitel "Een onderzoek naar het integraal ontwerpen van railnetwerken" waaruit bleek dat met behulp van een nieuwe ontwerpmethodiek de HSL-Oost wel rendabel kan zijn. De nieuwe ontwerpmethodiek kijkt breder en houdt de aanpassingen in de infrastructuur beperkt.
