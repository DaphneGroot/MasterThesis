Barbara de Loor.
Barbara de Loor (Amsterdam, 26 mei 1974) is een Nederlands oud-langebaanschaatsster en presentatrice.
Vanaf medio jaren negentig van de twintigste eeuw maakte ze deel uit van de Nederlandse schaatstop. Na de Winterspelen van Turijn sloot zij op 5 maart 2006 haar schaatscarri√®re af bij de finale van de Wereldbeker in Heerenveen met een vijfde plaats op de 1500 meter.
Biografie.
De Loors kracht lag in het allrounden. In 1997 werd ze derde op het EK allround. Verder grossierde ze vooral in vierde plaatsen. Zo werd ze vierde op de 5000m op de Olympische Spelen van Nagano, vierde bij het EK allround in 2001 en werd ze van 2003 tot en met 2005 vierde op de 1500 bij de WK afstanden. Haar grootste moment van glorie beleefde ze op de WK afstanden 2005 in Inzell waar ze op de 1000 meter goud won voor Anni Friesinger en landgenoot Marianne Timmer.
De Loor nam zes maal deel aan het WK Allround. Op het WK van 1999 veroverde ze haar enige afstandmedailles op dit toernooi, brons op de 3000m en 5000m.
In de periode 2000-2002 is De Loor geopereerd voor haar hartritmestoornissen waarna ze moest revalideren. Eind december 2005 wist De Loor zich te plaatsen voor de 1000 meter op de Winterspelen van 2006 in Turijn. In Turijn wist ze door een prima slotronde zesde te worden op deze afstand.
Na het schaatsen.
In 2006 won De Loor samen met professioneel danser Marcus van Teijlingen de tweede editie van Dancing with the Stars. Sinds haar optreden in Dancing with the Stars, heeft ze verscheidene programma's gedaan voor SBS 6, waaronder De Afvallers. Verder heeft ze meegewerkt aan "De Afvallers met Sterren" en het programma "Nederlanders In Ontwikkeling".
Haar master in Sports Management behaalde ze aan het Johan Cruyff Institute. Ze werd in 2011 de voorzitter van de stichting "Vrouwelijk Schaatstalent naar de Top", dat toen het "Team Op=Op Voordeelshop" aanstuurde (thans Team Corendon). Daarnaast is ze ambassadeur voor Spieren en zit ze in het bestuur van de "Bas van der Goor Foundation".
Persoonlijk.
De Loor heeft een relatie met Ronald van Bruchem, manager bij een reisorganisatie. Het stel kreeg in 2012 een zoon en woont in Naarden.
