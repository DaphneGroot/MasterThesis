Charlois.
Charlois (uitspraak "sjaarloos" (klemtoon op eerste lettergreep) /'ʃaːrlous/ (Standaardnederlands), /'ʃaːɻlɜus/ (Rotterdams dialect)) is een bestuurscommissiegebied en wijk gelegen op de zuidelijke Maasoever in de gemeente Rotterdam. Tot 2014 was het een deelgemeente, daarna kreeg het de status van 'bestuurscommissiegebied'. Op 1 januari 2012 telde Charlois 64.320 inwoners op een oppervlakte van 10,00 km².
Het bestuurscommissiegebied strekt zich uit tot de A15 in het zuiden, de Eemhaven in het westen, de Nieuwe Maas en de Maashaven in het noorden. In het oosten vormt de Dordtselaan, de Strevelsweg en de Vaanweg de grens met de stadsdeel Feijenoord en de Vaanweg (A29) de grens met de stadsdeel IJsselmonde.
Geschiedenis.
De eerste (primitieve) bewoning in Charlois gaat terug tot voor het jaar 1200. In 1458 wordt het gebied "De Reijerwaard" waar Charlois in ligt door Filips van Bourgondië aan zijn zoon Karel de Stoute geschonken. Op 14 april 1462 geeft Karel de Stoute het bestuur weer in handen van Matteys de Buyser, IJsbrand Uyt ten Hage, Arend van der Woude en Anthony Michelsz. van Eversdijck en geeft hen toestemming de grond te bedijken. In dezelfde akte bepaalt hij dat de ingedijkte grond “voortaen heten sal ’t land van Charollais". Deze naam is afkomstig van het graafschap Charolais in het huidige Frankrijk dat ook in het bezit van Karel de Stoute was.
De gemeente Charlois in 1867 In 1873 werd de gemeente Katendrecht, die al aan drie kanten door Charlois grondgebied omgeven was, opgeheven en toegevoegd aan Charlois. In 1895 werd Charlois vervolgens zelf geannexeerd door Rotterdam, dat onmiddellijk op grote schaal havengebied ging aanleggen in het voorheen agrarische gebied.
In Charlois liggen de metrostations Slinge, Zuidplein en Maashaven, het eindpunt (Kromme Zandweg) van tramlijn 2, het eindpunt van buslijn 70 (Garage Sluisjesdijk) en over de Slinge gaat tramlijn 25 naar de Barendrechtse Vinex-wijk Carnisselande.
In het oosten van Charlois ligt winkelcentrum Zuidplein en evenementenhal Ahoy.
Gebiedscommissie.
Als deelgemeente is Charlois per 19 maart 2014 opgeheven. Als gevolg van wijziging van de Gemeentewet moest een ander bestuurlijk model in de vorm van een 'gebiedscommissie' worden ingesteld. Aan de geografische grenzen van het stadsdeel werd niets veranderd.
De gebiedscommissie adviseert, gevraagd of ongevraagd, de gemeenteraad en het stadsbestuur (college van B&W). Het stadsbestuur kan een advies gemotiveerd naast zich neerleggen, maar een "gekwalificeerd advies" kan alleen ter zijde worden geschoven als overtuigend kan worden aangetoond dat het grootstedelijk belang prevaleert boven het gebiedsbelang. Wanneer het college van B&W een "gekwalificeerd advies" naast zich neerlegt heeft een gebiedscommissie de mogelijkheid het gekwalificeerd advies voor te leggen aan de gemeenteraad. Daarnaast heeft de gebiedscommissie als taak samen met bewoners, ondernemers en organisaties problemen te analyseren en op te lossen. Er is een budget voor het ondersteunen van burger-initiatieven. De drie hoofd-beleidsterreinen van een gebiedscommissie zijn veiligheid, buitenruimte en wijkwelzijn.
Samenstelling deelraad en gebiedscommissie.
De onderstreepte getallen vormen de hieruit onderhandelde bestuursmeerderheid.
