Nena (zangeres).
Gabriele Susanne Kerner (Hagen, 24 maart 1960), beter bekend onder de naam Nena is een Duitse zangeres, actief in de popmuziek. De gelijknamige band Nena scoorde in de jaren tachtig grote hits met onder andere "99 Luftballons", dat een wereldhit werd, "Nur geträumt", "Leuchtturm", "Fragezeichen" en "Irgendwie, irgendwo, irgendwann". In 1989 ging Nena solo. Aanvankelijk met minder succes dan in de periode met de band. In 2002 maakte zij echter een succesvolle comeback. De productie uit de periode van de band Nena meegeteld heeft ze naar schatting wereldwijd meer dan 22 miljoen platen verkocht. Zij is ook werkzaam geweest als actrice en presentatrice.
Muzikaal begin (1977-1981).
In november 1977 leerde Nena in een Hagense dicotheek de gitarist Rainer Kitzmann kennen. Hij vroeg haar als zangeres in zijn band The Stripes plaats te nemen. In 1978 volgden de eerste live-optredens en de band kreeg een platencontract. De eerste single "Strangers" verscheen eind 1979. Een lp, "The Stripes", verscheen in 1980. Vervolgens werden er nog drie singles uit gekoppeld. De elpee en de singles hadden alle geen succes. De band trad in 1981 met het lied "Tell me your name" nog op in het Duitse televisieprogramma "Disco". Hetzelfde jaar ging de band uit elkaar. Nena vertrok vervolgens met drummer Rolf Brendel van de band "The Stripes" naar Berlijn, om daar samen met hem, gitarist Carlo Karges, bassist Jürgen Dehmel en keyboarder Uwe Fahrenkrog-Petersen de band Nena te vormen.
Band Nena en acteerwerk (1982-1987).
Tussen 1982 en 1987 was Nena zangeres van de band Nena. Het feit dat de zangeres en de band dezelfde naam hadden, heeft weleens tot verwarring geleid.
Het bekendste lied van de band Nena is "99 Luftballons" uit 1983, dat in onder meer Nederland en Vlaanderen een nummer 1-hit werd. Hoewel er een Engelstalige versie van bestaat die in het Verenigd Koninkrijk op 1 kwam, was het de Duitstalige versie die de Amerikaanse top haalde. In Duitsland was "Nur geträumt" in 1982 hun eerste hit. De band maakte vier Duitstalige albums, één half Engelstalig-half Duitstalig album en één geheel Engelstalig album. De Engelstalige liedjes waren vertalingen van de Duitstalige versies. Moeilijker te vertalen liedjes kregen een gedeeltelijk of geheel nieuwe tekst op dezelfde melodie. In 1987 ging de band uit elkaar.
Nena gebruikt de liedjes uit de periode van de band Nena tegenwoordig als solozangeres nog steeds.
Nena is de jaren 80 ook werkzaam geweest als actrice. In 1983 speelde Nena in de film "Gib Gas – Ich will Spaß", aan de zijde van de destijds populaire Neue Deutsche Welle-zanger Markus. Nena zingt zes nummers in deze film en één duet met Markus. In 1985 had zij een gastrol in de film "Richty Guitar" en in 1987 speelde zij een rol in de film "Der Unsichtbare".
Start en verloop solocarrière t/m 2001 (1989-2001).
In 1989 begon Kerner een solocarrière onder de naam Nena. Haar eerste soloalbum uit 1989 kreeg de naam "Wunder geschehen", evenals de eerste single van het album, dat een bescheiden hit werd. In de jaren negentig volgden nog 4 popalbums: "Bongo girl" (1992), "Und alles dreht sich" (1994), "Jamma nich" (1997) en "Wenn alles richtig ist, dann stimmt was nich" (1998), maar Nena scoorde geen grote hits meer en de albums behaalden geen hoge verkoopcijfers. Langzaam verloor zij de aandacht van het grote publiek. Zij gaf in de jaren negentig nog wel optredens en concerten, maar voor een kleiner publiek dan in de jaren tachtig. In 2001 bracht zij het popalbum "Chokmah" uit.
In 1990 is Nena ook begonnen met het uitbrengen van albums met kinderliedjes, waarna t/m 2008 verscheidene kinderalbums verschenen. Er werden zelden singles van deze albums uitgekoppeld.
In de jaren 90 was Nena ook te zien als presentatrice op de Duitse televisie.
Comeback (2002-2004).
Nena bracht in augustus 2002 in samenwerking met de Duitse DJ WestBam de single "Oldschool baby" uit dat een bescheiden hit werd. Het nummer behoort tot een album van WestBam.
Hoewel zij nooit helemaal afwezig was geweest, maakte Nena eind 2002 een comeback. Samen met oud-lid van de band Nena, Uwe Fahrenkrog-Petersen, die in de jaren negentig songmateriaal geleverd had voor onder meer NSYNC, maakte zij een nieuw album. Samen kwamen ze op het idee om liedjes uit voornamelijk de periode van de band Nena, maar ook een paar liedjes uit haar solocarrière te remixen tot nieuwere versies. Het moderniseren van deze oude liedjes sloeg aan; zowel bij de fans uit de jaren 80, als bij de jeugd. Doordat bij jongeren de nieuwe (gemoderniseerde) versies, van de toen tot ongeveer 20 jaar oude liedjes ook aansloegen, ontstond een nieuwe groep fans. Van het bijbehorende album "Nena feat. Nena" werden ruim 1,5 miljoen exemplaren verkocht. Het album werd in Duitsland bekroond met driedubbel-platina. In Duitsland werden als single uitgebracht: "99 Luftballons (new version)", "Leuchtturm (new version)", dat deels een nieuwe tekst kreeg, "Wunder geschehen (new version)", "Anyplace, anywhere, anytime (new version)" en "Nur geträumt (new version)". In 2003 scoorde ze samen met Kim Wilde in een deel van Europa een hit met "Anyplace, anywhere, anytime", een tweetalige "remake" van "Irgendwie, irgendwo, irgendwann" en "Anyplace, anywhere, anytime" uit 1984. Het was de vierde single uit het album "Nena feat. Nena". Onder meer in Nederland haalde de single de nummer 1-positie. In Vlaanderen stond de single op nummer 2. Na "Anyplace, anywhere, anytime" werd in Nederland en België, zonder al te veel succes, de nieuwe versie van "99 Luftballons" uitgebracht. In 2003 volgde een dvd onder de titel "Nena feat. Nena live". In 2004 volgde een live cd onder de titel "Nena live Nena".
In 2004 bracht zij in samenwerking met elektronische muziekgroep Toktok het nummer "Bang Bang" uit en in samenwerking met de reggaeband Sam Ragga Band het nummer "Schade".
Periode 2005-2008.
In 2005 kwam een geheel nieuw album uit onder de naam: "Willst du mit mir gehn". De single "Liebe ist" landde op de eerste plek van de Duitse hitlijst. De tweede single "Willst du mit mir gehn" haalde plaats 6 in de Duitse charts. De derde single werd "Lass mich". Het album bevatte twee cd's. Eén met studio-opnamen (album rood) en één met unpluggedliedjes (album oranje). Het 'rode album' werd opgenomen in een studio in Berlijn en het 'oranje album' werd opgenomen op Mallorca. Het 'oranje album' is zeer experimenteel met nummers die langer duren dan 8 minuten, waardoor het commercieel niet interessant is. Het 'rode album' bevat het commercieel interessantere deel, met veel uptempo pop-liedjes en een aantal ballads. Het met platina bekroonde album haalde plaats 2 van de Duitse album-hitlijst. "Willst du mit mir gehn" is het laatste album tot op heden (2013) dat ook in Nederland en Vlaanderen is uitgebracht.
In 2005 kwam Nena's autobiografie "Nena: willst du mit mir gehn" uit, die zij samen met Claudia Thesenfitz schreef. De oorspronkelijke werktitel van het boek luidde "Ich bin", maar werd tengunste van het album "Willst du mit mir gehn" veranderd. In de Duitse bestsellerlijst kwam het boek binnen op plaats 3.
In 2006 bracht zij in samenwerking met Duncan Townsand het lied "Caravan of Love" uit. Een cover van the Housemartins uit 1985.
In 2007 zong zij in samenwerking met Olivier Pocher en Stephan Remmler de soundtrack voor de film Vollidiot in. Het nummer kreeg de naam "Ich kann nix dafür". Een nummer op de melodie van het lied "Young Folks" van Peter Bjorn en John uit 2006.
In Duitsland, Oostenrijk en Zwitserland kwam in 2007 het album "Cover me" uit. De dubbel-cd bevatte zowel Duitse als Engelse coversongs. Op de cd bevond zich één nieuw liedje; "Mach die augen auf", tevens de eerste single van het album. Als tweede single werd "Ich werde dich Lieben" uitgebracht en als derde single "Mein Weg ist mein Weg". Het album haalde plaats 6 van de Duitse album-hitlijst.
Sinds 2009.
In Duitsland, Oostenrijk en Zwitserland, kwam in 2009 het album "Made in Germany" uit. Het album telde 13 nieuwe liedjes. Als eerste single werd "Wir sind Wahr" uitgekoppeld, als tweede "Du bist so gut für mich", als derde "In meinem Leben", dat plaats 4 van de Duitse hitlijst haalde en als vierde "Geheimnis". Het in Duitsland met goud bekroonde album haalde plaats 3 van de Duitse album-hitlijst. "Made in Germany" is het eerste popalbum uitgebracht door Nena's eigen platenmaatschappij Laugh & Peas Entertainment & Lifestyle GmbH. In 2008 bracht zij al een kinderalbum uit onder haar eigen label. In 2010 werd een live versie van het album uitgebracht onder de naam "Made in Germany live". In 2011 volgde een dvd onder de titel "Made in Germany live in concert".
In 2009 werd "99 Luftballons" opnieuw geremixt tot een nieuwere versie, waarvan de videoclip werd uitgezonden in het kader van "Summer of the 80s" door de Duitse televisiezender ARTE. Deze nieuwe versie lijkt overigens meer op de originele versie dan de versie uit 2002.
Op 1 mei 2010 gaf Nena in Amsterdam een concert. Het was haar eerste optreden sinds jaren in Nederland. Het optreden vond plaats in Paradiso. Op de dvd "Made in Germany live" zijn beelden te zien van dit concert. Het concert maakte deel uit van de Europa-tour. Nena toerde voor het eerst in ruim 25 jaar weer door een deel Europa. In de tussentijd heeft zij vrijwel alleen opgetreden in Duitsland, Oostenrijk en Zwitserland. Zij deed ook Luxemburg, België en Groot-Brittannië aan. De optredens waren uniek vanwege de relatief kleine zalen, aangezien zij in Duitsland, Oostenrijk en Zwitserland voornamelijk in grote concerthallen en op grote festivals optreedt. Later in 2010 gaf zij nog drie optredens in Nederland: één op Parkpop in Den Haag, één op Retropop in Emmen en één in de Rodahal in Kerkrade.
In 2010 bracht zij in de Duitstalige landen een nieuwe versie van het lied "Haus der drei Sonnen" uit 1985 uit. Ditmaal in duet met Peter Heppner. "Haus der drei Sonnen" had in 2002, ten tijde van Nena feat. Nena, nog geen nieuwe versie gekregen. Het lied was onderdeel van het verzamelalbum "Best of Nena". "Best of Nena" is het enige best-of album dat door Nena zelf is samengesteld. In 2011 bracht zij in de Duitstalige landen in samenwerking met Die Atzen de single "Strobo Pop" uit. Het nummer behoort tot een album van Die Atzen.
Nena was tussen 2011 en 2012 te zien als coach in de eerste 2 seizoen van The Voice of Germany. Momenteel is zij in het 3e seizoen te zien.
Op 2 november 2012 kwam, in de Duitstalige landen, het nieuwe album "Du bist gut" uit. Het album kwam binnen op plaats 2 van de Duitse albumscharts. De eerste single "Das ist nicht alles" kwam uit op 26 oktober 2012. In 2013 kwam de tweede single "Besser gehts nicht" uit. Het 15 nummers tellende album is grotendeels opgenomen op IJsland, in de studio van de IJslandse band Sigur Rós. Het album werd uitgebracht in een standaard versie en deluxe versie. De deluxe versie biedt een bonus cd, met een aantal live opnamen en een aantal nieuwe versies van oude nummers. Het album is in Duitsland inmiddels met een gouden plaat bekroond.
Op 13 december 2014 gaf Nena in Saasveld een dubbel concert met Kim Wilde, Saasveld Live! De eerste helft van het concert werd verzorgd door Kim Wilde, de tweede helft door Nena. In het tweede deel zongen ze samen hun hit uit 2004 "Anyplace, anywhere, anytime".
Op 27 februari 2015 kwam, in de Duitstalige landen, het nieuwe album "Oldschool" uit.
Hoewel Nena soloartiest is, maakt zij wel gebruik van een vaste band, die ook meehelpt met songwriten, componeren en produceren. Deze bandleden zijn (meestal) niet te zien bij interviews of in videoclips.
Nena heeft (naar schatting) wereldwijd inmiddels meer dan 22 miljoen platen verkocht (meegenomen de verkochte platen uit de periode van de band Nena). Het gaat hier om singles (LP, Cassette, CD, betaalde download), albums (LP, Cassette, CD, betaalde download), video's en dvd's. Zij behoort hiermee tot een van de succesvolste artiesten uit de Duitse muziekgeschiedenis.
Sinds de eerste edities van "The Voice of Germany" (TVOG) is zij een van de vier coaches. Zij is erg geliefd onder de deelnemers en wordt over het algemeen als goede coach beschouwd.
Privéleven.
Nena werd op 24 maart 1960 geboren in Hagen als Gabriele Susanne Kerner. Zij groeide de eerste 5 jaar van haar jeugd op in Breckerfeld. De familie verhuisde vervolgens naar Hagen. Zij heeft een jongere broer en een jongere zus. Haar ouders zijn gescheiden. De naam Nena gebruikt zij al sinds haar kindertijd. Die naam, die in het Spaans "klein meisje" betekent, kreeg ze na een vakantie met haar ouders in Spanje, waar de lokale bevolking haar zo noemde. Sindsdien noemt zij zichzelf en haar omgeving haar ook zo. Omdat zij de naam Nena ook privé en reeds sinds haar jeugd gebruikt is dit geen pseudoniem.
Zij ging naar het gymnasium, maar maakte de opleiding niet af. Op verzoek van haar ouders volgde ze vervolgens een opleiding tot goudsmid. Na de periode van de band "The Stripes", verruilde zij Hagen voor Berlijn om daar de band Nena te vormen. Zij bleef tot midden jaren negentig in Berlijn wonen.
Tussen 1979 en 1987 had Nena een relatie met Rolf Brendel, drummer van de band Nena. In 1987 leerde Nena de Zwitserse acteur Benedict Freitag kennen. Samen met Benedict Freitag kreeg zij in 1988 een zoontje, die door medische fouten zwaar gehandicapt ter wereld kwam. Nena verkeerde rondom de bevalling zelf ook in levensgevaar. In 1989 overleed haar zoontje vlak voor zijn eerste verjaardag. In 1990 kreeg Nena een tweeling, een jongen en een meisje. Nena en Benedict Freitag scheidden in 1992. Met haar huidige partner, drummer Philipp Palm, met wie zij niet getrouwd is, kreeg zij in de jaren negentig nog twee zonen. In 2009 kreeg zij twee kleinkinderen.
In 2007 kwam Nena negatief in het nieuws omdat zij tijdens een optreden voor medewerkers van een Duitse verzekeringsmaatschappij toeschouwers zou hebben uitgescholden en beledigd. De zaak kwam voor de rechter en deze besliste dat Nena een deel van de verkregen geldsom moest terugbetalen. De zaak werd breed uitgemeten in de Duitse roddelpers.
In 2007 opende Nena ook een school in Hamburg, die zij met een aantal anderen oprichtte. De school kreeg de naam: "Neue Schule Hamburg". Het was de eerste school in Duitsland georganiseerd volgens het concept van de Sudbury school. In de Duitse (roddel)pers werd meermaals bericht over wanordelijkheden op de school, maar dit zou inmiddels zijn opgelost.
In september 2009 gaf Nena aan aanhanger te zijn van de Indische goeroe Osho en vertelde ze dat ze dynamische meditatie beoefent. Nena is vegetariër.
