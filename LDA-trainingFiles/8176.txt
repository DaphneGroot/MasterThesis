Blur.
Blur is een Engelse rockband. De groep is een van de bekendste britpopbands en zorgde samen met zijn grote rivaal Oasis halverwege de jaren negentig voor het succes van dit genre. In tegenstelling tot het "working class"-imago van Oasis, leken de leden van Blur rechtstreeks uit de kunstacademie te zijn weggelopen.
Biografie.
De band werd opgericht door jeugdvrienden Damon Albarn en Graham Coxon. Blur begon zijn carrière in Londen onder de naam "Circus". Later werd deze naam veranderd in "Seymour", naar een personage uit het werk van de Amerikaanse schrijver J.D. Salinger. Toen de groep een platencontract kreeg, vroeg de platenfirma de naam te veranderen naar iets dat beter in de mond lag. Een van de suggesties was "Blur".
In 1991 scoorde Blur enkele hitjes met "She's So High" en "There's No Other Way", en verscheen hun debuut "Leisure". Daarna ging het wat minder met Blur, mede door een slecht management, een geflopte single en drankmisbruik. In 1993 sloeg Blur echter terug met "Modern Life Is Rubbish", dat werd geproduceerd door Stephen Street (tevens producer van The Smiths). Dit album werd door pers en publiek lovend onthaald, maar de band
scoorde pas echt in 1994 met het platina album "Parklife". Met de hitsingles "Parklife" en "Girls & Boys" braken ze ook Europees door.
In die periode stonden ze volop in de schijnwerpers, en hun vete met "rivaliserende" groep Oasis werd in de (Britse) boulevardpers breed uitgesmeerd. Het kwam tot een clash der titanen: in 1995 brachten beide groepen in hetzelfde weekend hun nieuwe singles uit. Blurs "Country House" won het van Oasis' "Roll With It", en stond die week op 1 in de hitlijsten. De overwinning was echter slechts tijdelijk en liet een wrang gevoel na; Oasis werd uiteindelijk de grootste en populairste groep en de verkoop van hun cd "What's the story (Morning Glory)" overschaduwde het matige succes van Blurs "The Great Escape". Ook de Britse pers was eerder lauw over die pretentieus en wisselvallig genoemde LP.
In 1997 kwam Blur met een heel ander geluid; rauwer en ruiger. Van hun titelloze album werd vooral "Song 2" (het woohoo-liedje) een veel gedraaid - en later ook veel gecoverd - nummer, waarmee ze ook in de Verenigde Staten uiteindelijk een hit scoorden.
Op "13" (genoemd naar de studio waar de opnames plaatsvonden) uit 1999 sloeg de groep nogmaals een totaal andere weg in. Het meer experimentele album werd geproduceerd door William Orbit.
Nadat ze tien jaar onophoudelijk met Blur bezig geweest waren, vonden de leden van de groep het tijd voor een adempauze, en voor een tijdje hielden ze zich vooral bezig met hun diverse zijprojecten, zoals andere groepen, platenlabels en acteerwerk. Het meest opzienbarend in deze reeks is Damon Albarn die als zanger bij tekenfilmband Gorillaz bijklust.
In 2003 bracht de band "Think Tank" uit, een album dat nog steeds als de experimentele Blur klinkt, maar tevens invloeden van wereldmuziek en -uiteraard- de Gorillaz in zich heeft. Het werd gedeeltelijk opgenomen in Marokko en geproduceerd door onder andere Fatboy Slim.
Gitarist Graham Coxon speelt echter op slechts één nummer mee (de afsluiter "Battery In Your Leg"). Hij verliet de groep in 2002. Damon Albarn hierover in muziekblad Aloha: "Graham kon niet omgaan
met alles wat erbij komt kijken als je in een bekende band zit. (...) Ik
bedoel: ik zit hier aan vast voor de rest van mijn leven, simpelweg
omdat ik niets anders kan. Ik kan niet weg zelfs als ik dat zou
willen." Coxon had in zijn Blur-tijd al enkele solo-CD's uitgebracht en
een platenlabel (Transcopic) opgezet. Daar richt hij zich nu verder
Er was sprake van een nieuw Blur-album in 2006, maar dat is er dan toch niet gekomen, mede doordat Albarn weer een nieuwe groep heeft gevormd genaamd: "The Good, the Bad & the Queen" (met onder meer de voormalige bassist van The Clash: Paul Simonon). Het gelijknamig album is op 8 januari 2007 uitgebracht.
Blur kwam terug met een reünie en gaf onder andere twee concerten op Hyde Park op 2 en 3 juli 2009. Blur heeft aangegeven geen plannen te hebben om muziek te maken in de nabije toekomst.
Op 17 april 2010 komt Blur met een limited edition one-sided 7 inch vinyl single met de naam "Fool's Day". Dit nummer is het eerste dat de vier Blur-leden gezamenlijk hebben opgenomen sinds Battery In Your Leg in 2003. De single is enkel in Engeland verkrijgbaar in een zeer beperkte oplage van 1.000 exemplaren in het kader van Record Store Day en alleen te verkrijgen bij onafhankelijke/indie platenzaken. Tevens is de single gratis te downloaden van de officiële website.
Op 10 februari 2012 liet de gitarist van Blur, Graham Coxen, weten dat de band zeker op de proppen komt met een achtste album. Graham wist eveneens te melden dat er nog geen repetities waren geweest. Een mogelijke albumtitel wist hij ook niet mee te delen.
