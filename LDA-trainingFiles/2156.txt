	VVD-kamerlid Vote waarschuwt voor achterstand 'In Nederland kun je niet eens betalen op Internet'
	Van onze verslaggever
Mike Ackermans

DEN HAAG
Nederland loopt achter op de elektronische snelweg. We zijn een volk van kooplieden, maar op het Internet drijven we geen handel. 'Wereldwijd wordt er al voor 20 miljard gulden jaarlijks gehandeld op Internet', zegt het VVD-kamerlid Hella Vote. 'Maar Nederland, altijd voorop als het om handel gaat, doet niet mee. Want in Nederland kun je niet eens betalen op Internet.'
Nog maar heel weinig Nederlandse bedrijven op Internet accepteren betalingen met creditcards of cybermoney, bancaire overboekingen van klant naar winkelier via het Internet. Het gebrek aan een betaalmiddel op Internet is volgens Vote exemplarisch voor de achterstand van Nederland. Internet in Nederland is nu een plaats voor amateurs en beunhazen. 'Mensen haken af omdat de dienstverlening niet goed is. Er moet daarom een certificaat, een officiel keurmerk voor providers (bedrijven die toegang tot Internet bieden, red.) komen.'
Minister Wijers van Economische Zaken is heel tevreden, want Nederland maakt volgens hem zijn ambities om koploper op die snelweg te worden waar. Twee jaar geleden sprak Wijers van een 'versnelling' van de aanleg van de snelweg.
Maar Vote is het niet met hem eens: 'Er is na twee jaar geen sprake van een versnelling.' Ze verlangt meer actie. Vandaag bespreekt de Tweede Kamer met Wijers het rapport van de Initiatiefgroep Elektronische snelwegen, een werkgroep van ambtenaren, wetenschappers en managers uit het bedrijfsleven. Vote vindt de aanbevelingen onvoldoende.
- De kabelmaatschappijen hebben onder druk van Wijers beloofd binnen drie jaar 70 procent van alle huizen een supersnelle verbinding met Internet te geven. Dat is toch een aansprekend resultaat?
'Dat klinkt heel mooi, maar daarmee zijn we geen koploper. Waarom doen we dat niet eerder? Kijk hoe snel de ontwikkelingen gaan in de VS. Wijers heeft zelf onlangs laten uitzoeken hoe Europa op dit terrein concurreert met de VS en Japan. Uit dat benchmark-onderzoek blijkt dat we fors achterlopen. Hier is alles nog in de experimenteerfase.
'Hij kondigt ook aan de subsidies voor de ontwikkeling van nieuwe diensten op Internet te verhogen van twintig naar dertig miljoen per jaar. Dat is natuurlijk niet veel. De omzet in de hele informatie- en telecomindustrie in Nederland bedraagt 14 miljard per jaar. Die subsidie is symbolisch.'
- Pleit de VVD voor meer subsidies en hogere collectieve uitgaven?
'Nee, maar we pleiten wel voor iets anders. De overheid moet zich veel meer als klant opstellen van de bedrijven die moeten investeren in de ontwikkeling van de elektronische snelweg. De klassieke kip-ei-situatie bestaat nog steeds: de aanbieders van diensten op de snelweg en de investeerders in de infrastructuur wachten op elkaar. De overheid heeft als grootverbruiker een eigen verantwoordelijkheid om die patstelling te doorbreken.
'In de Amerikaanse staat North Carolina hebben overheidsinstellingen als ziekenhuizen, bibliotheken, scholen en buurthuizen samen systemen ontwikkeld en aangesloten op de snelweg. Dat heeft het gebruik van Internet enorm gestimuleerd. In Nederland probeert de overheid ook zoiets met het project Overheidsloket 2000. Maar Jveral ontwikkelen centrale en lokale overheden eigen systemen. Friesland heeft net 21 bibliotheken op het net gezet. De Vereniging Nederlandse Gemeenten steekt miljoenen in een eigen systeem. Standaardisatie is hard nodig, ook dat kan de overheid afdwingen.'
- Wijers zegt dat de marktpartijen het moeten doen, de overheid kan alleen gunstige voorwaarden scheppen. Vanwaar die haast?
'Als we nu zelf niets doen, komen de Amerikaanse bedrijven hier op de markt het wel doen. En dan missen we weer een slag. Wijers constateert toch zelf dat we achterlopen? We hebben goed opgeleide mensen, we hebben het dichtste kabelnetwerk ter wereld. We kunnen het, maar het gevoel van urgentie ontbreekt.'

Foto
	VVD-kamerlid Hella Vote. FOTO DIJKSTRA

