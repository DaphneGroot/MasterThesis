Nico Haak.
Nicolaas Olivier (Nico) Haak (Delft, 16 oktober 1939 – Baarn, 13 november 1990) was een Nederlands zanger die in de jaren zeventig zijn grootste successen vierde.
Biografie.
Voordat Haak bekend werd bij een groter publiek, runde hij met zijn broer Dik een autospuiterij in Delfgauw (nabij Delft). Tijdens het werken vermaakte hij zichzelf en de mensen om hem heen met zingen, fluiten en moppen tappen. Op een dag in december 1970 werd hij, volgens een interview met het huis-aan-huisblad "Delftse Post", tijdens het werken ontdekt door Delftenaar Martin Stoelinga, toentertijd de manager van twee andere bandjes. Deze adviseerde Haak om wat eigen repertoire te gaan schrijven. Het advies werd door Haak opgevolgd en samen met zijn benedenbuurman Polle Eduard (destijds lid van Tee Set en After Tea) verzon Haak een aantal liedjes. Door de contacten van Stoelinga kwam Haak in contact met Cor Aaftink en maakte hij een plaatje met de titel "Ik zou zo graag in mijn leven (wel 's wat willen beleven)". Op de b-kant van deze single staat het nummer "De Vlieger", dat later bekend geworden is door de vertolking van André Hazes en geschreven werd door Haak en Han Grevelt. Het plaatje werd gedraaid op enkele nationale radiozenders. Haak begon met enkele optredens en er werd een bandje geformeerd met de naam De Paniekzaaiers, een project van Haak, Peter Koelewijn en Eduard. De Paniekzaaiers bestond uit Jan en Aad Eland, Karel Schouten en Hennie Asman.
Het eerste televisieoptreden van Nico Haak en de Paniekzaaiers vond plaats in een show van Ted de Braak met het nummer "Daar zie ik glazen staan". De feestmuziek bleek aan te slaan en uiteindelijk brak Haak in 1973 definitief door met het lied "Joekelille". In 1974 werd het succes gecontinueerd met "Honkie-Tonkie Pianissie" en "Sokkies Stoppen". Nadat de samenwerking met Eduard was beëindigd, scoorde Haak in 1975 zijn grootste hit: "Foxie Foxtrot". Met dat lied werd onder de titel "Schmidtchen Schleicher" ook de Duitse markt veroverd. Hij ontving op 24 maart 1977 een toonaangevende onderscheiding met de naam Goldene Labeltrofee voor de verkoop van meer dan 500.000 exemplaren in Duitsland. Een doorbraak bij onze Oosterburen bleef verder uit omdat Haak als grapje in de billen kneep van de presentatrice van het keurige muziekprogramma. In 1978 werkte Haak weer samen met Eduard en scoorde hij zijn laatste grote hit: "Is je moeder niet thuis".
Haak bleef gedurende de jaren 80 een graag geziene gast in het schnabbelcircuit maar wist zijn successen van de jaren 70 niet meer te evenaren.
Hij had met zijn vrouw Jeanne drie kinderen, Nico jr, Kees en Eric (overleed als kind al).
In 1990 overleed Haak aan een hartaanval. Hij werd begraven bij zijn zoon Eric in een familiegraf op begraafplaats Jaffa te Delft.
Zijn zoon Kees Haak treedt tegenwoordig op in hetzelfde genre en dezelfde liedjes als zijn vader en ook met hetzelfde motto: Haak gevraagd, feest geslaagd!
Er is een boek verschenen over Nico Haak met als titel "Geen paniek, het leven van Nico Haak". Geschreven door prof. dr. Wiel Kusters.
