	Parade van neuroten
	'MIJN leermeester Jef Rademakers zei jaren geleden waar het bij de televisie in de kern om draait: Alles is amusement!'
Michael Bloemkolk, directeur van Bloemkolk Media BV, houdt de opgewekte toon erin, ondanks het stopzetten van zijn meest recente 'lovebaby': Praatpaal. Een vereniging van 'high en low culture, een mix van entertainment-journalism op NRC-basis met AD-elementen, een scheut Oprah, een lik Sonja, een toef Witteman, maar ook een tik Jerry - tot een sparkling cocktail geshaked en geserveerd in het sophisticated glas van een Nederland 3-format', d t moest Praatpaal worden. Het werd een 'redelijk geslaagd experiment'.
Wim de Bie verafschuwt praatprogramma's. De parade van spijttravestieten, sterren en neuroten, die dagelijks over het schermt trekt, inspireerde hem tot het schrijven van het 'talkshowboek' Different Koek! Het bevat de neerslag van negen afleveringen van Praatpaal, een fictief programma gepresenteerd door De Bie. Behalve de integrale verslagen herbergt Different Koek! uitvoerige terzijdes van Bloemkolk, waarin deze uitvoerend producent kakelend uitlegt hoe televisie vandaag moet worden gemaakt. 'Ik ben de man van de contracten en de pegulanten, maar ook van de formatbewaking en de conceptdevelopment.'
De Bie's boek, dat balanceert tussen een persiflage op de ethiek van televisiejournalisten en een pamflet over de devaluatie van emoties, lag nog geen dag in de boekhandel, of Erica Terpstra, staatssecretaris van Volksgezondheid, Welzijn en Sport, nam het eerste exemplaar in ontvangst van Over leven, een boek van psychologe Annette Heffels en Catherine Keyl, Neerlands koningin van de praatprogramma's. Voor Over leven bezocht Keyl mensen die in haar programma's te gast waren. Zij spraken over wat hen naar de studio voerde, en wat er na de uitzending van Catherine gebeurde.
Psychologe Heffels nam ook contact met hen op. Zij duidt in het boek de mechanismen die het gedrag van Keyls gasten bepalen.
Over leven is een hartekreet van een presentatrice die vindt dat haar werk serieus moet worden genomen. De belangrijkste mededeling luidt: een optreden in een praatprogramma kan wonden helen, begrip kweken en mensen uit hun isolement halen. In de rouw? Moordzuchtig? Praat erover op televisie, en de geestelijke dan wel fysieke pijnen nemen af.
Mensen als De Bie durven Over leven niet zonder desinfecterende handschoenen op te pakken. Het boek gaat net als de uitzendingen van Catherine over afstandsmoeders, homoseksuele echtgenoten, kindermoord of seksueel misbruik - to name a few. Onderwerpen die publiek worden gemaakt door wat De Bie in Different Koek! noemt 'gewone mensen, voor het eerst op televisie. Zij moeten zich relaxed voelen en gebacked weten door het team, dat hier een aai uitdeelt of daar een schouder leent to have a good cry.'
De Bie's woede - die emotie ligt aan Different Koek! ten grondslag - richt zich op het winstbejag van de televisieproducenten. In zijn optiek zijn talkshows bedoeld als geldmagneten. Mensen die daarin hun verhaal doen zijn ¢f dom, ¢f oneindig ijdel ¢f overgehaald door een ambitieus redactielid.
Uit Over leven rijst een ander beeld op. De gasten van Catherine blijken hun optreden primair te zien als een ideale kans door een groot publiek te worden gehoord. Vaak hebben zij belangen; ze willen lotgenoten herkenning bieden, bij het publiek onbegrip wegnemen of aandacht vragen voor een goed doel. Anderen zeggen naar de studio te zijn gekomen met therapeutische doeleinden; zij hopen afstand te kunnen nemen van hun probleem.
Keyl en Heffels mogen tevreden zijn. Het boek mag dan wel vol staan met goede bedoelingen en deerniswekkende antwoorden ('Als ik voor haar grafje zit, zeg ik: ''Mama is er weer'', en dan vertel ik haar zomaar iets'), Over leven laat ¢¢k zien dat een maakster van een dagelijkse show aan andere dingen denkt dan doelgroepen en one liners.
Different koek! heeft andere ambities. Het is grappig. Maar daarmee houdt het op. Misschien moet De Bie maar eens met Keyl van gedachten wisselen. In het praatprogramma B & W bijvoorbeeld, met als gespreksleider Paul Witteman, die door De Bie op het omslag wordt gemiteerd.
Ronald Ockhuysen
Wim de Bie: Different koek!
De Harmonie;  27,50. ISBN 90 6169 553 8. Catherine Keyl en Annette Heffels: Over leven.
Het Spectrum;  24,90.
ISBN 90 2746 381 6.

