	Gestaalde kaders aan het strand
	Van onze verslaggever
Harry van Gelder

AMSTERDAM
'Niet lullen maar doen, eet bananen van Joop Verroen.' Bij de vakbeweging zijn de de grappen niet van de lucht over de in opspraak geraakte bestuurder Joop Verroen van de Vervoersbond FNV.
Maandagavond werd in het RTL4-programma van Peter R. de Vries bekend gemaakt dat het landelijk Recherche Team (LRT) tips binnenkreeg over een corrupte vakbondsbestuurder. Verroen maakte daarna zelf bekend de betrokken vakbondsman te zijn, maar hij verwierp alle aantijgingen. Wél kon hij zich voorstelllen dat mensen een verkeerde gedachte kregen over zijn privézaken.
Volgens de LRT-informatie zou havenbaron 'R' met criminele banden, de persoonlijke schulden van Verroen hebben afgelost en een huis in een warm land voor hem hebben gekocht. Ook zou Verroen plannen hebben om vakbondsgeld te verduisteren.
Havenbaron 'R' blijkt na enig speurwerk Jan Rijsdijk te zijn, een bekende werkgever in de Rotterdamse en Antwerpse havens. Rijsdijk voerde in de jaren tachtig met zijn drijvende kranen een prijzenoorlog tegen de andere Rotterdamse overslagbedrijven.
In 1991 verkocht Rijsdijk zijn bedrijf voor honderd miljoen gulden aan concurrent European Bulk Services (EBS), een overslagbedrijf voor mineralen, schroot en granen. Rijsdijk, een 'vrije jongen', moest weinig hebben van vakbonden.
Joop Verroen is al twaalf jaar als bestuurder van de Vervoersbond FNV werkzaam in de Rotterdamse haven. Hij was in het begin de rechterhand van het huidige Tweedekamerlid Paul Rösenmoller. Voor zijn aanstelling bij de bond werkte Verroen als bootwerker en kraanmachinist bij ECT en was hij actief in de CPN.
De 48-jarige Verroen is onbereikbaar. Hij is meteen na de tv-uitzending met vakantie gegaan. Vlak voor zijn vertrek gaf hij een interview aan het ANP. 'Ik vind het jammer dat de politie er niet een echt onderzoek van heeft gemaakt. Dan was gebleken dat er niets van waar is. Ik sta machteloos tegen zulke beschuldigingen.'
Volgens Verroen is er sprake van een 'persoonlijke wraakactie.' Toen een vriend-collega een vrouw zwanger maakte, maar weigerde met de vrouw te huwen, eiste de vrouw dat Verroen bemiddelde in de relatie. Verroen wijdde een gesprek aan de zaak, maar het hielp niets. Het huwelijk ging niet door. Vanaf die tijd (mei 1995) begon de vrouw, volgens Verroen, de bond en de politie te bestoken met beschuldingen.
De vakbondstop nam de zaak hoog op. 'We hebben het onderzocht, maar er bleek niets van te kloppen', zegt voorzitter W. Waleson van de Vervoersbond FNV. De bond verzocht de vrouw de beschuldigingen te onderbouwen. Daar is ze volgens de voorzitter echter nooit in geslaagd.
De Vervoersbond besloot de zaak te laten rusten, waarop de vrouw naar de politie stapte. Die, zo bleek uit het tv-programma, nam de beschuldigingen uiterst serieus. In oktober 1996 wilde men nog doorgaan met het onderzoek. Men verzocht de vrouw om meer informatie. Maar de vrouw kwam niet opdagen. In december 1996 stopte de LRT het onderzoek.
Volgens de vrouw, de enige bron van het verhaal, zou Verroen ondermeer zijn positie als voorzitter van het Pensioenfonds Haven aanwenden voor illegale geldtransacties. Verroen: 'Als bestuurder zit je niet bij de kas. Bovendien zijn er precieze spelregels. Het zou niet eens kunnen.'
Toch kan de vakbondsbestuurder zich wel voorstellen dat mensen denken dat zijn privé-activiteiten een dekmantel zijn voor duistere praktijken. Verroen probeert met de Stichting San Pedro een verpauperde haven in de Dominicaanse Republiek nieuw leven in te blazen.
Hij wilde fruit uit het achterland naar Rotterdam verschepen en daar verwerken. Zijn drijfveer: 'Werkgelegenheid en welvaart aan beide kanten.'
Verroen raakte betrokken met het land door zijn Dominicaanse levensgezellin. Samen reizen ze regelmatig naar het Caraïbisch gebied. Maar hij heeft er geen huis. Verroen huurt altijd een woning, zegt hij. 'Daarvan zijn er genoeg.'
Sommigen binnen de vakbeweging vragen zich af waar Verroen die reizen van betaalt. 'Hij verdient toch niet zoveel, omdat allemaal te kunnen bekostigen?' Zelf zegt Verroen niets te verbergen te hebben. 'Ik heb het bondsbestuur vanaf het begin van al mijn plannen op de hoogte gesteld.'

