	Afghaanse chirurg schrijft over ervaringen op lange weg van oorlog naar asiel Gevluchte arts raakt trauma's niet kwijt
	
Van onze verslaggever
Jeroen Trommelen

ROTTERDAM
Met zijn tentamens gaat het wel redelijk, denkt A. Zaher Banai, hoewel het een vreemde gewaarwording is om als 38-jarige Afghaanse chirurg in de collegebanken van de Erasmus Universiteit te moeten zitten. Terwijl hij zo'n duizend operaties achter de rug heeft, deels onder zware oorlogsomstandigheden.
Maar diploma's tellen in Rotterdam zwaarder dan de praktijk, en zodoende is hij noodgedwongen bezig met de opleiding tot basisarts. Was hij in Utrecht terechtgekomen, dan had hij wellicht meteen aan de operatietafel kunnen staan. 'De medische faculteiten in Nederland hanteren verschillende toelatingseisen voor mensen met buitenlandse diploma's zoals ik. Dat is niet rechtvaardig.'
Zaher Banai kan er niet altijd om lachen, maar nu even wel: 'Ik lees op dit moment de Introductie formele aspecten klinische behandeling. Dat zal u wel niets zeggen? Nou, mij ook niet' Zijn probleem is niet het gebrek aan medische kennis, denkt hij, hoogstens de beheersing van de Nederlandse taal. Hoewel daar tijdens het interview weinig van te merken is.
In Afghanistan, het land dat hij in 1994 ontvluchtte, werkte hij anderhalf jaar als krijgsgevangene van de Hazara's, een groep moslimfundamentalisten. Daarv¢¢r deed hij in opdracht van het militair gezag dienst in een velhospitaal in de belegerde stad Jalalabad . 'Oorlog is een epidemie van trauma's', had hij aan de universiteit geleerd. Pas in Jalalabad begreep hij de volle betekenis van die uitspraak.
De beste plek voor een gesprek leek hem de openbare bibliotheek van Rotterdam. Wie op de bovenste etage gaat zitten, kan daar in stilte en afzondering over het stadsgewoel uitkijken. Rust en afstand heeft de vluchteling nodig. Ook Zaher Banai zelf heeft de afgelopen jaren een paar trauma's opgelopen en blijkt daar nog niet helemaal van verlost.
'De dokter is ziek', zegt hij, wijzend op zichzelf. De achtentwintig maanden die hij in onzekerheid moest wachten in het asielzoekerscentrum, hebben hem tot de rand van zijn geestelijke weerbaarheid gebracht. Hij slaapt soms slecht. Zijn depressies heeft hij een tijdje bestreden met medicijnen. Nu niet meer: 'Door die medicijnen kun je niet meer denken, en ik heb helderheid nodig, ook als die verschrikkelijk is.'
Het beste medicijn bleek bovendien iets geheel anders. Aangemoedigd door vrijwilligers van VluchtelingenWerk in asielzoekerscentrum De Burght op Schouwen-Duivenland schreef hij zijn ervaringen op in een bundel verhalen met de titel Het Maankasteel (ISBN 9064163111, 22,50 gulden), die vorige maand werd gepresenteerd. Hij vertelt daarin over de lange weg van oorlog naar asiel, en hoe tijdens beide processen het leven van gewone mensen zuur kan worden gemaakt.
Zaher Banai is nog maar drie weken weg uit het opvangcentrum, maar voor zijn Russische echtgenote en hun twee jonge kinderen is de lijdensweg nog niet voorbij. Voor hun verblijfsvergunning wordt nog gestreden. 'We hebben nu tenminste een eigen huis in Hellevoetsluis. Dat is een hele verbetering.'
Maar nog steeds weet hij niet wat het meest frustrerend is: de oorlog zelf of het uitzichtloze wachten daarna. 'Daarginds vecht je voor je bestaan en is iedereen in dezelfde situatie. Hier ben je buiten de ellende, maar laten de problemen je niet los. Het is zoals bij mensen die pas ziek worden wanneer ze op vakantie gaan. Ik denk nog tien keer per dag aan mijn vrienden en familie. Zijn ze nog boos op me? Kan ik iets voor ze doen?'
Tijdens een van de laatste nachten die hij in het Zeeuwse opvangcentrum doorbracht, kwam 's nachts de politie binnen. Een echtpaar geweigerde asielzoekers werd in de handboeien geslagen en in ondergoed de trap af gevoerd. 'Dat beeld wordt je al snel te machtig. De volgende ochtend stond er een extra lange rij voor de dokter.'
Het is daarom dat de artsen in de opvangcentra zijn chte bewondering hebben. 'Wat zij doen, is moeilijker dan chirurgie. Er zijn zoveel verschillende kwalen en zoveel psychische trauma's. Door de permanente stress kun je moeilijk een goede diagnose stellen. En er wordt vaak om medicatie gevraagd die je eigenlijk niet zou moeten geven.' Plus de ziekten uit vreemde windstreken die je als dokter nog nooit hebt gezien: 'Ik weet niet of ik het zou kunnen. Bovendien zou het zonde zijn van mijn specialisatie.'
Eigenlijk wil hij helemaal niet meer over asielcentra praten. Het is genoeg geweest. 'Gisteren kwam iemand vertellen hoe de zaken er na twee weken voorstaan. Maar bij het woord asielcentrum kreeg ik al kippenvel, letterlijk. Een man is in hongerstaking gegaan, een ander is in het ziekenhuis opgenomen, een derde dreigt met zelfmoord en de vierde is ontevreden omdat ik geen afscheid heb genomen. Dus heb ik gezegd: ''Nee, nu liever even niet''.'

Foto
	A. Zaher Banai FOTO MARTIJN BEEKMAN

