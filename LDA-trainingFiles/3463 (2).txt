Pier Paolo Pasolini.
Pier Paolo Pasolini (Bologna, 5 maart 1922 – Lido di Ostia, 2 november 1975) was een Italiaans filmregisseur, dichter, schrijver en marxist.
Bologna.
In 1939 ging hij studeren aan de universiteit van Bologna. Hij publiceerde zijn eerste gedichtenbundel ("Poesia a Casarsa") in 1941. Tijdens de toen aan de gang zijnde Tweede Wereldoorlog werd hij in het leger opgenomen en raakte hij later in Duitse krijgsgevangenschap waaruit hij echter wist te ontvluchten. Na de oorlog werd hij lid van de Italiaanse Communistische Partij; het lidmaatschap werd hem echter een paar jaar later weer ontnomen toen hij er openlijk voor uitkwam homoseksueel te zijn.
Rome.
Na zijn studies in Bologna kwam hij begin jaren vijftig definitief in Rome terecht, samen met zijn moeder. Zijn vader, een officier in het fascistische leger, was op dat moment al overleden. Zijn jongere broer was als partizaan tijdens de oorlog gesneuveld. Moeder en zoon konden aanvankelijk de eindjes moeilijk aan elkaar knopen. Ze woonden in een verpauperde buitenwijk van Rome, onderwerp van zijn spraakmakende novelle "Ragazzi di vita" (1955), en later van de film "Accattone". Voor zijn novelle kreeg hij behalve literaire lof ook kritiek vanwege het obscene karakter van het betreffende werk.
Nadat hij eind jaren vijftig al enige schreden had gezet op het gebied van de film, debuteerde hij 1961 met zijn eerste eigen, hierboven reeds vermelde, film "Accattone".
Bekend filmregisseur.
Pasolini kreeg het eerst bekendheid met zijn opmerkelijke film "Il Vangelo secondo Matteo (Het evangelie volgens Matteüs)" (1964) die zelfs vanuit de Kerk werd geprezen. Vanuit zijn sociale bewogenheid groeide zijn kritiek op de gangbare christelijke opvattingen.
Moord.
Op 2 november 1975 werd Pasolini vermoord aangetroffen op een strand in Ostia (bij Rome). De moord was gruwelijk, zijn hart was uit elkaar gespat, zijn gezicht verscheurd en hij was diverse malen met een auto overreden. De echte omstandigheden van zijn moord zijn onbekend, maar een zeventienjarige schandknaap, Giuseppe Pelosi, werd veroordeeld voor de moord. Het is wel mogelijk dat Pasolini om politieke redenen zou zijn vermoord. Op 7 mei 2005 verklaarde Pelosi, die zijn straf inmiddels had uitgezeten, in een interview voor het eerst dat er anderen medeverantwoordelijk voor de moord waren en trok hij zijn bekentenis in. Naar aanleiding hiervan heropende de politie de zaak, maar de rechtbank besliste dat er onvoldoende nieuwe feiten waren om het onderzoek voort te zetten. In 2009 werd bekend dat de zaak opnieuw heropend zou worden, wat in 2010 ook daadwerkelijk gebeurde. In maart 2015 sloot de rechtbank echter het dossier opnieuw, omdat er in haar ogen wederom geen nieuwe belastbare feiten aan het licht waren gekomen. Weliswaar waren er DNA-sporen van ten minste vijf mannen op Pasolini's kleding gevonden, maar die konden niet naar bepaalde personen worden herleid en evenmin was met zekerheid vast te stellen op welke tijdstippen de sporen waren nagelaten. Giuseppe Pelosi overleed in juli 2017 in een ziekenhuis in Rome.
In het Nederlands vertaalde poëzie van Pasolini.
• "In de vorm van een roos. Gedichten", keuze, vertaling en nawoord Karel van Eerd, Meulenhoff, Amsterdam, 1987 (bloemlezing uit de bundels "Poesia in forma di rosa" (1964) en "Trasumanar e organizzar" (1971)).
• "De as van Gramsci. Gedichten", keuze, vertaling en nawoord Karel van Eerd, Meulenhoff, Amsterdam, 1989 (bloemlezing uit de bundels "Le Ceneri di Gramsci" (1957) en "La religione del mio tempo" (1961)).
• "De as van Gramsci", vertaald, ingeleid en van aantekeningen voorzien door Luc Devoldere, met foto's van Malou Swinnen, Uitgeverij "P", Leuven, 2012 (bevat enkel het titelgedicht van "Le Ceneri di Gramsci").
• "Vaarwel en beste wensen. Poëzie en polemieken", vertaald, samengesteld en ingeleid door Piet Joostens, Uitgeverij Polis, Antwerpen, 2016 (bloemlezing uit de bundels "La meglio gioventù" (1954), "Le Ceneri di Gramsci", "La religione del mio tempo", "Poesia in forma di rosa", "Trasumanar e organizzar" en "La nuova gioventù" (1975); aangevuld met vertalingen van de voornaamste maatschappijkritische artikelen uit "Scritti corsari" en "Lettere luterane" en een vertaling van het laatste interview van Pasolini, afgenomen aan de vooravond van zijn dood.
In het Nederlands vertaalde romans van Pasolini.
• "Una vita violenta" (1959) – "Een fel bewogen leven", vert. Jenny Witstijn, De Boekerij, Baarn, 1960; tweede vertaling als "Meedogenloos bestaan", vert. Graziella Rais, Meulenhoff, Amsterdam, 1992.
• "Teorema" (1968) – "Theorema", vert. Yvonne Scholten, Bruna, Utrecht; tweede vertaling door Graziella Rais, Meulenhoff, Amsterdam, 1988.
• "Atti impuri & Amado mio" (postuum, 1982) – "Daden van onkuisheid & Amado mio", vert. Marguerite Seton en Thomas Graftdijk, De Arbeiderspers, Amsterdam, 1984.
• "Ragazzi di vita" (1955) – "Jongens uit het leven", vert. Henny Vlot, Meulenhoff, Amsterdam, 1992.
• "Petrolio" (postuum, 2005) – "Olie", vert. Henny Vlot, Meulenhoff, Amsterdam, 1995.
• "Een nacht op de tram" (novelle), vert. Henny Vlot, Meulenhoff, Amsterdam, 1995.
• "Il sogno di una cosa" (1962) – "Van een ding dromen", vert. Jan Pieter van der Sterre, Sea Urchin Editions, Rotterdam, 2006.
Stripverhaal.
Van Teorema verscheen in 1992 een Franstalige verstripping van Edmond Baudoin.
