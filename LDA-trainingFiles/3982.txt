	Schippers laat Van Heerden vrijuit somberen
	Zomergasten: Jaap van Heerden. Zondag. VPRO.
Wetenschapsfilosoof Jaap van Heerden was zondag de vierde Nederlander die deze zomer bij Wim T. Schippers zijn ideale televisieavond kwam toelichten. Van Heerden toonde zich een bedachtzame gast. Hij beschikte, zoals het een wijsgeer betaamt, over volle gedachten.
De zondagavond op Nederland 3 had veel weg van een gastcollege. Van Heerden hield een betoog over de botsing tussen bewustzijn en verdringing. Ter onderbouwing van zijn hypothesen liet hij de beelden zien.
En van Van Heerdens stellingen luidde: het menselijk bewustzijn laat zich door een autoriteit eenvoudig manipuleren. Beelden van het befaamde experiment van de Amerikaanse wetenschapper Milgram, die in 1962 proefpersonen aanzette tot martelpraktijken, lieten het gelijk van de wetenschapsfilosoof zien.
Een ander standpunt - vrij vertaald: de val van de psychoanalyse heef tot nog mallere therapien geleid - bouwde Van Heerden langzaam maar zeker op. Er waren filmpjes van gevallen wetenschappers als Sigmund Freud en Bruno Bettelheim. Daarna volgde een interview met Van Heerdens held Bertrand Russell. Om uiteindelijk, na moeizame minuten, waarin de interviewer en de zomergast een gesloten dialoog voerden over de paradoxen van Russell, uit te komen bij 'de krankzinnigheid' van deze tijd: de belangstelling voor het occultisme.
Een gesprek uit een show van Tineke de Nooy, over rencarnatie, verontrustte zowel Van Heerden als Schippers. 'Rencarnatietherapie is onzin, maar heeft veel succes', stelde Van Heerden. Schippers knikte. Waarom doen die mensen niet gewoon aan handoplegging?', grapte hij.
Kort na de aanvang van het programma had Schippers verteld dat hij en Van Heerden elkaar al lang kenden, uit de tijd dat ze als studenten een baantje hadden bij De Nederlandsche Bank. Blijkbaar is er toen een band tussen hen ontstaan; in de studio gaf Schippers zijn gast zondag in elk geval geen enkel weerwerk.
Toen Van Heerden stelde dat pseudo-wetenschap het zo goed doet omdat echte wetenschap veel tijd vergt, deed de presentator alsof hij ter plekke tot een inzicht kwam.
Ook voelde Schippers zich niet geroepen een relativering te plaatsen bij Van Heerdens reprimande aan het adres van Marcel van Dam, die in De konsumentenbus (1987) een fles perenlikeur kapot gooide. 'Een zinloze vernieling' noemde de filosoof dat, om maar meteen te waarschuwen voor 'gewenning aan achteloosheid'.
Een verkiezingswedstrijd tussen vijfjarige meisjes deed beiden volmondig walgen.
Het gastcollege van Van Heerden ontbeerde humor en spot en dat moet vooral gesprekspartner Schippers zich aanrekenen. Hoewel. Zijn keuze-fragment, een scne uit Jiskefet, waarin een vader zijn bij Ajax weggestuurde zoontje voor rotte vis uitmaakt, maakte veel goed.
Ronald Ockhuysen

Foto
	Jaap van Heerden. FOTO ANNALEEN LOUWES

