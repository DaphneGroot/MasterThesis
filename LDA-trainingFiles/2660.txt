	'Schrijvers zijn binnenvetters, ze zijn licht verstrooid, het maalt in hun hoofden' De dichtader in het leven van Reinold Kuipers
	door Cornald Maas
IK BEN EEN dichter. Niemand hoort naar mij.
Dat dichtte Reinold Kuipers toen hij nog dichter was, en het schrijven niet laten kon. In 1934 debuteerde hij in het tijdschrift Forum. Later verscheen een aantal bundels.
Nu kan hij het schrijven wl laten. Hij is 82, en uitgever-in-ruste. Misschien stopte hij wel met dichten omdat hij zoveel ontzag had voor De Groten. Misschien werd hij daarom wel uitgever. 'Ik heb enorm veel respect voor de creativiteit van dichters, romanschrijvers en letter-ontwerpers. De impuls voor het werk dat ik gedaan heb komt voort uit bewondering.'
En die droom van het gevierd dichterschap? 'Ik heb geen last van dromen. Het voordeel daarvan is dat je tevreden bent met wat het lot je geeft.'
In zijn verzen klinkt zelfrelativering door. Van deze dichter wordt 'in geen museum' een beeld bewaard, deze dichter zal de lezer zijn 'hartebloed' niet schenken. Kuipers glimlacht, misschien is dit alles wel ironie. 'Nog n keer heb ik, nadat ik gestopt was, de impuls van het dichterschap gekend. In de hongerwinter heb ik veel geschreven. Misschien was lichamelijke versterving de oorzaak, misschien was het omdat er weinig te doen was en de geest ruimte kreeg.' Hij lacht, voluit. 'De dichtader gaat vloeien, en houdt dan plotseling toch weer op.'
Ooit zei hij: 'Als ik geen pozie kon brengen, zou ik geen uitgever willen zijn.' Hij knikt. 'Literatuur krijgt zijn grootste grootheid in de pozie. Dankzij de concentratie, dankzij het uitbenen van de taal.'
Aanstaande dinsdag, 27 mei, wordt bekendgemaakt welke van in totaal zeven genomineerde bundels de VSB Pozieprijs 1997 (groot vijftigduizend gulden) krijgt. Vijf van de zeven bundels - die van Toon Tellegen, Gerrit Kouwenaar, Leonard Nolens, Robert Anker en Elisabeth Eybers - zijn afkomstig van Em. Querido's Uitgeverij, de uitgeverij waarvan Kuipers in de periode 1960-1979, samen met zijn echtgenote Tine van Buul, de directie vormde. Van Anker en Tellegen gaven zij indertijd de eerste bundels uit, Eybers en Kouwenaar waren al langer verbonden aan het fonds. Is hij, zoveel jaren nadat hij met pensioen ging, ook nog trots op deze nominaties? 'Je mag toch wel over ¡ets in je leven tevreden zijn?'
Kuipers spreekt geen grote woorden uit, hij schuwt credits die hem niet toekomen, wapenfeiten zul je hem niet horen noemen. 'Misschien heel stilletjes als ik vanavond in bed lig.' Hij wil niet zeggen welke Querido-bundel de VSB Pozieprijs het meest verdient. 'Ik vel geen literaire oordelen.' Houdt hij van de gedichten van Judith Herzberg - niet van Querido, wl genomineerd? 'Jawel.' Dat klinkt zuinig. ''Jawel' is nu eenmaal Gronings voor 'ja'.' Sommigen vinden haar gedichten te anekdotisch. 'Als nazaat van Forum kan dat voor mij nooit een bezwaar zijn.'
Kuipers houdt niet van pozie die zich op de taal concentreert. 'Er moet wat gezgd worden.' Hij heeft een afkeer van mooischrijverij en van pathos. 'Toen ik een jaar of zeventien was dweepte ik met Adriaan Roland Holst. Nu kan ik me dat niet meer voorstellen. Die galm, die onechtheid - kennelijk had ik in die tijd last van een verkeerde benadering van de taal.'
Maar soms zag hij het ook goed. Van Rilke houdt hij nog steeds. En de publicatie, in 1933, van de eerste verzen van Elsschot in Forum was voor hem niet minder dan een keerpunt. 'Het heeft me een ontzettende klap gegeven. Zijn gedichten, zo nuchter en ontroerend tegelijk, werden mijn toetssteen voor pozie.'
Eerder al ontdekte hij het werk van de Groningse dichter J. C. Noordstar. Op zijn vijftiende - Kuipers zat op de HBS in Groningen - las hij diens bundel De Zwanen en andere gedichten. 'Ik ben nog altijd diep onder de indruk van de parlando-toon van zijn verzen, de humor ook, en de melancholie.'
Kom maar eens kijken, wenkt hij, in de woonkamer hangt een geschilderd portret van Noordstar - kloek, Gronings, expressionistisch. Met nauwelijks verholen trots: 'Later, veel later, heb ik Noordstar - pseudoniem van A. J. P. Tammes, een gerenommeerd jurist en regeringsadviseur - zover gekregen dat ik De Zwanen mocht herdrukken.' Hij zwijgt. Memoreert vervolgens de mooiste verzen van Noordstar, toont een bundeltje sonnetten van een andere door hem bewonderde Groningse dichter, N. E. M. Pareau. En wat vindt hij van Rendez-vous met een Remington, een bloemlezing van zijn eigen verzen? 'Dat boekje heeft een hele tijd in de ramsj gelegen. Nee, dat is niet jammer, zo komt het tenminste onder de mensen.' Hij grasduinde vroeger zelf altijd in de schappen van De Slegte, en stuitte op schatten die voor een paar dubbeltjes te koop waren. 'Liever de ramsj of desnoods een voorraad in de kelder dan dat je boeken vernietigt. Dat getuigt niet alleen van gebrek aan respect ten aanzien van de schrijver, maar ook ten aanzien van de zetter, de drukker en de uitgever die zo hun best hebben gedaan.'
Kuipers werkte als assistent van de bedrijfsleider van een drukkerij, en vervolgens als copy-writer bij een reclame-bureau. 'Met het schrijven van advertentie-teksten werd de fysieke behoefte aan schrijven, en de lust tot formuleren, bevredigd. Misschien is het daarom dat ik het niet moeilijk vond om op te houden met dichten. Hoewel ik natuurlijk was doorgegaan als ik echt iets te vertellen had gehad.'
Na de oorlog kreeg hij de leiding van de uitgeverij van de Arbeiderspers. Tine van Buul werkte toen al bij Querido. Een paar jaar nadat zij een persoonlijk engagement waren aangegaan, werd hem gevraagd toe te treden tot de directie van Querido. In 1960 maakte hij de overstap. 'Wij concentreerden ons op een fonds van vooral Nederlandse auteurs. We zagen kans om met dat Nederlandse belletristische fonds de uitgeverij bloeiend te houden. Natuurlijk beschikten wij over een prachtige erfenis - goed verkopende auteurs als A. den Doolaard en A. M. de Jong -, maar misschien mag ik, nu u het me vraagt, zo onbescheiden zijn om te zeggen dat wij het degelijk hebben gedaan.'
In de periode Kuipers/Van Buul verdubbelde de productie. Nieuwe auteursnamen doken op: Willem Brakman, Andreas Burnier, Doeschka Meijsing, Willem van Toorn, Patrizio Canaponi - pseudoniem van A. F. Th. van der Heijden. Volstrekte en vanzelfsprekende trouw aan de auteurs was steeds het uitgangspunt. 'Ik houd van schrijvers, zoals ik ook van schilders houd. Schilders zijn ambachtslieden, ze maken vuile handen, ze maken hun kleren smerig met verf. Je kunt ze beter niet horen filosoferen, want ze kunnen verschrikkelijk ouwehoeren. Schrijvers zijn binnenvetters, ze zijn licht verstrooid, het maalt in hun hoofden.' Hij aarzelt. 'Dit onderscheid is misschien niet relevant. In beginsel houd ik van alle mensen. Ik word niet gehinderd door wantrouwen.'
Kees Fens omschreef Kuipers en Van Buul ooit als de gastheer en gastvrouw van een uitgevershuis. 'Tine en ik zijn nooit blas geworden. Wij bleven nieuwsgierig, wij hebben alles zlf gelezen, we behielden ons ontzag voor het geploeter van de schrijvers - ook voor degenen die iets volstrekt onuitgeefbaars aanboden.'
Kom daar nu nog eens om, in deze tijd van fusies, overnames, hype's en marktonderzoek. Kuipers fronst de wenkbrauwen. 'Ik heb het niet begrepen op die blabla over marketing en de slimmigheden die sommigen zich permitteren. Met slimmigheden bereik je niets. Alleen kwaliteit is op den duur doorslaggevend.' Besmuikt: 'Misschien is het toch maar goed dat Tine en ik eruit zijn gestapt.'
Augustus 1979 ging Kuipers met pensioen. 'Ik heb laten weten dat ik op generlei wijze betrokken wilde blijven bij de uitgeverij. Ik voelde er niets voor om een blok aan het been te worden van mijn opvolger, Ary Langbroek.'
Weg is weg, vond Kuipers, en zorgen maakte hij zich niet. Hij had immers al sinds jaar en dag zijn eigen uitgeverijtje. Hij zet en drukt nog steeds - geholpen door de voormalige huistypograaf van de Arbeiderspers Wim Mol - zijn eigen uitgaafjes: eencentsprenten, gedichten, visitekaartjes. Steeds in beperkte oplagen, alleen bestemd voor vrienden en bekenden. In zijn twee werkkamers staan de dierbare drukpersen: een oude handpers uit 1840, een tafeldegelpers, een moderne pers waar hij tegenwoordig op drukt. Toen hij nog bij de Arbeiderspers werkte, verzorgde hij van een groot aantal uitgaven zelf de typografie. 'Ik heb een immense kennis van drukletters. Ik ben een letterfanaat - zeg maar gerust een letter-gek.'
Die passie ontdekte hij al vroeg. 'Als kind vroeg ik mijn moeder om de strooibiljetten - advertenties van slagers en bakkers in boekdruk - te bewaren. Ik bestudeerde die dingen, op het laatst wist ik precies welke Groningse drukkerij welke letters in huis had.'
'Mijn vader, die stierf toen ik vier was, hield zich bezig met schoonschrift. Laatst hoorde ik dat ook mijn grootvader daar grote belangstelling voor had. De letter zit kennelijk al lang in onze familie.'
Hij dwaalt nog wat rond in zijn werkkamers. Laat een Barbarber-kussen zien dat door de moeder van K. Schippers werd geborduurd. Wijst op een dodenmasker van Louis Paul Boon, zwart, stoffig. 'Misschien kan dat stof er beter blijven zitten. Met zo'n masker moet je teder omgaan.'
Hij pakt er een verhaal bij dat hij binnenkort, in een oplage van veertig stuks, gaat drukken: Narcose, de laatste, niet eerder gepubliceerde Kronkel van Simon Carmiggelt, die de schrijver hem, vlak voor zijn dood, als verjaardagscadeau gaf. 'Simon en ik hebben geschaterd om onze ervaringen met narcose. Hij had, direct na het ontwaken, een visioen van een hoop struiken en een uil; ik schijn, toen ik na de operatie weer bijkwam, om een broodje ossenworst te hebben geroepen.'
Kuipers koestert de herinneringen aan de dierbaren die het leven lieten. 'Ik zie Simon nog voor me, die allereerste keer dat hij, in de kantine van de Arbeiderspers, een lezing gaf. Weggedoken achter de lessenaar, het hoofd verscholen in een boekje, heel verlegen. Later heeft hij zich tot een prima performer ontwikkeld.'
Carmiggelt legde, op Kuipers' verzoek, het contact met Annie M. G. Schmidt, toen nog chef documentatie van Het Parool. Kuipers was onder de indruk van de versjes die Schmidt tot dan toe in tijdschriften gepubliceerd had. Hij wilde ze wel uitgeven. '1948, Caf Scheltema, ik weet nog precies aan welk tafeltje we zaten. En ik weet nog hoe haar verschijning me trof: die wat gedistantieerde toon, die typische Parool-ironie. Annie wilde van uitgeven niets weten, ze had, vond ze, nog niet genoeg. Ik heb haar laten beloven dat we, zodra ze daar een ander idee over had, tot publicatie zouden overgaan.'
In 1950 verschenen, bij de Arbeiderspers, En wat dan nog?, light verse voor volwassenen, en Het fluitketeltje, de eerste bundel kinderversjes. 'Ik heb sindsdien intensief contact met haar gehad - tot de avond voor haar dood, toen we haar belden om haar te feliciteren met haar verjaardag. Tine en ik zochten haar tenminste wekelijks op, we lazen haar voor uit haar werk - vooral Tine, want mijn stem was Annie te dof. Mentaal bleef Annie, ondanks haar beperkte fysieke conditie, fantastisch. Ik hield van haar no-nonsense houding, ze was een verrukkelijk mens. We missen haar zeer.'
'Ze was ook de goede vriendin die geen blad voor de mond nam. Meermalen zei ze me dat ik niet zo geremd moest zijn. Dat ik ook eens uit de band moest springen.'
@@0IER@@0 IJ VEERT een beetje op. 'In Opium radio zat laatst iemand - ik weet bij god niet meer wie - op Annie te katten. Er werd gesuggereerd dat ze ruzie had met Simon Carmiggelt. Ik werd kwaad - dat is helemaal niet w  r'
Hij corrigeert zichzelf: misschien was hij niet kwaad, misschien was hij gergerd. Kuipers had geen behoefte korte metten te maken met deze vorm van geschiedvervalsing. 'Radio is radio, radio is zo weer weg. Als die uitspraken op papier waren verschenen, had ik misschien wl gereageerd.' Zuinigjes: 'Als het geen betrekking heeft op mezelf vind ik het eenvoudiger om er in het openbaar iets over te zeggen.' Een voorbeeld: 'Martin Ros slaat zich op de borst - maar hij is niet degene die Priv-Domein gestart is. Die reeks was het initiatief van mijn voormalige redacteur Johan Veeninga.' En de proef op de som: 'In een tijdschrift van de Antwerpse universiteit, De kantieke schoolmeester, werd beweerd dat ik, net als vele andere uitgevers, geen raad zou hebben geweten met het manuscript van De kapellekensbaan van Louis Paul Boon. Dat is niet waar. Toch kwam die mededeling in een nieuwe editie van De Kapellekensbaan terecht, en vervolgens in de Volkskrant. Gaddamme, dacht ik - maar ik ondernam niets.'
'Toen belde er, twee jaar geleden, een Antwerpse hoogleraar op. Of hij, in verband met een biografie van Boon, met mij mocht komen praten. Ik zei: 'Dat lijkt me zinloos. U schrijft dingen die u niet checkt. Dan kunt u dit ook wel zonder mij'.' Misschien schuilt onder de glimlach soms toch een beetje venijn. 'Ik heb mij erin geoefend om dingen niet recht te willen zetten. Ik heb geen zin in dat gezeur.'
Met een schalkse blik naar zijn vrouw Tine: 'Ik ben niet zo hantannig.' Hij legt uit: dat is Gronings voor snel en impulsief. 'Hantannig lijkt me voorbehouden aan dames.'
Tine lacht maar eens, ze schenkt hem een borrel in. Ouderdom, zegt ze niet zonder ironie, brengt rust. Ze waren net nog in het hoge noorden, samen wandelen in de bossen. Kuipers heeft zijn sigaren, en zijn drukpersen, en de boeken die hem zowaar nog steeds worden toegestuurd. Hij heeft ook de herinneringen aan zijn uitgeversjaren. 'Mij wordt wel eens gevraagd ze op te schrijven, maar ik houd ze liever voor mezelf. Als uitgever ben je ook een soort notaris: ik acht mij tot een zekere vertrouwelijkheid verplicht.'
Hij wordt, zegt hij, op redelijk aangename wijze oud. Toch slaat geregeld de vermoeidheid toe. Een kwaaltje, een doktersbezoekje, nog een kwaaltje, nog een doktersbezoekje. Voor je het weet voel je je een patint. Hij: 'Ik mag niet klagen.' Zij: 'Ach, Reinold, als jij niet fijn aan je pers kunt staan omdat je te moe bent, heb je de pest in.'
In zijn gedichten van vroeger mijmert hij over dood en vergankelijkheid. Er is ook een schrikbeeld: D¡t zal misschien mijn einde zijn:/ een uitgemergelde meneer,/ die bidt uit angst en kermt van pijn. Kuipers reageert verbaasd, die vroege fascinatie met sterfelijkheid doet hij af als een puberale eruptie. Van Buul lijkt er zo het hare van te denken. Zij verklaarde al eens dat het haar een gruwelijke gedachte lijkt als straks een van hen alleen overblijft. Ze hoopt dat ze, net als Elsschot en zijn vrouw, kort na elkaar zullen gaan. 'Dat wil jij toch ook?' Hij, afwezig: 'Ik wil nog wel een tijdje door.' Zij: 'Ook zonder mij?' Hij, wakker geworden: 'Oh, nee, nee.'
'Eigenlijk', zegt hij, 'heb ik geen gedichten meer geschreven sinds ik Tine ken.' Stralend: 'Dat is geluk.' Dus dichterschap spruit voort uit een bezwaard gemoed? 'Ik denk het toch wel.'
Wat schreef hij ook weer, toen hij aanstormend dichter was? Ik ben slechts dichter/ Ook dit gaat voorbij. Kuipers glimlacht om deze waarheid als een koe. Hij neemt altijd afstand tot zijn eigen werk. Maar voor n keer wil hij zichzelf het wonder van de creativiteit niet ontzeggen: 'Er is iets op papier verrezen dat er tevoren niet was. En dat ook nog enige zin heeft.'

Foto
	Reinold Kuipers. FOTO MAARTEN CORBIJN

