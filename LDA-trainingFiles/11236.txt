's-Gravendeel.
's-Gravendeel () is een plaats en voormalige gemeente in de Nederlandse provincie Zuid-Holland. De kern met buitengebied (inclusief Schuilingen, Schenkeldijk en Nieuw Bonaventura) tellen samen ongeveer 9000 inwoners. Per 1 januari 2007 is de gemeente samengevoegd met de gemeente Binnenmaas, tot de nieuwe gemeente Binnenmaas.
's-Gravendeel ligt in het oosten van de Hoeksche Waard aan de Dordtsche Kil en is via de Kiltunnel verbonden met Dordrecht. Het dorp is gesticht in 1593 in de oosthoek van de toen pas bedijkte polder "Nieuw-Bonaventura". De bijnaam voor inwoners van 's-Gravendeel is seuter. Dat is een in reuzel gebakken kleine aardappel.
Kerken.
's-Gravendeel heeft vijf kerken, waarvan vooral de hervormde kerk in het oog springt. Zij staat midden in het dorp en wordt half omringd door een kerkgracht. De plek waar deze kerk zich bevindt staat plaatselijk bekend als "De Heul". De hervormde gemeente die hier kerkt valt, evenals die van de gereformeerde "Ontmoetingskerk" aan de Vlasakker, onder de Protestantse Kerk in Nederland. Verder vindt men hier kerkgebouwen van de Christelijke Gereformeerde Kerken, de Gereformeerde Gemeenten in Nederland en de Oud Gereformeerde Gemeenten in Nederland.
Hervormde kerk in het centrum van het dorp 's-Gravendeel
Onderwijs.
In 's-Gravendeel zijn twee basisscholen gevestigd, een protestants-christelijke (be Bouwsteen) en een openbare (de Schelf).
Winkels.
De meeste winkels bevinden zich in het centrum van het dorp rond de Hervormde kerk. 's-Gravendeel heeft onder andere twee supermarkten (Albert-Heijn en Jumbo), een aantal modewinkels (waarvan Voorwinden met 8000 vierkante meters 1 van de grootste van Nederland is), enkele caf√©s en verscheidene snackbars.
Bedrijventerreinen.
Het bedrijventerrein van 's-Gravendeel heeft de naam "Mijlpolder". Hier was tot begin 2004 de autofabrikant Vandenbrink (producent van de Carver) gevestigd. Het bedrijventerrein is circa 55 hectare groot. Naast Mijlpolder bevindt zich in de polder Klein Koninkrijk watergebonden bedrijvigheid.
Verkeer en vervoer.
's-Gravendeel ligt aan de N217. In oostelijke richting voert deze weg door de Kiltunnel, waarna zij aansluit op de A16 en de N3, de randweg van Dordrecht. In (noord)westelijke richting vormt de N217 de verbinding met de A29 en het noorden van de Hoeksche Waard.
's-Gravendeel wordt aangedaan door Connexxion-buslijnen 165, 166, 176, 668. Buslijn 175 stopt alleen bij de halte Boendersweg buiten de bebouwde komgrens. Buslijn 168 stopt alleen bij de provinciale weg N217.
Tevens is 's-Gravendeel aangesloten op het nachtnet met buslijn 864.
