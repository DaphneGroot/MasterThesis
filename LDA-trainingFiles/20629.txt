Graafschappen van Ierland.
De 32 graafschappen van Ierland vormen de oorspronkelijke bestuurlijke indeling van het eiland. Het graafschap (Iers: "contae" of "condae", uitgesproken; Engels: "county") is de basis van de lokale overheid in Ierland. Er wordt weleens aan Ierland gerefereerd met de naam '32 graafschappen' ("thirty-two counties"), met daaronder de bijnamen 'zes graafschappen' ("six counties") voor Noord-Ierland en '26 graafschappen' ("twenty-six counties") voor Ierland.
De graafschappen werden gecreëerd als een basis voor lokale overheid in de 19e eeuw toen de Britten aan de macht waren in Ierland. Daarna werd de verdeling ook geadopteerd door sport- en culturele organisaties zoals de Gaelic Athletic Association, en tegenwoordig is er een sterke rivaliteit tussen de graafschappen in verschillende sporten, met name hurling en Gaelic football.
In strikte overheidstermen geldt de term '32 graafschappen' niet meer. Binnen Noord-Ierland zijn er door een grote reorganisatie in 1973 nu 26 lokale overheden. In Ierland zijn zes van de oorspronkelijke 26 graafschappen opgedeeld voor bestuurlijke doeleinden, waardoor er nu 34 lokale overheidsdistricten zijn. De steden Cork, Galway, Limerick en Waterford hebben aparte overheden van het graafschap met dezelfde naam. County Dublin is opgedeeld in Dublin City, Dún Laoghaire-Rathdown, Fingal, en Zuid-Dublin. Tipperary was tot 2014 opgedeeld in twee bestuurlijke eenheden, Tipperary North Riding en Tipperary South Riding. De gebruikelijke afkorting voor 'county' is bij plaatsnamen in Ierland 'Co.'. Zo schrijft men in het Engels bijvoorbeeld "Liscannor, Co. Clare".
Hieronder een lijst van de 32 oorspronkelijke graafschappen zoals ze onder Brits gezag zijn opgericht. De notatie (c) geeft aan dat dat er een wijziging in grenzen van county's is geweest.
