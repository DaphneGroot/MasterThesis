Dallas (Texas).
Een satellietbeeld in valse kleuren van Dallas en Fort Worth, genomen door NASA's satelliet Landsat-7. Dallas is de rechterhelft van het stedelijk gebied
De skyline van Dallas vanaf Reunion Tower
Dallas is de op een na grootste stad van de staat Texas (na Houston), met 1,2 miljoen inwoners in de stad zelf en 6,1 miljoen inwoners in de agglomeratie Dallas-Arlington-Fort Worth. Daarmee is de agglomeratie qua bevolkingsomvang de vierde van de Verenigde Staten.
Dallas ontstond in 1841 en is vernoemd naar vicepresident George M. Dallas. John Neely Bryan bouwde in dat jaar een huisje nabij de Trinity River en begon er een veerdienst. Zijn huisje staat nog altijd in het centrum van Dallas.
In Dallas werd op 22 november 1963 president John F. Kennedy tijdens een rijtoer vermoord, vermoedelijk door Lee Harvey Oswald.
Demografie.
Van de bevolking is 8,6 % ouder dan 65 jaar en bestaat voor 32,9 % uit eenpersoonshuishoudens. De werkloosheid bedraagt 4 % (cijfers volkstelling 2000).
Ongeveer 35,6 % van de bevolking van Dallas bestaat uit hispanics en latino's, 25,9 % is van Afrikaanse oorsprong en 2,7 % van Aziatische oorsprong.
Het aantal inwoners van Dallas steeg van 1.006.646 in 1990 tot 1.188.580 in 2000.
Media.
The Dallas Morning News is de enige grote krant van Dallas en omgeving. De krant heeft rond de half miljoen abonnees en behoort daarmee tot de top twintig in de Verenigde Staten.
Klimaat.
In januari is de gemiddelde temperatuur 7,0 °C, in juli is dat 29,9 °C. Jaarlijks valt er gemiddeld 916,4 mm neerslag (gegevens op basis van de meetperiode 1961-1990).
Trivia.
De stad kreeg meer naamsbekendheid in Nederland en andere landen door de gelijknamige televisieserie, die zich voornamelijk in de jaren 80 afspeelde, Dallas.
