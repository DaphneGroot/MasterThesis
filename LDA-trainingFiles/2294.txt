	North Sea Jazz kan niet kapot 'Ackets formule voor het festival blijft ijzersterk' 
	
Van onze verslaggever
Erik van den Berg

DELFT
De vrijdag en zondag zijn geheel uitverkocht, en voor zaterdag gaan de allerlaatste kaartjes vast ook nog van de hand. 'Wij hebben veel vertrouwen', luidt het voorzichtige commentaar van Paul Dankmeyer, de artistiek directeur van het North Sea Jazz Festival, dat op vrijdag in Den Haag aan zijn 22ste, wederom overvolle en ongetwijfeld daverend succesvolle editie begint.
North Sea kan niet kapot. Er zijn jazzfestivals in Nederland die spannender en ongetwijfeld intiemer zijn, maar de formule van het Haagse monsterprogramma (duizend grote namen uit alle stijlen drie dagen lang op veertien podia onder n dak) spreekt onverminderd aan. Bijna 70 duizend bezoekers verwacht North Sea dit weekeinde; het zouden er nog meer kunnen zijn, maar meer dan 23 duizend jazzfans per dag mogen er van de brandweer niet in.
De necrologien mogen dan somberen over het wegvallen van de ene grote jazzster na de andere, de bezoekcijfers bewijzen dat de gemiddelde festivalbezoeker zich niet laat ontmoedigen. Dankmeyer somt de namen op die het festival de laatste jaren ontvielen: 'Ella Fitzgerald, Stan Getz, Miles Davis - doordat we steeds meer van dergelijke sterren missen wordt wel eens gezegd dat de jazz in zijn geheel gaat verdwijnen. Ik deel die mening niet.'
Toch valt moeilijk te ontkennen dat nieuwe sterren als Wynton Marsalis en Roy Hargrove bleek afsteken bij hun charismatische voorgangers. Ook de nog levende helden verliezen uiteindelijk hun glans. Lionel Hampton (88) is nu echt te oud om te toeren, en ook Oscar Peterson (71) blijft dit jaar liever thuis.
Dankmeyer: 'Als Peterson ons was aangeboden, hadden we 'm zker genomen. Maar zomertournees, met die overvolle vliegvelden, zijn erg zwaar voor muzikanten. Hopelijk zien we hem volgend jaar weer.'
Voor echte festivaltrekkers moet North Sea het vaker dan vroeger buiten de jazz zoeken. 'Vrijdag hebben we zowel Ray Charles, die al lang niet meer op het festival optrad, als de formatie Legends, met onder anderen Eric Clapton en David Sanborn. Bij elkaar hebben die een enorm effect op de kaartverkoop gehad', geeft Dankmeyer toe.
Dat de popgitarist Eric Clapton onmisbaar blijkt voor de bezoekcijfers betekent nog niet dat North Sea zijn principes verkwanselt. De mengeling van jazz met blues, latin, funk en aan rhythm 'n' blues gelieerde pop hoort bij het concept dat de oprichter Paul Acket in 1976 bedacht; hooguit verschuiven de verhoudingen wat. 'Ackets formule blijft ijzersterk', meent Dankmeyer. 'Er is voor ons geen reden daar iets aan te veranderen.'
Stabiliteit lijkt het wachtwoord. Moest het festival vroeger nog wel eens dreigen met verhuizingplannen naar Rotterdam, nu laat de verstandhouding met het Congresgebouw niets te wensen over. Toonde de gemeente zich voorheen wel eens van de schraperige kant, nu zegde Den Haag in 1996 voor tien jaar een subsidie van 375 duizend gulden toe.
'Het blijft wl een ontzettend risicovolle onderneming', benadrukt Dankmeyer voor de zekerheid - OCW draagt tot zijn wrevel al jaren geen cent meer bij.
North Sea heeft er slechter voor gestaan. Toen in 1992 Paul Acket overleed en de familie Acket later te kennen gaf dat zij het festival wilde verkopen, deed volgens Dankmeyer menig North Sea-medewerker een schietgebedje. 'Het had best gekund dat er op dat moment geen belangstelling voor het festival was. Of dat een nieuwe eigenaar totaal andere plannen met het festival zou hebben.'
In 1994 werd Nederlands grootste pop-promotor Mojo in Delft de nieuwe eigenaar. De hier en daar geventileerde vrees dat Mojo North Sea zou veranderen in een popfestival met jazzfranje is ongegrond gebleken. Dankmeyer heeft de vrije hand in de programmering. 'Mojo-directeur Leon Ramakers heeft hooguit een adviserende rol. Mojo heeft zoveel internationale kanalen, dat wij daar alleen maar dankbaar gebruik van kunnen maken.'
Toch zijn de verschillen met het tijdperk-Acket duidelijk. Acket schroomde soms niet zijn aanzienlijke persoonlijke vermogen als reserve in te zetten, waardoor het festival financile risico's kon nemen die nu onder Mojo ondenkbaar zijn. Tien jaar geleden al klaagde Acket over de exorbitante honoraria die werden gevraagd.
Moet Dankmeyer niet regelmatig acts die hij dolgraag wil hebben laten gaan? De directeur laat zich niet kennen. 'Dat hangt af van wat ik uitgeef aan anderen.' Ook waar hij wl trots op is geeft hij niet prijs: 'Je doet altijd andere artiesten tekort als je namen noemt.'
Dat het festival een zakelijker gezicht kent dan vroeger, toen de geoliede machine misschien wel eens haperde, maar er ruimte was voor onvoorziene avonturen en Acket regelmatig de boel op stelten zette met een recalcitrante uitspraak, ontkent Dankmeyer niet. 'Dat ik wat minder uit de school klap is ook een karakterverschil misschien.'
De sterkere structurering vindt Dankmeyer 'op zichzelf een goede zaak'. 'Maar het mag ook weer niet ambtelijk worden. Dan gaat de creativiteit verloren, het stukje improvisatie dat bij de jazz hoort. Het is een thema waar wij intern over praten. In hoeverre moet je North Sea op programmatisch en productietechnisch niveau blijven perfectioneren? Was het vroeger niet leuker, toen je de speelruimte ruimte had om  la minute een sessie te organiseren?'
De directeur geeft zelf antwoord: 'Misschien, maar dan vergeet je dat in de plaats van die sessie nu een duidelijke groep wordt neergezet.'
North Sea doet er wat aan. Om toch 'het stukje improvisatie' te bewaren, is er nu de Spiegeltent, waarvan het programma blanco blijft, opdat daar spontaan gesessied kan worden, als de jazzman of
- vrouw de aandrang niet meer kan bedwingen.
Paul Dankmeyer leerde het vak op kantoor bij Paul Acket. Denkt hij dat zijn leermeester tevreden zou zijn als hij ziet hoe het zijn festival nu vergaat?
'Mmmm, Paul was een perfectionist. Niemand kon het beter dan hij. Maar het zou hem vast deugd doen dat aan zijn formule eigenlijk niets veranderd is. Dat het festival berhaupt nog bestaat - dat in de eerste plaats.'
North Sea Jazz Festival, 11, 12 en 13 juli in het Congresgebouw, Den Haag.

Foto
	Paul Dankmeyer FOTO GUUS DUBBELMAN - DE VOLKSKRANT

