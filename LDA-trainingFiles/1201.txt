	Hezbollah doodt in Zuid-Libanon drie militairen Israel
	Reuter, AP
JERUZALEM

De Israëlische premier Benjamin Netanyahu heeft er donderdag bij de Syrische regering op aangedrongen druk uit te oefenen op de tereurbeweging Hezbollah om de aanhoudende aanvallen op de Israëlische troepenmacht in Zuid-Libanon te staken. Netanyahu's oproep volgde nadat Hezbollah bij een bomaanslag drie Israëlische militairen had gedood.
De op afstand tot ontploffing gebrachte Hezbollah-bom was gericht tegen een Israëlische infanterie-eenheid die patrouille liep bij het dorp Taibeh in het oostelijke deel van de door Israël uitgeroepen veiligheidszone in Zuid-Libanon. De aanslag werd kort na middernacht uitgevoerd. Drie militairen werden op slag gedood, een soldaat raakte gewond.
In Tel Aviv werd gisteren bekendgemaakt dat Israël dit jaar 91 miljoen dollar extra uittrekt voor de uitbouw van zijn defensie-apparaat. Dit bedrag komt bovenop de eerder aangekondigde defensiegelden voor 1997 van in totaal ruim 9 miljard dollar.
Volgens het Israëlische dagblad Haaretz hebben de militairen het kabinet gevraagd om een verhoging van het defensiebudget met 910 miljoen dollar, in verband met 'de oorlogsdreiging vanuit Syrië'.

