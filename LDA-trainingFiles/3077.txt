	'Filmnet biedt wel meer dan seks en Stallone
	Filmnet is een van de hoofdsponsors van het Film Festival Rotterdam en niet alleen dat. Filmnet is tevens leverancier van 'een unieke gebeurtenis in film- en tv-land', want het abonneekanaal gaat volgende week zes films uitzenden die ook op het festival te zien zijn. En dan is Filmnet óók nog de initiator van de Filmnet Scenarioprijs voor jonge cineasten, die op het festival wordt uitgereikt.
Kortom: is de commerciële filmzender wellicht een beetje de kluts kwijt? Filmnet, dat is het abonneekanaal die 24 uur per dag met megasuccesen op de massa mikt; tot middernacht met rechttoe-rechtaanfilms van Stallone en Schwarzenegger, daarna met onthullende impressies uit het porno-genre. Zo luidt althans de algemene opvatting.
Filmnet-woordvoerder René Muller zou dat oppervlakkige beeld liefst vandaag nog nuanceren. Het stigma is hardnekkig, dus zegt hij het nog maar een keer: 'Wij zenden niet alleen commerciële films uit maar ook kleinere producties. Ik heb laatst met een filmjournalist onze programmagids doorgebladerd. Toen bleek dat we elke dag wel een film brengen die het Volkskrantpubliek ook zou aanspreken.'
Dat gemiddelde gaat volgende week nog eens drastisch omhoog, want vanaf zondag krijgen de 190 duizend abonnees elke avond een film voorgeschoteld die tegelijk op het Film Festival in première gaat. Eerste in de reeks is The Pillow Book van Peter Greenaway, gevolgd door nieuwe films van de Amerikaan Greg Mottola, de Fin Aki Kaurismäki en de Japanner Eno Nakano. Acteur Steve Buscemi sluit het rijtje af met zijn regiedebuut Trees Lounge.
Muller heeft de films niet allemaal zelf gezien, maar hij weet dat het 'kwalitatief goede producties' zijn. En goedkoop: vijf films mag Filmnet kosteloos uitzenden. Onderdeeltje van een package deal die het kanaal met de (kleine onafhankelijke) distributeurs sloot. De prijs van een abonnement blijft overigens wel gelijk.

Foto
	Kati Outinen en Karl Vaananen in 'Drifting Clouds' van Aki Kaurismaki.

