Beastie Boys.
De Beastie Boys is een New Yorkse hiphopgroep.
Biografie.
De Beastie Boys bestonden uit Adam Yauch (MCA) (5 augustus 1964 â€“ 4 mei 2012), Mike Diamond (Mike D) (20 november 1965) en Adam Horovitz (King Adrock) (31 oktober 1966). Lange tijd golden deze blanke Joodse jongens uit de middenklasse als een uitzondering in het hiphopwereldje dat voornamelijk door zwarte jongens uit de getto's wordt bevolkt.
Diamond (zang) en Yauch (bas) begonnen, met John Berry op gitaar en Kate Schellenbach op drums, begin jaren '80 als hardcore punkband in de New Yorkse scene, maar evolueerden na het vertrek van Berry en Schellenbach en de komst van Horovitz, geleidelijk aan richting hiphop. In hun beginjaren stonden ze bekend als feestbeesten, maar geleidelijk aan zijn ze zich ook met politieke zaken gaan bezighouden. Zo hebben ze in aanloop naar de Amerikaanse presidentsverkiezingen van George W. Bush actief kritiek geuit op de persoon en het beleid.
In de zomer van 1985 stond de band in het voorprogramma van Madonna's eerste Amerikaanse tour: "The Virgin Tour". Madonna zelf zei echter een groot fan te zijn.
In 1986 brachten ze hun eerste album uit: "Licensed to Ill" werd een groot succes. Met een combinatie van rock en hiphop is hun stijl op dat moment vergelijkbaar met die van Run-D.M.C., dat in dezelfde periode doorbreekt. De single "(You Gotta) Fight for Your Right (To Party!)" is nog steeds hun bekendste nummer.
Hun volgende album "Paul's Boutique" in 1989 haalt niet de verkoopcijfers van hun eerste, maar is op artistiek vlak een grote sprong voorwaarts. Ze gebruiken veel uiteenlopende samples en zijn daarmee voorlopers van de abstracte hiphop van onder andere DJ Shadow (U.N.K.L.E.).
Met "Check Your Head" in 1992 gaan ze (deels) over naar het het gebruik van live-instrumenten. Het album bevat een aantal akoestische nummers, naast meer hiphopgerichte songs als "So Whatcha' Want". "Check Your Head" is het eerste album dat de groep uitbrengt op hun eigen platenlabel "Grand Royal". Dit label ontstond toen het moederlabel Capitol Records, na het onverwachte succes van "Check Your Head", de band de mogelijkheid gaf om zelf nieuwe acts uit te brengen en te verdelen via Grand Royal.
In 1994 volgt het album "Ill Communication", dat met de hit "Sabotage" in het collectieve geheugen van een generatie gegrift staat.
In hetzelfde jaar brengt de groep op Grand Royal ook het album "Some Old Bullshit" uit. Het album is een overzicht van de hardcorepunkperiode van de groep en verzamelt nummers uit 1981 tot 1983. Hoewel allicht een must-have voor de fans, is het een weinig memorabel album. Toch is in de pubergrap "Cookie puss" en in "Beastie Revolution" al een voorproefje te horen van wat de groep te bieden heeft.
Het in 1998 uitgekomen album "Hello Nasty" bevestigt de reputatie van de groep en levert opnieuw een wereldhit op met "Intergalactic" en de bescheidener hit "Body Movin.
Hoewel sociaal en politiek engagement vanaf de jaren 90 een belangrijke rol speelt voor de groepsleden, is dit engagement waarschijnlijk het meest uitgesproken op hun album "To the 5 Boroughs". In deze ode aan de Verenigde Staten en hun thuisstad New York spreekt de groep zijn ongerustheid uit over de verstrakking en de harde en niet altijd even doordachte reactie van de regering na de aanslagen op 11 september 2001.
De Beastie Boys ijveren ook voor de mensenrechten in Tibet, onder andere via de Milarepa-stichting.
Op 4 april 2011 bracht de groep nog de single uit "Make some noise" Op 29 april 2011 kwam het album uit genaamd "Hot sauce committee part two".
Op 20 juli 2009 liet Adam Yauch (MCA) via een videoboodschap op hun website weten dat de Beastie Boys hun geplande toer moesten uitstellen wegens gezondheidsredenen. Hij overleed op 4 mei 2012 aan de gevolgen van kanker in een speekselklier. Hij werd 47 jaar oud.
