	Als de cracks echt gas geven bij Hindeloopen moet Veldkamp lossen
	Van onze verslaggever
LEEUWARDEN
In de hel van het Noorden vroeg Bart Veldkamp drie keer om een kogel, maar niemand schoot en dus haalde de 29-jarige Hagenaar Bartlehiem, Dokkum en uiteindelijk Leeuwarden. De schaatser met de gepolijste techniek die glorieert op kunstijs, werd zaterdag 31ste in de vijftiende Elfstedentocht. 'Dit was mooier dan een vol Thialf, veel mooier.'
Strompelend bewoog Veldkamp zich door de Frieslandhal, met een 'compleet verrotte rug', blaren op de voeten en bloeddoorlopen ogen. 'Ik ben onderweg verschillende keren dood gegaan. Na een half uur had ik al zere heupen en op het stuk tussen Franeker en Bartlehiem vroeg ik me af hoe ik in 's hemelsnaam het einde moest halen.'
's Morgens om half zes liet Veldkamp zich reeds zien als een sportman met een alles-of-niets-mentaliteit. Als een van de eersten stond hij op het ijs en bijna een uur lang hield hij stand in de kopgroep. Weliswaar laat Veldkamp bij het begin van elke winter in enkele marathons op kunstijs zijn gezicht zien, maar op natuurijs gelden nu eenmaal andere wetten.
Na zestig minuten diende Veldkamp genoegen te nemen met een plaats op de tweede rang in het peloton. 'Ik heb de eigenschap dat ik denk dat ik altijd bij alles voorin kan meedoen. Als ik eens in de tien jaar een triathlon doe, verwacht ik ook meteen dat ik bij de eersten eindig. Slaat echt helemaal nergens op natuurlijk.'
Zijn beslissing om rap van start te gaan, werd echter ook ingegeven door de ervaring uit 1986, toen Veldkamp naar eigen zeggen 'te laat' vertrok en na honderd kilometer uitviel. 'Toen was ik ook als één van de eersten op het ijs, maar zat ik vervolgens maar te klooien bij het aantrekken van mijn schaatsen. Het is beter om gelijk maar in het tempo mee te gaan en dan maar afwachten hoelang je het volhoudt.'
Nabij Hindeloopen gaven de cracks gas en moest Veldkamp lossen. Bij terugkomst in Leeuwarden bleek zijn waardering voor de meesters van het natuurijs groot. 'Er wordt vaak gedacht dat het marathonschaatsen bestaat uit uitgerangeerde langebaan-rijders, maar dat is niet waar. Dit zijn hele taaie, sterke, supergetrainde kerels. Die zijn in dit werk echt een maatje te groot voor mij.'
Indrukwekkend noemde Veldkamp de binnenkomst in Sloten en Balk - 'in het donker, die lichtjes, die mensen, zo mooi' - en de niet aflatende aanmoedigingen in zelfs de meest desolate streken van het Friese land. 'Soms was in de wijde omtrek zelfs geen boerderij te bekennen en toch stonden er mensen langs de kant. En ook nog roepen: ''Bartje, Bartje''.'
Op het lange stuk van Hindeloopen naar Dokkum, waarbij de snijdende wind de schaatsers bijna onophoudelijk in het gezicht blies, prentte Veldkamp zich slechts in de aansluiting met de overige leden van zijn groep te behouden.
'Als je alleen komt te zitten op dat stuk, ben je gezien. Maar iedereen hielp elkaar. Als iemand viel, werd gewacht en als iemand wat wilde eten, ging het tempo even omlaag. De sfeer onderling was geweldig.'
Een paar extra bezoeken aan de masseur, een goed bed en dagelijks een warm bed, meende Veldkamp, moeten volstaan om hem vrijdag weer fris aan de start van het EK-allround in Heerenveen te brengen. Donderdag toen hij in Davos het bericht kreeg dat de Elfstedentocht doorging, vroeg hij zich nog af of afreizen zinvol was. 'Eerst zei ik nee, een uur later ja.
'Als ik helemaal fit aan een EK begin, word ik misschien zesde of zevende. Misschien win ik een afstand. So what. EK's heb ik al genoeg gereden, dit was de Elfstedentocht. En ik word 31ste, ongelooflijk toch. '

