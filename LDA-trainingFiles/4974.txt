	Molenaar van Volendam naar Leeds United
Robert Molenaar maakt waarschijnlijk morgen al zijn debuut voor de Engelse voetbalclub Leeds United. De 26-jarige verdediger van Volendam tekende gisteren een contract voor drie en een half jaar bij zijn nieuwe werkgever.
Molenaar, volgens de statistieken (bron: VI) de beste speler van de eerste seizoenhelft, had nog een doorlopend contract bij Volendam. Dat is - voor een niet bekend gemaakt bedrag - afgekocht door de Engelse Premier League-club.
Afgelopen seizoen was Molenaar, die sinds 1992 voor Volendam uitkwam, 'speler van het jaar'. Behalve als basisspeler was hij ook betrokken bij de opleiding van de landelijke jeugd.


