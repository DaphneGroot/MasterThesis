	'Ons kind loopt al ergens op de wereld rond'
	Mieke: 'Ik vond kinderen altijd zo gewoon. Een vriendje krijgen, trouwen en dan hupsakee: n kind, twee kinderen, drie kinderen. Dat vond ik te weinig. Ik wou meer.
'Ik moest eerst afkicken van mijn opvoeding. Ik moest leren dat vrouwen meer mogen dan braaf achter hun man aan lopen. Zeg maar gewoon een beetje het emancipatiepatroon. Ik vond het belangrijk om een opleiding te volgen. Ik ben naar de kunstacademie gegaan.
'Pas na mijn 35ste begon ik aan een kind te denken. In 1988 heb ik een miskraam gehad. Die zwangerschap was min of meer gepland.'
Rein: 'We hadden niks gedaan om het te voorkomen.'
Mieke: 'Daarna heb ik het afgehouden. Ik was zenuwachtig hoe het zou gaan op de opleidingen. Toen hoorde ik weer van iemand die een doodgeboren kind kreeg. Dat schrikte me af. En ondertussen verstreken de jaren.'
Rein: 'Ik had helemaal niet het idee dat ik al zo oud was, daar word ik nu pas op gedrukt. Ik loop nog altijd graag met n been op de stoep en het ander in de goot. Ik dacht, dat komt wel vanzelf, er is een natuurlijke gang voor nodig.'
Mieke: 'Je liet het altijd van mij afhangen, zo van: als jij per se niet wilt, dan hoeft het ook niet.
'Het kwam er niet van. Dat had ook met de tijdgeest te maken. Niemand van mijn groep was met kinderen bezig. Ik dacht: die kunst, dat zal wel lukken. Maar dat blijkt hartstikke moeilijk. Later heb ik er nog de eerstegraads tekenbevoegdheid bij gehaald om les te kunnen geven. Rein brengt het meeste geld binnen. Ik vond altijd dat ik minstens de helft moest inbrengen. Maar de banen liggen niet voor het oprapen.
'Je bent 43, je hebt nog zoveel jaar te leven en wat dan? Je kan wel meer schilderijen maken, maar als je ze niet kunt afzetten, houdt het op. Zeg dan maar eens dat het zinvol is geweest. Ik had het gevoel dat ik iets had laten liggen. Vorig jaar kregen we van de dokter te horen dat we op de natuurlijke manier geen kinderen kunnen krijgen.'
Rein: 'Dat sloeg niet echt in als een bom, we waren er langzaam naartoe gegroeid. Het was als de handtekening onder een lange brief.'
Mieke: 'IVF zou nog wel kunnen, maar dat durf ik niet aan.'
Rein: 'De kans dat we een ongezond kind krijgen, is groot.'
Mieke: 'Dan zit je in het bejaardentehuis en moet je je kind achterlaten in een inrichting. Dat wil ik niet. Ik wil gewoon een gezond kind.
'Ik had het gevoel dat ik een sprong maakte in de tijd, dat mijn jeugd ineens voorbij was. Als ik terugkijk, lijkt het alsof mijn leven een langgerekte jeugd is geweest. Ik heb zoveel meegemaakt. Je denkt: dat is het. Nu denk ik: God, wat heb ik al die jaren gedaan, ik heb alles zitten uitsmeren. Ik heb het aan me voorbij laten gaan.
'Ik doe al jaren leuke dingen voor mezelf. Het is net of nu het moment is aangebroken dat ik me ergens op wil storten, verplichtingen op me nemen.'
Rein: 'Een levenswerk neerzetten.'
Mieke: 'Ja, zoiets. Het heeft me wel verrast. Je kunt het heel lang wegstoppen en het druk hebben met andere dingen, maar uiteindelijk zit het er toch diep ingebakken, dat je moet koesteren en voortbrengen.'
Rein: 'Ik heb altijd vervulling gevonden in mijn werk. Een leven zonder kind kan heel zinvol zijn, vind ik. Wat dat betreft heb ik gemakkelijker praten dan Mieke. Jij moet veel meer strijd leveren om je producten aan de man te brengen. Ik denk dat ik ook minder veeleisend ben.'
Mieke: 'Als ik er hard over nadenk dan is het feit dat ik geen kind van mezelf kan krijgen de prijs die ik betaal voor mijn leven. En als je vraagt of het die prijs waard was, dan zeg ik: natuurlijk niet. Maar het kon niet anders. Adoptie is voor ons een redelijk alternatief. Nee, meer: het is zoals het moest lopen.
'Ik weet niet hoe ik het moet zeggen, maar ik heb nooit het gevoel gehad dat ik met mijn lijf kinderen zou kunnen produceren. Misschien klinkt het belachelijk, maar ik heb een soort minderwaardigheidsgevoel op dat punt.
'Het is wel jammer. Ik denk dat ik het kunstzinnige in mezelf van mijn moeder heb. Dat geef je nou niet door. Voor Rein zijn taalkunst is het ook jammer. Anders hadden we misschien een schrijvertje gekregen.'
Rein: 'Het gekke van de procedure is dat ons kind er al is. Een regel bij adoptie is dat de oudste ouder niet meer dan veertig jaar ouder mag zijn dan het kind. Wij zijn 43, ons kind is dus minstens vier jaar als wij het krijgen. Het loopt dus al ergens rond op de wereld.'
Mieke: 'Misschien zit het nu in de misre. Waarschijnlijk wel, want anders komt het niet in het adoptiecircuit.'
Rein: 'Een raar gevoel is dat. Daardoor lijkt het ver weg, en tegelijkertijd heel dichtbij. Ik schrijf wel eens versjes, om dingen van me af te schrijven. En zo'n versje luidt: Ergens op de wereld ben je/ maar zeggen kan ik niet: ik ken je.'
Mieke: 'Als wij het kind krijgen, heeft het al herinneringen. Ik weet nog hoe ik bij ons onder de tafel liep toen ik twee was, hoe alles eruit zag. Dat heeft ons kind straks ook.'
Rein: 'Ik heb een grenzeloos geloof dat mensen worden gekneed en gevormd door hun omgeving. Een kind dat van klassieke muziek houdt wordt niet geboren, maar gemaakt. Natuurlijk staat zo'n kind gedeeltelijk vast. Maar dat vul je op met dingen die je zelf toevoegt.
'Mijn vader was altijd heel trots op me als ik iets in elkaar timmerde. Ik was vier toen ik van hem mijn eerste nijptang kreeg. Dat zit niet in mijn genen, maar dat heb ik geleerd van hem. Ik hoop dat ons kind dat later ook van mij kan zeggen.
'We willen zoveel mogelijk gegevens verzamelen in het land van herkomst, zodat het een aanknopingspunt heeft als ons kind later zijn wortels wil zoeken. Wij denken aan een kind uit een Aziatisch land. China bijvoorbeeld. Dat zouden we leuk vinden vanwege de cultuur die dat uitstraalt.'
Mieke: 'Als ik mag kiezen, heb ik het liefst een meisje. Die geven minder problemen, zeggen ze. Het lijkt me gezellig.'
Rein: 'Ik vind ook een jongen leuk. Je moet ook aangeven of je een kind met een handicap wilt. Ik denk niet dat wij daar geschikt voor zijn. Als je via natuurlijke weg een gehandicapt kind krijgt, dan moet je je er wel doorheen slaan, maar als je mag kiezen. . . Ik schaam me om het te zeggen, omdat het zo egostisch en zo bot klinkt. Maar iedereen wil toch een modelkind.
'Het zou niet goed zijn als je het alleen maar doet uit mooie humanitaire overwegingen. Dan kan je een kind niet de liefde geven die het hoort te krijgen. Je doet het ook voor jezelf, voor allebei. Je krijgt er ook wat voor terug, een levensbestemming, een nieuwe richting in je leven. Ik geloof geen snars van ouders die zeggen dat ze hun hele leven voor jou krom hebben gelegen. Mijn ouders hebben dat nooit gezegd, en ik ben ze daar dankbaar voor.
'Anderen kruipen bij elkaar en maken gewoon een kind. Maar als je een kind wilt adopteren, moet je een soort examen afleggen. Omdat wij al relatief oud zijn, moeten wij zelfs bijzondere geschiktheid aantonen.
'Ik denk dat ik een goede vader kan zijn. Maar ik kan het niet bewijzen. Mijn eigen vader was een bloedserieuze man die veel nadacht. Hij heeft me verantwoordelijkheidsgevoel geleerd. Ik wil stabiel zijn, vastbesloten, een vader zijn bij wie het kind altijd terug kan komen, ook als het in de shit zit. Ik heb een rotsvast vertrouwen dat je altijd opnieuw kunt beginnen.'
Mieke: 'Ik zal mijn kind steunen. Dat heeft mijn moeder op haar manier ook gedaan, maar ik heb toch veel moeten bevechten. Ik wil dat mijn kind leert dat je dingen moet afmaken, doorzetten, dat je strijdbaar moet zijn. Dat heb ik mezelf geleerd in de loop der jaren, dus dat kan ik ook doorgeven.
'Misschien ben ik wel zo lang geen moeder geworden omdat mijn eigen moeder zo goed kon moederen. Niet dat ze slecht was, maar je wilt per se niet zijn als je eigen moeder, je wilt je afzetten. Ik zal zorgzaam zijn, maar niet te veel een moederkloek. Het kind moet de ruimte krijgen zich te ontplooien.'
Rein: 'Het mooiste is als je trots kunt zijn op je kind. Zoals mensen die de eerste tekening van hun kind op kantoor ophangen. Ik hoop dat ik later ook zo'n gevoel kan hebben. Ik weet nog dat ik als kind mijn eerste bos radijzen kweekte. Daar was ik uitermate trots op. Ik hoop dat mijn kind dat ook ontdekt, dat het iets voor zichzelf presteert.
'Adoptiekinderen hebben al veel meegemaakt. Ze zijn moeilijker dan gewone kinderen. Misschien denk ik na twee weken wel: heremejee, waar ben ik aan begonnen. Het komt voor dat adoptieouders uit de ouderlijke macht worden ontzet als het misgaat. Dat zou ik ervaren als het grootste falen van mezelf. Ik zou het mezelf nooit vergeven.'
Mieke: 'Dat reken je jezelf te zwaar aan. Je moet er gewoon het allerbeste van maken. Je kunt veel investeren, maar je moet weten waar je grenzen zijn. Je moet ook aan jezelf blijven werken.
'Ik heb een film gezien over twee meisjes die op zoek gingen naar hun biologische ouders. Die vonden ze niet. Dat was een grote teleurstelling. Maar toen zei het ene kind: Ik ben toch ooit n keer echt uitgekozen, namelijk door mijn adoptieouders. Dat vond ik mooi.
'Het kind moet mijn bijdrage worden aan de wereld. Ik wil het helpen op te groeien en zelfstandig te worden, op zo'n manier dat je het zo goed mogelijk aflevert. Dat je het gevoel hebt dat je iets gedaan hebt. Het hadden eigen kinderen kunnen zijn, maar dit lijkt me ook een goede bijdrage.'

