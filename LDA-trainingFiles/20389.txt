Luchtcomponent van Defensie.
De Luchtcomponent is de Belgische Koninklijke Luchtmacht, en de benaming voor een deel van de Belgische Defensie.
Geschiedenis.
Het eerste Belgische luchtschip, de "Belgique".De Luchtcomponent, een onderdeel van de Belgische strijdkrachten begon als onderdeel van de genie in 1887 als "Compagnie des Ouvriers du Génie", wat later werd hernoemd in "Compagnie des Ouvriers et d'Aérostiers du Génie". Dit legeronderdeel hield zich voornamelijk bezig met het gebruik van luchtballonnen. In 1909 raakte generaal Joseph Hellebaut, toenmalig minister van oorlog, overtuigd van het nut van vliegtuigen. Hij besloot enkele militairen een vliegcursus te laten volgen. Op 15 september kocht Clément de Saint Marq, bevelhebber van "Compagnie des Ouvriers et d'Aérostiers du Génie", het eerste vliegtuig voor dit legeronderdeel via de vliegschool van Jules de Laminne. Bij Jules de Laminne werden ook de verdere vliegeniers opgeleid. Op 1 mei 1911 startte het leger zijn eigen vliegschool te Brasschaat.
Een Henri Farman-Jero HF.3 op het vliegveld te Brasschaat.
Op 16 april 1913 kregen de militaire vliegers hun eigen legeronderdeel, "Compagnie d'Aviateurs". Toen België bij de Eerste Wereldoorlog werd betrokken, bestond het onderdeel uit vier escadrilles, uitgerust met diverse typen "Farman-Jero"-machines en één vrijwilligersescadrille met pioniers als Jan Olieslagers en Jules Tyck. De "Compagnie" werd in maart 1915 omgedoopt tot: "Militair Vliegwezen"; het was toen uitgebreid tot 6 squadrons. De Spad was een van de gebruikte toestellen.
Gedurende de Tweede Wereldoorlog was het "Militaire Vliegwezen" actief als "Belgische Luchtvaartsectie" binnen de Royal Air Force.
Een Belgische F-84F op de Vliegbasis Kleine-Brogel.
Mettertijd werden de jachtvliegtuigen vervangen door meer moderne vliegtuigen zoals de Republic F-84 Thunderstreak, CF 100 Canuck, Hawker Hunter, Lockheed F-104 Starfighter, Fouga Magister, Alpha Jet, Mirage 5 en ten slotte de huidige Lockheed Martin F-16 Fighting Falcon. In juli 2008 werden zestien overtollige "F-16 Fighting Falcons" verkocht aan Jordanië. Ook de transport- en trainingsquadrons hebben eenzelfde ontwikkeling ondergaan, maar met een kleiner aantal vliegtuigtypen.
Bij de invoering van de eenheidsstructuur op 2 januari 2002 is de naam gewijzigd in "Luchtcomponent". De eenheidsstructuur had tot gevolg dat de machten (Landmacht, Luchtmacht...) als zelfstandige macht verdwenen en er een eenheidscommando werd opgericht met, momenteel, aan het hoofd Generaal-Majoor Vlieger Frederik Vansina die Claude Van de Voorde opvolgde.
Een direct gevolg voor de Luchtcomponent was dat VS1 (Hoofdkwartier Luchtmacht) en HK TAF (Hoofdkwartier Tactische Luchtmacht) verdwenen. Ook bracht dit de sluiting van verschillende eenheden met zich mee (20 W Sp, 21 & 22 Log W...: Evere Noord). De vele honderden personeelsleden werden overgeplaatst. Meestal bleven ze in het Brusselse tewerkgesteld.
Tegenwoordig zijn ook de Agusta A109 helikopters overgeheveld van de Landcomponent naar de Luchtcomponent. Ook het 80 UAV Sqn met B-HUNTERS (basis in Florennes) behoren tot de Luchtcomponent.
Bevelhebbers van de Belgische Luchtmacht.
De collectie voormalige vliegtuigen van het Koninklijk Museum van het Leger en de Krijgsgeschiedenis in Brussel.
Luchtmachtbases.
Een F-16 op de startbaan in Kleine-Brogel.
De Luchtcomponent heeft na de hervorming van 2009 twee Air Combat Units, de 2e Tactische Wing op Vliegbasis Florennes en de 10e Tactische Wing op Vliegbasis Kleine-Brogel. Daarnaast zijn er de Air Support Units met de 15e Wing Luchttransport op Vliegbasis Melsbroek, de Heli Wing op Vliegbasis Bevekom, de Search And Rescue en maritieme eenheid op Vliegbasis Koksijde en een smaldeel UAV tevens gevestigd op Vliegbasis Florennes. Opleiding en Meteo Wing bevinden zich in Bevekom, COMOPSAIR in het hoofdkwartier in Evere. Op het Vliegveld Goetsenhoven, Vliegbasis Jehonville en Vliegveld Weelde worden cadetten opgeleid met zweefvliegtuigen. Hun hoofdkwartier ligt in Goetsenhoven. Op de Vliegbasis Bierset zijn helikopters van de landmacht gelegerd. Het nieuw voorziene kader bestaat uit 5725 voltijdse equivalenten.
Benelux-samenwerking.
Op een bijeenkomst georganiseerd door de Vrije Universiteit Brussel in februari 2014 heeft de Nederlands Commandant Luchtstrijdkrachten generaal Alexander Schnitger en Belgische Bevelhebber van Luchtcomponent generaal Claude Van de Voorde te kennen gegeven dat de drie Benelux-landen streven naar vergaande militaire samenwerking op het gebied van de luchtmachten van de drie landen. De Nederlandse generaal Schnitger riep hierbij op om binnen een decennium te komen tot een "volledig geïntegreerde Benelux-luchtmacht". Er wordt momenteel (2014) bestudeerd naar integratie van de "air force survival"-scholen, helikopter- commandos- en luchttransporteenheden.
