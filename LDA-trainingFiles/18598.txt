Motto.
Onder motto (of kenspreuk) wordt een korte tekst verstaan die de intentie/levenshouding van de gebruiker(s) van het betreffende motto weergeeft. "Motto" is ontleend aan Italiaans "motto": 'gezegde', ontstaan uit het Latijnse klankwoord "muttire": 'een kik geven'.
Literair.
Literair werk wordt soms voorafgegaan door een motto in de vorm van een (min of meer raadselachtig) citaat. De schrijver geeft hiermee een hint voor de interpretatie van zijn boek. Zo laat Harry Mulisch de roman "De aanslag" voorafgaan door een regel van Plinius de Jongere: "Overal was het al dag, maar hier was het nacht, neen, meer dan nacht." Ferdinand Bordewijk, die zijn boek "Karakter" opdraagt aan zijn kinderen, geeft het als motto: "'A sadder and wiser man / he rose the morrow morn' (De volgende dag stond hij op / als treuriger en wijzer man)" naar Samuel Coleridge.
Wapenspreuk.
Strikt genomen zijn leuzen en wapenspreuken in de heraldiek verschillende zaken maar de termen worden vaak door elkaar gebruikt. Een leus staat boven het wapen of op de rand van de wapentent; de wapenspreuk of het motto staat op een bandelier of lint onder het wapen. Onder sommige wapenschilden is een strook aangebracht waarop een motto, devies of wapenspreuk (ook: "wapenkreet"; vroeger "ghecri" genoemd) staat geschreven. Zo staat onder het Nederlandse wapen de tekst: Je maintiendrai.
Blazoen bij adellijke families.
De meeste Belgische en Europese geslachten voeren een korte wapenspreuk, die vaak de ideologie van de familie krachtig verwoordt. Meestal in het latijn, maar andere talen zijn ook gebruikelijk.
Devies vergelijkbaar met een wapenspreuk.
Verschillende staten hanteren geen wapenschild, maar hebben wel een motto.
Lijfspreuk.
Een motto van een persoon wordt lijfspreuk of "credo" genoemd, bijvoorbeeld: "Mijn lijfspreuk is: niet zeuren, gewoon doen."
Het motto kan ook een rebus zijn zoals bij Jacques CÅ“ur waarin twee harten zijn opgenomen. Het staat ook onder zijn wapenschild.
De regeringsmotto's van de Habsburgers.
De vorsten van het Huis Habsburg kozen bij de aanvang van hun regering een motto dat ook een politiek programma was.
De keizers en koningen lieten tot 1916 ieder een "Medaille met het Allerhoogste Regeringsmotto" slaan en uitreiken voor bijzondere verdiensten.
Schip.
Een motto kan gebruikt worden als naam van een schip. Het Binnenvaartpolitiereglement, Rijnvaartpolitiereglement 1995 en Scheepvaartreglement Gemeenschappelijke Maas bepalen dat een schip een naam moet hebben, en dat die naam ook een kenspreuk mag zijn.
