	IAMS wil fabriek in Coevorden
	
ANP
COEVORDEN
IAMS Petfood, de Amerikaanse producent van hoogwaardige katten- en hondenbrokken, gaat in Coevorden een nieuwe fabriek bouwen voor de Europese markt. De vestiging, die begin volgend jaar operationeel moet zijn, levert maximaal 225 nieuwe banen op waarvan honderd bij toeleveranciers.
Scott Backer, die bij IAMS verantwoordelijk is voor de nieuwe productie-activiteiten in Europa, heeft dit woensdag bevestigd. Met de bouw is een bedrag gemoeid van ruim 150 miljoen gulden. Het betreft de grootste investering van een buitenlands bedrijf in Noord-Nederland in de afgelopen 25 jaar.
Het ministerie van Economische Zaken bevestigt de komst van IAMS. 'We moeten nog een paar losse eindjes aan elkaar knopen, maar op hoofdlijnen zijn alle partijen het eens', aldus een woordvoerster van het departement.
IAMS, gevestigd in Dayton in de Amerikaanse staat Ohio, gaat vanuit Coevorden de Europese markt bedienen. Het bedrijf, dat al een verkoopkantoor heeft in Eindhoven, richt zich op het topsegment van de petfoodmarkt, zoals dieet- en ander hoogwaardig droogvoer voor katten en honden. Met een marktaandeel van ongeveer 5 procent behoort IAMS in Europa tot de top-tien binnen de branche.
De gemeente Coevorden, de NOM en Economische Zaken hebben de afgelopen maanden druk voor de komst van IAMS gelobbyd. Aanvankelijk waren ook Duitsland en Frankrijk in de markt. IAMS heeft echter voor Coevorden gekozen wegens de ligging, de nieuwe spoorwegterminal en de aanwezigheid van talloze transportbedrijven. Andere voordelen zijn volgens het bedrijf de gunstige investeringspremies, het goede opleidingsniveau en de loyaliteit van arbeidskrachten in het noorden.
Coevorden slaagde er onlangs ook al in de nieuwe vestiging van het Amerikaanse bedrijf Interstate Nuclear Services (INS) binnen te halen. Deze onderneming, een onderdeel van Universe Corporation, houdt zich bezig met het reinigen van radioactief besmette kleding. De komst van INS levert tachtig nieuwe arbeidsplaatsen op.
IAMS werd in 1946 opgericht door Paul Iams. Hij verkocht zijn bedrijf begin jaren tachtig aan de van levensmiddelenproducent Campbell afkomstige Clay Mathile. Onder diens bewind groeide het concern sterk.

