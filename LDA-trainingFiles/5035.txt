	Groninger Gorre tekent voor vier jaar bij Ajax
Dean Gorré heeft een vierjarig contract getekend bij Ajax. De overeenkomst gaat op 1 juli in. De middenvelder is momenteel topschutter van FC Groningen, met acht doelpunten. De 26-jarige Gorré speelde eerder voor SVV, SVV/Dordrecht '90 en Feyenoord.
Gorré is de eerste nieuweling van Ajax voor het nieuwe seizoen, het eerste jaar in het post-Van Gaal-tijdperk. De transfer is vrij opvallend, mede omdat Gorré ruim anderhalf jaar geleden zonder al te veel moeite kon vertrekken bij Feyenoord. In Rotterdam was hij eigenlijk nooit voor lange tijd basisspeler.
Met name dit seizoen is hij op dreef. Vooral in het begin van het seizoen, toen Groningen maar niet kon scoren, was hij de uitzondering op die slechte gewoonte. Een van zijn doelpunten maakte hij in de ArenA tegen Ajax. Dat duel eindigde in 1-1.
Ajax hoeft geen transfersom voor Gorré te betalen, want diens contract in Groningen liep af. Onlangs liet de voetballer weten dat hij zou vertrekken bij de club. De verwachting was dat hij naar het buitenland zou gaan.
Het contract van Jean-Paul van Gastel bij Feyenoord is tijdens het trainingskamp in Argentinië opengebroken en verlengd tot 2002. De Brabander, die herstelt van een beenbreuk, stond al tot 2000 op de Rotterdamse loonlijst.
De 24-jarige middenvelder, eenmalig international, werd halverwege vorig seizoen overgenomen van Willem II. Op 20 oktober brak hij in de met 7-2 verloren topper tegen PSV zijn linker scheenbeen.
Van Gastel is met Feyenoord mee op trainingskamp in Argentinië. De verwachting is dat hij binnen enkele dagen de groepstraining kan hervatten.


