Kyushu.
Kyushu (Japans: 九州, "Kyūshū") is het op twee na grootste eiland van Japan. Het ligt ten zuiden van Honshu en ten zuidwesten van Shikoku. Het aantal inwoners is 13,4 miljoen (2006), en de oppervlakte bedraagt 35.640 km². Het is van de grote eilanden het meest zuidelijk gelegen, en wordt beschouwd als de bakermat van de Japanse beschaving.
Het eiland is bergachtig. Op Kyushu ligt de grootste actieve vulkaan van Japan, de "Aso" (1592 meter). Er zijn veel andere tekenen van seismische activiteit, waaronder hete bronnen.
De belangrijkste stad op het eiland is Fukuoka, een havenstad waar veel zware industrie is gevestigd. Kitakyushu en Omuta zijn eveneens industriële centra. Nagasaki is de belangrijkste havenstad.
Kyushu heeft een subtropisch klimaat. Belangrijke landbouwproducten zijn rijst, thee, tabak, zoete aardappels, en soja. Ook wordt er veel zijde geproduceerd. Het eiland staat bekend om twee soorten porselein, "Satsuma" en "Hizen". De zware industrie, waaronder chemische industrie en metaalindustrie, is geconcentreerd in het noorden.
De naam Kyushu betekent letterlijk "negen provincies" en verwijst naar de negen provincies waarin het eiland vroeger was verdeeld. Tijdens de Meiji-restauratie werd het oude feodale systeem vervangen.
De eerste Nederlanders zetten hier op 19 april 1600 voet op Japanse bodem, na een barre tocht met het schip De Liefde.
