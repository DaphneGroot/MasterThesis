	Haardrogers en cybermediation
	'IK ZIT AL acht of negen jaar op het Internet, maar als ik nieuwe kleren nodig heb, stap ik in mijn auto en rij naar het winkelcentrum. Tot nu toe heb ik nul gulden besteed op het web.'
Geruststellende woorden voor digibeten, nota bene uit de mond van een 'Internetstrateeg'. Want dat is de functie die vermeld staat op het visitekaartje van de Canadees Tom Vassos, manager bij IBM en deeltijd-hoogleraar aan de universiteit van Toronto.
De donkere dertiger wiens ouders zijn geboren in Griekenland, heeft zich gespecialiseerd in elektronische commercie en vliegt de wereld over om ondernemers te vertellen over de zakelijke mogelijkheden van het Internet. Desondanks heeft Vassos bedenkingen bij de hooggespannen verwachtingen over handel via het world wide web. Vassos: 'In 1996 werd volgens ActiveMedia voor 1,2 miljard dollar over het Internet verhandeld. Dat lijkt veel geld, maar het is gelijk aan de wereldafzet van haardrogers.'
Gerenommeerde marktonderzoeksbureaus voorspellen dat elektronische handel in de komende drie jaar zal exploderen tot honderd miljard dollar (IDC), 175 miljard dollar (Arthur D Little) of zelfs tot 275 miljard dollar (ActiveMedia). Vassos denkt echter dat het zo'n vaart niet zal lopen. 'Het duurt maanden, zoniet jaren voordat nieuwe veilige betaalmethoden zijn genstalleerd en geaccepteerd door het grote publiek.'
Nog steeds weigert 80 procent van de websurfers een creditcardnummer over het net te versturen naar een winkel, omdat dat onveilig wordt geacht. Dat percentage daalt maar langzaam, met zo'n 10 procentpunt per jaar. En zonder betaalmiddel vindt geen handel plaats.
'Op dit moment hebben we het eenvoudigste probleem opgelost, namelijk de technologie', zegt Vassos. 'Nu moeten we de emotionele bezwaren overwinnen. Er moeten diensten en goederen komen die mensen willen afnemen over het web.' Zolang producten op het Internet niet duidelijk beter of goedkoper zijn dan in de echte wereld, zullen mensen hun winkelgedrag niet veranderen, voorspelt hij.
Er zijn slechts een paar voorbeelden van succesvolle websites, zoals de newsgroup www. amazon.com dat ruim twee miljoen boektitels op voorraad heeft, of Dell Computers dat zonder tussenkomst van de detailhandel goedkoper pc's kan leveren dan de concurrentie, en dagelijks drie miljoen dollar zegt te verkopen via www.dell.com.
Als er eens iets leuks te koop is op het web, steekt de detailhandel er een stokje voor. Zo konden consumenten bij Levi's een op maat gemaakte spijkerbroek bestellen. Onder druk van spijkerbroekenwinkels haalde Levi's de bestelpagina's van het web, weet Vassos. Net zo moest Kodak bakzeil halen bij de verkoop van een digitale fotocamera.
Hoe slecht het is gesteld met de kwaliteit van de webpagina's blijkt uit onderzoek van de gerespecteerde Gartnergroep. Negen van de tien websites bevatten informatie die gebruikers niet zoeken. Daarom moet driekwart van alle sites volledig worden vernieuwd.
Volgens Vassos zijn veruit de meeste bedrijven nog steeds bezig 'hun bedrijfsbrochures op hun website te pompen'. Een directeur die het nu nog reuze blits vindt dat zijn bedrijf een heuse www-locatie op het web heeft, schudt hij bruusk wakker. 'Let's get passed the cool stage. Denk niet na over het uiterlijk van de website, maar over een toepassing die nuttig is voor de bedrijfsvoering.'
'De huidige speelplaats moet een virtuele zakenomgeving worden', predikt Vassos. Dat betekent klantenbenadering via het web, betere communicatie met medewerkers en de buitenwereld, en voorraadoverzicht. Het ene bedrijf zal zich richten op zestig miljoen Internetgebruikers om zijn producten te verkopen - dat is dus het open Internet. McDonald's daarentegen zal geen hamburgers over het web verkopen en heeft meer baat bij het koppelen van zijn franchiseketens via een afgeschermd intranet, zodat efficinter kan worden ingekocht en vervoerd.
Door de database van het bedrijf te koppelen aan het Internet kan de dienstverlening worden verbeterd, wat de omzet uiteindelijk ten goede moet komen. Winkelpubliek bij www.wehkamp.nl kan direct zien of een bepaalde bikini op voorraad is. Koeriersbedrijven als JB Hunt en FedEx tonen websurfers op ieder moment van de dag waar hun pakketje of vrachtwagen zich bevindt.
De volgende stap moet diensten mogelijk maken die tot nu toe niet bestaan, zegt Vassos. 'Nu is het nog mogelijk dat de website van FedEx meldt dat je pakketje werd opgehaald door een truck in Denver, in een vliegtuig is geladen, en vervolgens overgeladen in een ander vliegtuig. Daarin bevindt het zich nu al anderhalve week. Dank u wel voor het raadplegen van onze website!
'Die informatie wil je helemaal niet op het web hebben. Het is een probleem dat je als bedrijf wilt oplossen voordat de klant gaat klagen. De computer moet dan zorgen dat iemand wordt gewaarschuwd.' Maar zulke efficinte systemen moet je met een lampje zoeken, zegt Vassos.
Hij noemt een voorbeeld van vijf banken die hij per e-mail vroeg om een offerte voor een lening. Drie reageerden niet, een andere te laat, terwijl de laatste terugbelde en na een lang gesprek verwees naar een kantoor. 'Alle vijf hebben ze mijn omzet gemist', zegt hij.
Een ander voorbeeld van een dienst die beter kan worden geleverd door een computer dan door een mens is het verkopen van aandelen. Charles Schwab is zo'n discount broker die voor beleggers aandelen koopt en verkoopt op de beurs tegen een veel lagere vergoeding dan full service brokers. De laatste groep heeft de hogere bemiddelingsprijs altijd gerechtvaardigd door te wijzen op het advies dat beleggers kregen.
Een investeerder is beter uit met een elektronische information broker, zegt Vassos. 'Quote.com is zo'n makelaar die vijfhonderd nieuwsdiensten volgt, en telkens als er nieuws verschijnt over een bedrijf waarin de klant belegt, krijgt hij een seintje. Dacht je dat een echte makelaar je midden op de dag opbelt om je te wijzen op een nieuwtje? Welnee, hij heeft het veel te druk. Een slimme belegger die Charles Schwab combineert met Quote.com is veel goedkoper uit, en wordt ook nog beter geholpen.'
Dit proces wordt ook wel cybermediation genoemd, ofwel het introduceren van twee geheel nieuwe verkoopkanalen, die een oud verkoopkanaal vervangen. Dat is geen marginale gebeurtenis. 'Charles Schwab heeft in de eerste week dat het actief was op het web tienduizend nieuwe klanten geworven. Nu verwacht het bedrijf dat het in n jaar net zoveel nieuwe klanten zal verwelkomen als in de voorgaande dertien jaar.'
Draait het Internet dan straks alleen nog maar om geld? In zijn boek Internet Marketing Strategies wijst Vassos op de begindagen van het net, de tijd dat commercie nog taboe was. Hij is zelf gevormd door deze cultuur en waarschuwt bedrijven dat ze slechts zullen worden geaccepteerd op het web als ze ook wat terugdoen voor de digitale gemeenschap. 'Dat kan door het geven van interessante informatie of spelletjes', zegt hij.
Naarmate er meer nieuwkomers op het web komen, en de nadruk meer op commercie komt te liggen, kan die onbaatzuchtige traditie in de verdrukking komen, erkent Vassos. 'Maar tot nu toe gaat het goed, want er is al een standaard neergezet. Nieuwe bedrijven die niets teruggeven, laten websurfers links liggen.'
Lucas van Grinsven

Foto
	Klanten van FedEx kunnen via Internet zien waar een pakketje zich bevindt. FOTO MERLIJN DOOMERNIK

