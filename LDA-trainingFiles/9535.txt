Daniël Lohues.
Daniël Lohues (Emmen, 16 februari 1971) is een Nederlands componist, zanger, multi-instrumentalist, producer en columnist, woonachtig in Erica.
The Charlies.
Lohues speelde in diverse Engels- en Nederlandstalige bands, waaronder The Charlies.
Skik.
In 1994 richtte Lohues de groep Skik op. Deze band scoort enkele hits, waaronder "Op Fietse", "Hoe kan dat nou?", t Giet Zoas 't Giet" en "Af & Toe".
Lohues & the Louisiana Blues Club.
In het voorjaar van 2003 richtte hij de band Lohues & the Louisiana Blues Club op. Dit deed hij door in de Verenigde Staten met lokale Blues-artiesten een album op te nemen. De band speelde in 2004 op het North Sea Jazzfestival. Lohues heeft daarnaast ook op andere festivals gespeeld: Pinkpop en Lowlands.
Allennig.
Van 20 januari tot en met 2 april 2006 toerde Lohues solo door het land met zijn theatertournee Allennig. Hiervan verscheen op 27 maart 2006 een album met liedjes. In 2008 kreeg dit project een vervolg met Allennig II en in 2009 met Allennig III. In februari 2010 ging Allennig IV van start in Nijverdal, waarmee het Allennig-vierluik compleet werd gemaakt. De B-kant van de single "Baat bij muziek" wordt populairder vanaf 2009 en zodoende verschijnt "Hier kom ik weg" in de jaarlijkse Top 2000 van Radio 2.
Hout moet.
Op 11 februari 2011 kwam de cd "Hout moet" uit, opgenomen samen met Bernard Gepken, Guus 'Staaf' Strijbosch en Bart Wagemakers. De eerste single van het album was 'Prachtig mooie dag'. Het album kwam binnen op nummer 6 in de Dutch Charts. Op 2 oktober werd het onderscheiden met een Edison in de categorie 'Kleinkunst/theater'.
Gunder.
Op 25 februari 2012 verscheen de cd "Gunder", wederom opgenomen met Gepken, Strijbosch en Wagenmakers. Ook verscheen er een verzamelbundel, getiteld "Zes jaar vrijdagmiddag" waarin zijn columns in het Dagblad van het Noorden van 2002-2008 zijn opgenomen.
Ericana.
Op 16 februari 2013 komt het album 'Ericana' uit dat bij Lohues thuis in Erica is opgenomen, samen met Bernard Gepken, Guus Strijbosch en Bart Wagemakers.
D.
Op 21 februari 2014 verschijnt het album "D", het vierde album met Bernard Gepken en Guus Strijbosch. Het album komt binnen op nummer 1 in de Album top 100. In 2015 kwam "Op 't platteland" binnen in de Top 2000 op 1549.
Overige activiteiten.
Lohues heeft ook voor andere artiesten nummers geschreven: Jenny Arean, Guus Meeuwis, Freek de Jonge, Paul de Leeuw en Kinderen voor Kinderen.
Persoonlijk leven.
Lohues heeft een relatie met singer-songwriter Stéphanie Struijk.
