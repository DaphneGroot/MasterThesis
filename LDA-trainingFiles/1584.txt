	Nipo wil nieuwe groei met overname bureau in China
	Van onze verslaggever
AMSTERDAM
Onderzoeksbureau Nipo, marktleider in Nederland, heeft de Aziatische branchegenoot ACR uit Hongkong overgenomen. Het bedrijf Asian Commercial Research is met name actief in China. Samen met het Nipo heeft ook de Koreaanse dochter van het Engelse Gallup een belang genomen in ACR.
De stagnatie van de Nederlandse markt dwingt Nipo volgens directeur T. Hess tot het buitenlandse avontuur. 'De totale marktgroei in Nederland bedroeg vorig jaar zo'n 1,5 procent. Wij zitten vast aan een heel ander groeiscenario en moeten dus wel over de grens kijken.'
Nipo heeft zijn omzet vorig jaar met 10 procent zien stijgen tot 48 miljoen gulden. Een kwart van de inkomsten kwam uit het buitenland. De winst voor belastingen was 6 miljoen gulden. De twee oprichters van Nipo verkochten hun bedrijf vorig jaar aan de werknemers.

