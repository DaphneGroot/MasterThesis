Koekelberg.
Koekelberg is een plaats en gemeente in het Brussels Hoofdstedelijk Gewest. De gemeente telt ruim 21.000 inwoners. Ze is in oppervlakte de op één na kleinste gemeente van België na Sint-Joost-ten-Node.
Koekelberg ligt, met de klok mee, ingesloten tussen Sint-Agatha-Berchem, Ganshoren, Jette en Sint-Jans-Molenbeek.
Geschiedenis.
Op de Ferrariskaart uit de jaren 1770 staat de plaats aangeduid als het gehucht "Koeckelbergh", net ten oosten van "Meulebeeck" (Sint-Jans-Molenbeek), langs de weg naar "Berchem" (Sint-Agatha-Berchem). In die tijd was Koekelberg deel van de parochie van Sint-Jans-Molenbeek. Op het eind van het Ancien Régime werd Sint-Agatha-Berchem een gemeente, en ging ook het gehucht Koekelberg tot die gemeente behoren. In 1841 werd Koekelberg afgesplitst als nieuwe zelfstandige gemeente.
Cultuur.
In de gemeente bevindt zich het gemeenschapscentrum De Platoo.
Er is ook een gemeentelijk openbare Nederlandstalige bibliotheek, genaamd "Boekelberg".
Representativiteit.
Voor Koekelberg, net zoals voor de andere gemeenten van het Brussels Hoofdstedelijk Gewest, geldt dat het aantal kiezers in verhouding tot het aantal inwoners erg laag ligt, zowel absoluut als in vergelijking met de rest van het land. Dit is het gevolg van het hoge aandeel niet Belgische inwoners (ook al kunnen deze onder bepaalde voorwaarden over gemeentelijk stemrecht beschikken). Daarnaast ligt ook het aantal kiezers dat niet komt opdagen, ondanks de stemplicht, erg hoog zodat het totaal aantal uitgebrachte stemmen, inclusief ongeldige en blanco, in de 19 gemeenten van het gewest slechts 44,66% van het aantal inwoners bedraagt. Koekelberg scoort nauwelijks beter met een verhouding van 45,42% uitgebrachte stemmen/inwoners.
Bestuur 2013-2018.
Het bestuur van Koekelberg bestaat uit de LB, de lijst van MR-burgemeester Pivin aangevuld met cdH, FDF, CD&V, sp.a en Open VLD, die de meerderheid van de zetels heeft.
Reus van Koekelberg.
Sinds 2015 hebben de Koekelbergenaars hun eigen reus: Raimundo. De reus stelt voormalig voetbalcoach Raymond Goethals voor, speler en trainer van verschillende Belgische en buitenlandse voetbalploegen. De inhuldiging van de reus vond plaats op 19 december 2015. De reus werd gebouwd door de "Manne van de Platou", een vzw die het Brussels dialect en folklore ter ere houdt.
