Modest Moessorgski.
Fotoportret uit 1870 van Modest Moessorgski
Moessorgski, kort voor zijn dood geschilderd door Ilja Repin
Modest Petrovitsj Moes(s)orgski (Russisch: Модест Петрович Мусоргский) (Karevo, 21 maart 1839 – Sint-Petersburg, 28 maart 1881) was een Russisch componist.
Biografie.
Modest Moessorgski was de zoon van een verarmd grootgrondbezitter. Hij werd opgeleid als officier, maar was meer geboeid door de muziek. Hij componeerde voor piano, waarna zijn werken (postuum) door anderen, onder wie Maurice Ravel en Nikolaj Rimski-Korsakov, werden georkestreerd. Als lid van Het Machtige Hoopje zette hij zich in voor een nationale Russische muziek.
Na enkele voorspoedige jaren, met als hoogtepunt het schrijven van zijn opera "Boris Godoenov", raakte zijn leven in verval. Moessorgski was gedwongen een betrekking te vervullen, leefde eenzaam en gaf zich meer en meer over aan alcohol. Dit was de oorzaak van zijn dood op 42-jarige leeftijd. Hij overleed arm in een ziekenhuis in Sint-Petersburg. De schilder Ilja Repin schilderde het beroemde portret van de componist enkele dagen voor diens dood, toen hij al in het ziekenhuis verbleef. Moessorgski werd begraven op de Tichvin-begraafplaats bij het Alexander Nevski-klooster.
