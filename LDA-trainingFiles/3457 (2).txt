Surfen.
Surfer voor de kust van het Portugese Costa da Caparica
Surfen (of golfsurfen) is de op één na meest oorspronkelijke vorm van boardsporten die er is. Sporten als skimboarden, windsurfen, kitesurfen en wakeboarden, maar ook skateboarden en snowboarden zijn hieruit ontstaan. Surfing, de Engelse uitdrukking voor het 'rijden' op golven en branding, is een watersport waarbij men zich door de kracht van de aanrollende golven van de branding naar het strand laat drijven.
Golven ontstaan gewoonlijk ver op zee door wind of storm. Wanneer deze golven de kust naderen worden ze heviger. Het water is daar immers ondieper en moet ergens naartoe waardoor de golven omhoog komen. Doordat de onderkant van de golf vertraagt door wrijving met de zeebodem ontstaat de zogenaamde krul in de golf. Afhankelijk van snelheid, richting, kracht van de golfbeweging en de vorm en steilheid van de bodem kunnen verschillende soorten golven ontstaan die variëren in vorm en kracht.
Een golfsurfer gebruikt de steilheid van de voorzijde van de golf om snelheid en drijfkracht te creëren en door de ontstane vrijheid in beweging dat gedeelte van de golf te kunnen opzoeken waar nog meer snelheid te behalen valt. Hierbij worden verschillende bewegingen, oftewel trucjes, gebruikt. De manier waarop de bewegingen gemaakt worden past vaak bij een surfstijl, die de surfer zelf lief heeft. Dit heeft ook te maken met het type plank waarmee gesurft wordt. Longboarders die gebruikmaken van langere en bredere planken maken vaak sierlijke bewegingen, terwijl shortboarders vaak agressiever bewegen om veel water te doen opspatten.
Geschiedenis.
Het golfsurfen is waarschijnlijk duizenden jaren geleden ontstaan in Polynesië en door de Polynesiërs meegenomen naar Hawaï. Hier was het meer dan alleen een sport. Het had een religieuze functie en was het ingebed in allerlei gebruiken. De allergrootste planken (van meer dan vijf meter lengte) mochten alleen door stamhoofden en later door leden van de koninklijke familie gebruikt worden. Ook in Samoa en Tonga werden soortgelijke sporten bedreven. De Britse navigator Samuel Wallis en de botanicus Joseph Banks waren de eerste Europeanen die de sport beschreven, tijdens hun bezoeken aan Tahiti en in het geval van Banks ook aan Hawaï.
De eerste surfers in Californië waren drie Hawaïaanse prinsen die in 1885, tijdens hun studie in Californië, besloten om aan de kust te gaan surfen. De Olympische zwemmer Duke Kahanamoku heeft de sport enorm bekendgemaakt. De strandwacht George Freeth wordt gezien als de grondlegger van het moderne surfen.
De sport is in de loop der jaren veel veranderd. De massieve balsahouten planken werden eerst vervangen door holle planken en vandaag de dag bestaat een plank uit polyurethaan of polystyreenschuim met daarom heen een glasvezeldoek en een kunstharslaag (polyester of epoxy). Ook worden er kleinere boards gemaakt waardoor de bewegingsvrijheid enorm wordt vergroot.
Uitrusting en verschillende surfboards.
Om te surfen is nog andere uitrusting nodig, zoals een zogenaamde leash (die ervoor zorgt dat men bij het vallen zijn surfboard niet verliest), surf wax, eventueel een pad (voor extra grip op de plank) en vinnen die de bestuurbaarheid verbeteren. Om op kouder water te kunnen surfen, zijn er ook wetsuits in verschillende dikten om afkoeling te voorkomen.
Surfcultuur.
Rondom het surfen is in de loop van de tijd een eigen cultuur ontstaan met een eigen taalgebruik, mode en symbolen die ook weer overgenomen zijn door niet-surfers.
Verder heeft de "surf scene" geleid tot een apart filmgenre. Voorbeelden van surffilms zijn "Surf's Up", "Blue Crush" en "Point Break".
Aparte vormen van surfen.
Tube riding voor de kust van Tahiti
Bekende surfers.
Duke Kahanamoku in Los Angeles in 1920
Andere betekenissen.
Met surfen over het internet wordt bedoeld dat van de ene pagina naar de andere pagina gesprongen wordt via links en zo al dwalend over het internet surft.
In deze moderne tijd noemt men ook het zappen met de afstandsbediening van de televisie "kanaalsurfen" (nieuw sinds 2006 met vernieuwing van het Groene Boekje).
