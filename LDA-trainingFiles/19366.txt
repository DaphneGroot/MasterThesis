Johannes (voornaam).
Johannes is een jongensnaam. De naam is verwant aan de Griekse naam Ιωαννης ("Ioannes"), is ontleend aan de Bijbel en betekent 'Jahweh is genadig' of ook wel 'Johanan of Yochanan' of 'de door God begenadigde' in het Hebreeuws.
Voornamen die zijn afgeleid van Johannes zijn onder andere: Johan, Joan, Jan, Yohan, Jonas, Jon, Hannes, Hans en Han. In het Engels luiden de varianten John, Jon, Johnny en Jonny, in het Deens wordt het Jens, in het Frans Jean, Juan in het Spaans, João in het Portugees, Joan in het Catalaans, Giovanni in het Italiaans, Jonas in het Litouws, Ion in het Roemeens, János in het Hongaars, en Sean (of Shaun en Shawn) voor de Schotse en Ierse talen.
De vrouwelijke tegenhanger van Johannes is "Johanna" of Johanne; in het Engels wordt dit Joanna of Jane, in het Frans Jeanne, met vleiende verkleinnamen Jeanine of Janine.
