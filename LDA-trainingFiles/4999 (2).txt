Nasty (rapper).
Nasty is een Nederlandse vrouwelijke rapper. Nasty is een pseudoniem voor Bianc Boyd.
Nasty begint met rappen in het eind van de jaren 1980. In 1988 doet ze in Amsterdam mee aan de "Nederlandse Kampioenschappen Rappen". Ze wordt daar eerste in de klasse Dutch Female Rapper. Het jaar erop vormt ze als Nasty Chat samen met producent Martin Boer de hiphouse/Eurodance groep 2static. De eerste single "Boy I'll House Ya" is meteen een grote clubhit. Ook de opvolgende singles zijn Europese clubhits, in sommige landen halen de singles zelfs de (pop)hitlijsten.
In 1993 scoort Melodie MC een Europese hit met het nummer "Dum Da Dum" waarin een sample zit van een stuk rap uit het nummer "Feel The Beat" van 2static.
Naast haar werk voor 2static schrijft Boyd samen met Nicman ook liedjes voor andere danceprojecten. Solo werkt ze dan ook al onder de naam Nasty. In 1992 verschijnt haar eerste single "Give It Up". De single is slechts een kleine clubhit, waardoor haar tweede single lang op zich laat wachten. Pas in 1996 verschijnt haar tweede single, genaamd "All I Wanna Do". Deze kent meer succes in de clubscene.
Op aanraden van haar publisher schrijft Nasty vervolgens een Nederlandstalig nummer; "Een Moment Zonder Jou". Het nummer is oorspronkelijk bedoeld voor Ruth Jacott, die op dat moment werkt aan een nieuw album. Het nummer haalt het album echter niet.
Nasty zelf heeft de smaak van in het Nederlands te zingen inmiddels aardig te pakken en de liefde voor de R&B-muziek groeit ook. Ze besluit de overstap te maken en haar eerder geschreven "Een Moment Zonder Jou" zelf op te nemen en uit te brengen.
Eind van de zomer van 1996 wordt de single uitgebracht en dat najaar wordt de single een grote hit. Haar tweede single "Hou Me Vast" verschijnt begin 1997. Nasty ontvangt in april dat jaar de TMF-Award voor de Meest Veelbelovende Act van 1997.
Ze maakt een Engelstalige versie van het nummer "Een Moment Zonder Jou" en brengt de single onder de naam "I Miss You" uit in Duitsland. Daar wordt de single echter geen grote hit.
Ook begint ze in 1997 aan haar solo debuutalbum, dit wordt geproduceerd door een trio dat zelf ook actief was onder de naam Sat-R-Day. Het album "Kleurenblind" verschijnt tegen het eind van het jaar.
In 1997 verschijnt de eerste single van haar debuutalbum, "Stapelgek op jou". Een tweede single, "Jij & Ik", doet weinig. Daarna blijft het qua soloprojecten stil rond Nasty. In 2005 verschijnt ze nog als gastmuzikant op de dubbel-cd "Styles XL" van Ben Liebrand.
