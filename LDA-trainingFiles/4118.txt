	No-nonsense Bach tegenover kerst-Bach
	MUZIEK
Weihnachts-Oratorium van Bach, door Academy of Ancient Music en New College Oxford Choir o.l.v. Hogwood. Utrecht, Vredenburg, 21 december 's middags. Idem door Amsterdamse Bach Solisten en Collegium Vocale Gent o.l.v. Philippe Herreweghe. Amsterdam, Concertgebouw, 21 december, 's avonds. Uitzending Classic FM: 26 december, 20.15 uur.
Toen de historische uitvoeringspraktijk nog een avant-garde was, was het leven simpel: je deed het gewoon, op moderne instrumenten, of op oude, vaak krakkemikkige instrumenten. Nu de discussie over authenticiteit allang geen polemiek meer is, onstaan er steeds meer mengvormen.
Bij de uitvoering van het Weihnachts-Oratorium van Bach door de moderne Amsterdamse Bach Solisten onder leiding van Philippe Herreweghe speelde de paukenist met houten stokken op kleine ouderwetse pauken, streek de eerste bassiste met een historische strijkstok (de tweede bassist niet overigens) en werd de altpartij gezongen door een countertenor. Terwijl bij de historische Academy of Ancient Music van Christopher Hogwood in het zelfde werk van Bach gewoon een vrouwelijke alt zong. Maar hier werden de sopraan- en altpartijen weer heel 'echt' gezongen door het jongenskoor van het New College Oxford Choir, gestoken in feestelijke roodwitte kerkkleding.
Ideologische uitgangspunten zijn vervangen door muzikale afwegingen. De technische beheersing van is geen belemmering meer. Het belangrijkste argument v¢¢r historische blaasinstrumenten is dan ook dat het klankbeeld helder wordt. Dit is bij complexe meerstemmige orkestpassages, zoals bijvoorbeeld in de instrumentale Sinfonia uit het tweede deel van het Weihnachts-Oratorium, een groot voordeel.
De fijnzinnigheid van de pastorale polyfonie van althobo's en hobo's was bij Hogwood goed waar te nemen en kreeg een bijna doedelzak-achtige kwaliteit. In dezelfde passage door de Bach Solisten was te horen dat hedendaagse houtblazers veel meer de neiging hebben om met elkaar te versmelten, wat de meerstemmigheid niet ten goede komt. Deze instrumenten zijn geperfectioneerd in de orkestcultuur van de negentiende en twintigste eeuw, toen harmonische mengklanken steeds belangrijker werden.
Dat oude instrumenten ook minder hard dan moderne klinken, is soms een nadeel. Vooral fluiten kunnen t zacht zijn. Om die reden speelde de fluitiste van de Academy staande de begeleiding van de tenoraria Frohe Hirten. Toch maakte de ingehouden begeleiding van de fluitiste Marieke Schneemann bij de Bach Solisten nog meer indruk. Maar bij hen klonken de trompetten in het jubelende openingskoor Jauchzet, frohlocket en de ritmische basaria Grosser Herr veel te hard. De drie natuurtrompetten van de Academy speelden daarentegen prachtig.
Het ensemble van Hogwood lijkt dus in principe beter geschikt voor een werk als het Weihnachts-Oratorium, maar hij was in de keuze van zijn zangsolisten echter minder gelukkig. In de aria Bereite dich Zion en en het wiegenlied Schlafe, mein Liebster bleek de alt Hilary Summers over te weinig volume en helderheid te beschikken om zich voldoende de profileren ten op zichte van de bescheiden orkestklank van de Academy. De tenor Paul Agnew had niet de uitstraling van een evangelist en deed bijna niet aan woordschildering.
De Amerikaanse bas-bariton Sanford Sylvan had een mooi rond stemgeluid, maar zijn uitspraak van het Duits was storend slecht en ook hij leek zijn tekst niet echt goed te doorgronden. Wel kwam zijn toneelervaring van pas om de schuchtere sopraan Deborah York in het duet Herr, dein Mitleid te ondersteunen. Haar hoge ijle stem paste vooral in het recitatief van de engel. De solistencast van Herreweghe in Amsterdam was veel beter. Vooral de countertenor Andreas Scholl en de tenor Mark Padmore, een chte evangelist, vielen in positieve zin op.
Er was ook bij de dirigenten sprake van een groot verschil in interpretatie. Hogwood benadrukte in zijn no-nonsense-aanpak voortdurend het feestkarakter van de reeks cantates. Hij werkte in een vlot tempo alle nummers van de verschillende delen af. Terwijl Herreweghe veel gevoeliger bleek voor dramatische verschillen tussen de delen onderling: de geboorte van Jezus, de verkondiging door de engel, de naamgeving en besnijdenis van Jezus en de ontdekking van Jezus door de drie Koningen. Bij Hogwood was het gewoon feest, maar bij Herreweghe ontstond het echte kerstverhaal.
Michael van Eekeren

