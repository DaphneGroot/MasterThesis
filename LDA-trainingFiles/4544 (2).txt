Consumentenbond.
De Consumentenbond is een vereniging in Nederland die opkomt voor de belangen van consumenten.
Geschiedenis.
De Consumentenbond werd op 14 januari 1953 opgericht als "Nederlandse Consumentenbond" door B. Buitendijk, J. van Benthem en A. Thorenaar en startte met 141 leden.
De bond geeft sinds april 1953 een blad uit, de "Consumentengids", waarin vergelijkende warenonderzoeken gepubliceerd worden. Pas sinds de jaren zestig is de bond werkelijk een grote organisatie geworden na een geruchtmakende rechtszaak (die de bond verloor) tegen de importeur van het sigarettenmerk Lexington. Door de testresultaten die de bond gepubliceerd had was de verkoop van het merk teruggelopen.
Bij zijn vijfentwintigjarige bestaan in 1978 had de Consumentenbond 470.000 leden. In 2008 was de bond uitgegroeid tot een organisatie met 550.000 leden en 250 personeelsleden.
In 1988 richtte de Consumentenbond de Stichting Anne Fransenfonds op, genoemd naar Anne Fransen, directeur van de Consumentenbond van 1964 tot 1981. Het doel van deze stichting is het bevorderen en ondersteunen van (beginnende) consumentenorganisaties in de Derde Wereld en Oost-Europa. Volgens de Consumentenbond zijn consumentenorganisaties daar hard nodig, zeker wanneer het gaat om basisrechten.
Organisatie.
Naast de algemene "Consumentengids" geeft de Consumentenbond een aantal specifieke gidsen uit: de "Reisgids", de "Geldgids", de "Digitaalgids" en de "Gezondgids". Ook geeft de Consumentenbond veel boeken uit over allerlei consumentenonderwerpen.
Belangrijke functies van de Consumentenbond zijn onder andere het beleidsmatig lobbywerk om voor consumenten goede regels te laten creëren door de overheid en het deelnemen aan overleg met brancheorganisaties om algemene voorwaarden te laten opstellen die recht doen aan de positie van de consument. Daarnaast worden voor groepen consumenten die problemen hebben met hetzelfde bedrijf, gezamenlijke acties opgezet om de problemen opgelost te krijgen.
In juni 2012 werd Klachtenkompas.nl door de Consumentenbond gelanceerd. Via dit online platform worden klachten die geplaatst zijn door consumenten, in de openbaarheid, door bedrijven opgelost. In maart 2016 waren er ruim 2000 bedrijven actief op Klachtenkompas.nl.
De bond is een vereniging met getrapte vertegenwoordiging: de algemene ledenvergadering wordt gevormd door de Bondsraad, waarin maximaal vijfenzeventig leden van de vereniging zitting hebben.
Internationaal.
De Consumentenbond werkt samen met buitenlandse consumentenorganisaties in Europa, maar ook daarbuiten via.
Zusterorganisaties.
De Belgische heet Test-Aankoop, de Engelse heet Which?, en de Duitse heet Stiftung Warentest.
De Consumentenbond is een van de oprichters van BEUC (Bureau Européen des Unions de Consommateurs) een Europese koepelorganisatie en van Consumers International, beide grensoverschrijdende bundelingen van belangenbehartiging voor consumenten.
