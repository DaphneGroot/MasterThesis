	Parlementsverkiezingen staan in teken van corruptiebestrijding 'Iedere Pakistani zwendelt, van hoog tot laag'
	Van onze verslaggever
Rob Vreeken
 KARACHI
Stinkend rijk zou Arif Saeed zijn geweest als hij was ingegaan op het aanbod van zijn neef, drie jaar geleden. Neef heeft een leidende functie in Pakistan Steel Mills.
Met een winstmarge van 10.000 procent had Arif spullen moeten leveren aan het staalbedrijf. Hij weigerde. Neef deed het wél (met een ander), en is inmiddels gearresteerd. Arif: 'Als een van de eersten werd hij opgepakt na het ontslag van Benazir Bhutto'.
De 37-jarige koopvaardijschipper zou, zo was het idee, in Karachi een bedrijfje opzetten dat borstels maakte voor het reinigen van buizen. Steel Mills, 's lands grootste staatsonderneming, gebruikt er dagelijks drieduizend.
De productie van één borsteltje kost veertig paisa. Maar de directeur inkoop had gedacht per stuk 45 roepies (een roepie is honderd paisa) te betalen. Jaarlijks winst: 40 miljoen roepies.
'Het was natuurlijk de bedoeling dat mijn neef en ik dat zouden verdelen', vertelt Arif Saeed. 'Ik zei: dat is corruptie, dan kom ik misschien in de gevangenis. Maar dat vond hij grote onzin. Volgens hem moesten we de mensen van de Federal Investigation Agency, die corruptie hoort te onderzoeken, ook een percentage geven. Dat was heel gewoon.'
Arif hield vol dat het illegaal was. Toen zei de neef: 'Als ons contract wordt goedgekeurd is er niets onwettigs aan. De mensen die over de contracten gaan krijgen namelijk óók hun deel'.
Arif: 'Dus iedereen is in de zwendel betrokken, van hoog tot laag. Op grote schaal wordt de staatskas geplunderd.'
Pakistan is in de ban van de corruptie. In de campagne voor de parlementsverkiezingen van volgende week maandag gaat het over weinig anders.
President Leghari zette begin november premier Bhutto af op grond van een adembenemende lijst klachten (zelfs de naam Joseph Goebbels viel), waarop corruptie onbetwist bovenaan stond.
Haar regering was, meende het staatshoofd, slechts uit op persoonlijke verrijking, roofde zelfs de armenfondsen leeg en zwelgde in nepotisme.
De opperschurk, daarover leeft hier geen twijfel, is Bhutto's echtgenoot Asif Ali Zardari. Als lid van haar eerste kabinet werd hij al besmuikt 'Mr 10 Percent' genoemd, naar het aandeel dat hij volgens de verhalen bedong bij overheidsaankopen. De reputatie is sprongsgewijs gestegen tot die van 'Mr 40 Percent'.
Onder Zardari en Bhutto zijn ambtenarij en staatsbedrijven, in plaats van gesaneerd, opgescheept met zo'n tweehonerduizend lieden die puur werden benoemd op grond van partij- dan wel vriendjespolitiek.
Het fenomeen is voor Pakistan niet nieuw, wel de omvang. Het geeft aan hoe diep de publieke moraal is gezonken - zo zeer dat de economie vorig jaar bijna op de klippen liep.
De interim-regering Meraj Khalid worstelt met de beloofde politieke poetsbeurt, het proces van 'rekenschap afleggen'. Tientallen aanklachten wegens corruptie zijn de deur uit, maar sterke bewijzen ontbreken.
Zardari zelf is alleen maar geverbaliseerd wegens de moord in september op Murtaza Bhutto, de broer van zijn vrouw. Ook hier is het bewijs mager als rosbief.
Het lijkt onvermijdelijk dat na de verkiezingen dezelfde politici aan de macht terugkeren die eerst als grootgraaiers te kijk werden gezet. Het zal vertrouwen van de burger in de politiek geen goed doen.
Volgens een enquête van het maandblad Herald vindt tóch al 95 procent dat de meeste politici corrupt zijn.
En het is niet de eerste keer. Ook in 1990 werd Bhutto's regering door de toenmalige president aan de kant gezet wegens corruptie en machtsmisbruik. Drie jaar later overkwam haar opponent Nalaz Sharif van de Moslim Liga hetzelfde - op grond van gelijke aantijgingen. Geen van beide afgezette premiers hoefde ooit voor de rechter te verschijnen. Volgende week zijn opnieuw Sharif en Bhutto de enige kanshebbers op het premierschap.
'De diensten die het onderzoek verrichten zijn zélf corrupt tot op het bot', zegt journalist Javeed Soomro van dagblad The News. 'Alles wat aan het licht is gekomen, is het werk van de pers. De onderzoekers hebben niets boven water gebracht.'
De Pakistaanse kranten - kritischer dan ooit - brengen continu verhalen over smeergeldaffaires.
Probleem is dat de beste ooggetuigen, de ambtenaren (als ze al geen boter op hun hoofd hebben) straks onder dezelfde politici verder moeten en dus hun mond houden. Een uitzondering is Tasneem Siddiqui, directeur sloppenontwikkeling in de provincie Sindh. Overal om zich heen ziet hij de fraude, van de nederigste klerk tot de hoogste bureaucraat, en neemt daarover geen blad voor de mond.
Het begon al toen Pakistan in 1947 werd gesticht, zegt hij. Huizen en grond van gevluchte hindu's werden ingepikt door uit India gevluchte moslims. Sindsdien bleef de corruptie in golven over het land komen. Door de geforceerde industrialisatie. De staatsgrepen. Nationalisaties. Onbesuisde hulpprojecten. De door niemand gecontroleerde groei van het leger.
Alsof hij zijn boodschappenbriefje voorleest somt Siddiqui namen op van dubieuze collega-bureaucraten. 'Allemaal neergezet door Zardari, niet om hun capaciteiten, maar omdat ze hem maandelijks geld gaven. Directeur Abassi van de Nationale Bank stond bekend als zéér corrupt. Hij heeft alle regimes bediend. Maar hij had geen enkele financiële achtergrond. Nu zit hij gevangen.'
De meesten in het Pakistaanse establishment hebben smerige handen, zegt Siddiqui. En omdat ze zien hoe de mores zijn aan de top, verliezen de gewone mensen elke prikkel om eerlijk te zijn. Hij ziet één lichtpuntje: 'Het geld is op. De bronnen voor het roven en plunderen zijn opgedroogd.'

Foto
	Ex-premier Benazir Bhutto spreekt een menigte toe in Islamabad. Op 3 februari worden er in Pakistan algemene verkiezingen gehouden.FOTO REUTER

