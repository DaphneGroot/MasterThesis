	Lekker stout zijn DE NEGENTIGSTE VERJAARDAG VAN DE 'DISCUTABELE' ASTRID LINDGREN
	ZE MOET een rebelse meid zijn geweest, Astrid Lindgren, al in de tijd dat een meid nog meisje heette, een ouder meisje juffrouw en een ongehuwde moeder gevallen vrouw. Ze kreeg een zoon toen ze 18 was, in 1925, weigerde de vader te trouwen en weigerde de baby op te geven, ook al kon ze niet voor hem zorgen en moest hij naar een pleeggezin tot ze dat wel kon.
Ze vertrok van de plaats waar ze geboren was, Ns bij Vimmerby in Zuid-Zweden, naar Stockholm, werkte daar op een kantoor en spaarde om zo vaak mogelijk naar haar zoontje in Kopenhagen te kunnen reizen. Na drie jaar trouwde ze en haalde het kind onmiddellijk terug.
In oude interviews spreekt ze er niet over, pas later, veel later, vertelt ze hoe zwaar het haar viel en hoe vastbesloten ze was haar zoon te houden. Haar veelbezongen, veel gexploreerde kindertijd eindigde met die zwangerschap, zegt ze in 1992 - ze is dan bijna 85 jaar - tegen Die Zeit. 'Daarmee heb ik het heel erg moeilijk gehad, want ik houd veel van kinderen en mijn eigen zoon kon ik de eerste jaren niet bij me hebben.'
In die eerste vraggesprekken houdt ze het kort en vertelt ze het anders: ze ging naar Stockholm, trouwde en kreeg een zoon en een dochter. Zo staat het ook in 'Astrid Lindgren over zichzelf', het al jaren geleden geschreven nawoord van de verzamelbundel Alle verhalen, die opnieuw wordt uitgebracht.
Ze was, lijkt het, een rebelse meid, maar tegelijk een meisje dat zich aanpaste, ze ging haar eigen gang, maar conformeerde zich ook aan de burgerlijke normen en waarden van haar tijd.
Toen ze Pippi Langkous, het boek waarmee ze wereldberoemd werd, naar een uitgeverij stuurde, deed ze er een briefje bij: 'Ik hoop dat u niet direct de kinderbescherming zult waarschuwen.' Het was 1945, ze had een figuurtje gecreerd dat pedagogisch volstrekt onverantwoord was en besefte dat terdege, flirtte er mee. Ze dacht natuurlijk niet cht dat er iemand zou zijn die haar een slechte moeder vond, omdat ze een kind had bedacht dat zich door geen gezag laat imponeren. Wel voorzag ze de kritiek.
Zoals het bijna niet meer na te voelen is welk schandaal ongehuwde moeders over zich afriepen, zo is het moeilijk voor te stellen dat Pippi Langkous kritiek kreeg, niet alleen in Zweden in 1945 toen het boek net uit was, maar ook zeven jaar later, toen in Nederland de vertaling van het eerste Pippi-boek verscheen, eind jaren vijftig toen de andere twee boeken waren vertaald en twintig jaar later nog steeds, bij de herdrukken. In mijn lagere-schoolklas, begin jaren zeventig, mochten lang niet alle kinderen zomaar Pippi Langkous lezen.
Pippi die deed wat ze wilde, zichzelf naar bed stuurde, een hele taart op haar verjaardag at, met haar schoenen op het hoofdkussen sliep, haar paard op de veranda stalde, niet naar school ging, naar niemand luisterde, 'je' bleef zeggen als het 'u' moest zijn - die Pippi zou kinderen maar aanzetten tot ongehoorzaam, brutaal gedrag.
Dat vond ik gek. Je ging toch niet met je hoofd onder de dekens slapen alleen omdat Pippi dat deed? Je kon wel stikken! Nee, Pippi mag girl power voor meisjes van mijn generatie hebben betekend, ze was niet degene met wie je je identificeerde - dat waren de buurkinderen, Tommy en Anneke, die misschien wat tuttig waren en wel erg keurig, maar die tenminste een vader en een moeder hadden, die hen in konden stoppen voor het slapen gaan. Want zo leuk leek het niet, om 's nachts Pippi te zijn, zo alleen, zo zonder haar moeder, die een engel was, en zonder haar vader, de (inmiddels politiek zeer incorrecte) negerkoning van Taka-Tuka-land.
Het fijne van het boek is dat je veilig kunt meekijken met kinderen die op jou lijken naar een kind dat de wensdroom van alle kinderen belichaamt: macht. Kinderen smachten naar macht, want alles en iedereen heeft macht over hen.
En Pippi, Pippi heeft de macht in extreme mate: ze is het sterkste meisje ter wereld en ze heeft een koffer vol gouden dukaten waarmee ze kan kopen wat ze wil - als haar kracht niet toereikend is, kan ze haar vrijheid altijd nog kopen. Maar ze misbruikt haar macht niet, ze is in het geheel geen despoot, ze is vooral ondeugend. Stout.
Lekker stout zijn, dat is het sentiment waar het hier om gaat. Lindgren schreef er vaak over. Met Karlsson van het dak verzon ze een ander onaangepast persoontje, een onuitstaanbaar mannetje dat wegkomt met alle ongein die hij uithaalt. Ze behandelde het thema ook op een meer realistische manier; dan ging het over Lotta uit de Kabaalstraat, een dwarse kleuter met begripvolle (maar niet t begripvolle) ouders, of over Michiel van de Hazelhoeve, die een onafzienbare rij houten poppetjes snijdt, ieder poppetje een herinnering aan weer een keer dat hij voor een wandaad zat opgesloten in de schuur.
Door Pippi, door Karlsson van het dak, door Michiel, de kinderen van Bolderburen en die van de Kabaalstraat, groeide Lindgren uit tot een nationale grootheid, de meest verkochte kinderboekenschrijfster ter wereld, vertaald in 56 talen, de eerste wier naam buitenlanders te binnen schiet wanneer hun wordt gevraagd een Zweedse schrijver te noemen.
Desondanks, of juist daardoor, werd er nog een keer zeer kribbig gereageerd op een boek, alweer wegens haar vermeende gebrek aan pedagogisch inzicht. Dat was in 1973 en het ging om De gebroeders Leeuwenhart, een spannend, sprookjesachtig boek, dat zich grotendeels afspeelt in een verre van plezierig hiernamaals, Nangijala, van waaruit de beide broers uit de titel via een sprong in de afgrond belanden in Nangilima, dat wel een walhalla is.
'Een discutabel kinderboek' heet het in 1974 in een recensie van de vertaling. 'Het is allemaal te streng en te geloofwaardig geschreven.' In Zweden zelf hadden studenten kinderliteratuur in een open brief aan de krant Dagens Nyheter gewaarschuwd voor het ongestraft ophemelen van Astrid Lindgren, voor het argeloos en zonder kritiek haar boeken in handen van kinderen geven. 'Het is onverantwoordelijk en gruwelijk zelfmoord voor te stellen als de meest moedige daad', schreven zij.
In een interview met Gertie Evenhuis in Trouw uit 1974 verdedigt Lindgren zich. De dood, zegt ze, is een taboe, nog steeds. 'Je mag daar niet over praten. Maar veel kinderen denken juist over de dood veel na. Ze zijn er bang voor. Net als volwassenen trouwens. (. . .) Mijn kleinzoon was opgelucht. ''Zo zou het kunnen zijn'', zei hij. Duizenden kinderen vinden het een troostboek. Dat was ook mijn bedoeling.'
Heel veel van wat Astrid Lindgren heeft geschreven, grijpt terug op haar jeugd, die ze doorbracht op de boerderij van haar ouders, 'een oud rood huis omgeven door appelbomen', met haar broer en twee zusters, altijd buiten, altijd avontuur, altijd leven. Ze schreef, heeft ze herhaaldelijk gezegd, niet voor kinderen in het algemeen, maar om het kind in haarzelf te plezieren - en als er dan nog andere kinderen waren die aan haar verhalen plezier beleefden, was dat mooi meegenomen.
Lindgrens boeken ademen vaak een sfeer van heimwee, naar haar jeugd, naar het platteland waar ze opgroeide, naar een tijd waarin het leven nog goed was en de mensen, ondanks onhebbelijkheden, ondanks ruzies, in essentie aardig voor elkaar. 'Wij waren met ons vieren', schrijft ze over haar broer en zussen in 'Astrid Lindgren over zichzelf', 'en wij leefden een gelukkig Bolderburen-leven op Ns, precies zoals de kinderen in de Bolderburen-boeken.'
Dat gelukkige leven speelt zich af op het platteland, of in de provinciestad. Michiel van de Hazelhoeve lijkt op haar vader, Samuel August, over wie ze in Alle verhalen vertelt. 'Toen Michiel op zijn blote voeten in Bovenbergen rondholde, was Samuel August ongeveer net zo'n Smlands jongetje in een gemeente niet ver ervandaan', schrijft Lindgren. Pippi Langkous, de kinderen uit de Kabaalstraat, Madieke van het rode huis, leven allemaal in een provinciestadje, zoals Vimmerby dat was toen Astrid Lindgren er naar school ging.
De stad steekt daarbij schril af. De stad, dat is waar kinderen al hun fantasie nodig hebben om er nog iets van te maken: daar woont Karlsson op het dak, daar komt Karlssons voorloper meneer Rozenstaf een ziek jongetje halen om hem mee te nemen naar Schemerland, daar speelt zich het droevige begin af van het verhaal over de broeders Leeuwenhart, in de armoedige keuken waar Kruimel Leeuw op een bank ligt dood te gaan.
Kinderen in idyllische omstandigheden wonen op het platteland, in de provincie, kinderen die het moeilijker hebben, die hun best doen in een droomwereld te vluchten, wonen in de grote stad, in Stockholm, waar Lindgren haar hele volwassen leven woonde en voor zichzelf in haar boeken de wereld van haar jeugd terug verzon, een wereld waaraan nog steeds ook andere kinderen dan het kind in haarzelf plezier beleven.
Hanneke de Klerck
De boeken van Astrid Lindgren verschijnen bij Ploegsma. Vanwege haar negentigste verjaardag werd Alle verhalen opnieuw uitgebracht ( 32,50) en verscheen het eerste deel van de Astrid Lindgren-bibliotheek: Lotta uit de Kabaalstraat ( 28,50).

Foto
	Astrid Lindgren FOTO ABC

