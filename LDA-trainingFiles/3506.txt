	Gehinderd door een gek
	BART VOS IS een eigenzinnige bergbeklimmer en hij schrijft eigenzinnige boeken. Zijn boeken vallen door toon en schrijfstijl buiten de categorie van het doorsnee bergsportboek. Want hoe ziet dat gemiddelde bergbeklimmersboek eruit? Eerst vele pagina's over de voorbereidingen, dan het geworstel op de flanken, en vervolgens als orgastisch hoogtepunt het betreden van de top. Dat alles gevat in stoer taalgebruik.
Zo niet bij Vos, die zich helemaal niet met deze groep avonturiers geassocieerd wil zien. De Nederlandse Mount Everest-bedwinger, die eerder verraste met zijn Himalaya-dagboek en Naar het Sneeuwgebergte, ziet de bergen eigenlijk maar als bijzaak, lijkt het. Zeker, hij klimt graag, zoals ook weer blijkt uit zijn nieuwste boek, Hoger dan de Dhaulagiri, maar hij voelt zich toch in de eerste plaats reiziger. De Dhaulagiri, een 8167 meter hoge 'witte kies' in het oosten van Nepal, wordt uiteindelijk beklommen, maar de rest van de reis, dat is waar het eigenlijk om gaat.
Daarom - wars van de bergbeklimmersboeken-regels - wordt de top meteen in het eerste hoofdstuk beklommen. Op pagina 7 klinkt het: 'Het is donker, ik kijk op mijn horloge. 17 oktober 1996, half acht, 8185, -37 graden. Ik lach. 8185 meter, bijna twintig meter hoger dan de berg.' Even verderop klinkt het: 'Ik heb hier verder niks te zoeken.'
Top beklommen in het eerste hoofdstuk - zo, dat hebben we gehad, dan kan het boek nu beginnen, moet Vos hebben gedacht. En waarom zou je die top aan het begin van je boek trouwens niet 'weggeven'? De lezer weet natuurlijk allang dat Vos geslaagd is in het beklimmen van de top van de Dhaulagiri, na twee mislukte pogingen in 1994 en 1995.
De bergbeklimmer was vorig jaar uitgebreid in het nieuws, zelfs toen hij nog in Nepal actief was. Volgens sommige media was de soloklimmer verdwenen. Verongelukt? Maar: 'Bart Vos leeft' grijnsde de klimmer in november 1996 bij terugkomst op Schiphol, waar hij een heuse persconferentie belegde, om te verhalen van zijn avonturen.
Hij vertelde dat hij geen vlag op de top van de Dhaulagiri had geplant ('ik klim niet voor Nederland'), en dat het nog een heel geworstel was geweest om vanaf de voet van de berg weer terug te keren naar de bewoonde wereld, vandaar die vermeende vermissing.
Een nuchter man, die Bart Vos, maar zijn prestatie was er niet minder om. De zware route die hij op de Dhaulagiri volgde ('een imaginaire strakke streep op de bergwand, die er ook zal zijn ver na mijn leven'), had nog niemand eerder afgelegd. Hij had er drie pogingen voor nodig. In 1994 strandde hij op 7250 meter hoogte, in 1995 rook hij aan de top, maar werd hij danig gehinderd door een onervaren bergbeklimster uit Wit-Rusland die hem als een loops hondje op de witte hellingen volgde.
De scnes met deze Irina vormen een van de hoogtepunten in Hoger dan de Dhaulagiri. Een soloklimmer wil echt solo klimmen. De ongeschreven regels: hij accepteert geen hulp van buitenaf, hij klimt zonder gebruik te maken van eventuele touwen die al eerder uitgezet zijn. De ware soloklimmer zal zelfs geen mok thee aannemen van een expeditie die ook klautert op de hellingen. Hij gaat zijn eigen gang.
Ook Vos werkt zich in 1995 alleen naar boven, hij zet zijn eigen route uit - de andere zeven (!) expedities die op dat moment in de buurt klimmen, laten hem met rust. De klimmer voelt zich maximaal geacclimatiseerd en sterk. 'Over een paar uur ben ik boven.' Maar dan ziet de Nederlander een figuurtje in 'zijn' spoor naar boven klauteren: 'Als een konijn huppelt het dons naar boven.' Een onervaren klimmer moet het zijn, oordeelt Vos, slecht uitgerust in een dunne donsjas en pantalon.
Als de klimmer bij hem is, gaat het masker af. Het blijkt een vrouw te zijn. Vos wijst haar naar het spoor van een Japanse expeditie verderop en zegt dat zij hem niet langer moet volgen, hij klimt immers solo. 'Ik zeg gedag, draai me om en klim verder. Door die gek heb ik zeker een halfuur en de helft van mijn thee verspild. Dan hoor ik gehijg dichtbij. Ik zie dat de klimster me volgt. Ik schreeuw dat ze moet omkeren.'
De tijd dringt, de top wacht. Vos gaat verder hakken, met pickel en stijgijzers trapt hij zich omhoog. Hilarische scne als het niet zo ernstig, want gevaarlijk was: 'Dan voel ik een schok tegen een stijgijzer. Mijn rechtervoet trilt. Zou een binding gebroken zijn. Ik kijk tussen mijn benen naar beneden. ''Shit'', schreeuw ik. Het is de vrouw die me is gevolgd en met haar hoofd tegen mijn voeten bonkt.'
Het is op dat moment een levensbedreigende situatie voor Vos en de onervaren Wit-Russin, die naar later blijkt Irina Vyalenkova blijkt te heten. Ze houdt de Nederlandse bergbeklimmer zo op dat hij, vlak onder de top, moet omkeren. Vos is woedend en maakt later grote stennis bij de Bulgaarse expeditie waarbij deze Irina uit Minsk blijkt te horen.
Bergbeklimmer Vos is terecht boos, maar schrijver Vos moet achteraf, toen hij weer veilig achter de tekstverwerker in Eemnes zat, toch met genoegen op het tafereel op de hellingen van de Dhaulagiri hebben teruggekeken. Want voor het verhaal is zo'n gegeven natuurlijk prachtig. Sterker nog, waar zou het boek zijn als Vos in n keer, onder prima weersomstandigheden, 'zijn' top had bereikt?
De klimmende schrijver is een scherp waarnemer, die in sobere stijl zijn ervaringen aan het papier toevertrouwt. Geen pure romanticus die alleen de schoonheid van de bergen ziet: 'Kloteberg', roept hij ergens. 'De Dhaulagiri wil dat ik opdonder.' En hoe komt een bergbeklimmer de ijskoude en doorwaakte nachten hoog boven op de berg door? Hij maakt imaginaire wandelingen door Parijs. 'Ik stop in de warme donkere Notre-Dame. Een koor zingt het het requiem van Faur. Sanctus, met een iele viool.'
Vos beschrijft verder de reis over land die hij van Calcutta ('Ook hier denken de mensen vaak dat ik een vrijwilliger van Moeder Teresa ben') naar Nepal maakt, in het spoor van de grote expedities uit de jaren dertig en vijftig, die ook over land naar de Himalaya trokken.
Hij schetst de politieke situatie in Nepal, dat wel erg afhankelijk is van toerisme en bergsport: 'Een comapatint die alleen nog leeft door hulp van buiten. Als de machinerie stopt, is het land failliet en houdt het op te bestaan.'
Niet op de top, maar in Rusland eindigt Hoger dan de Dhaulagiri. De terugtocht in 1996 naar de bewoonde wereld vanaf de voet van de berg, blijkt welhaast nog 'spannender' dan de beklimming zelf. Vos en zijn sherpa's raken ondergesneeuwd. Ze worstelen samen door de sneeuw met een groep Russen, van wie er n een hartaanval krijgt. Vos duikt in de medicijntas, maakt een cocktail van bloedverdunner, codene en slaapmiddel. Het werkt, Konstontine blijft leven. De dankbare Rus nodigt Vos later uit in Sint-Petersburg. Daar, op een vrij hilarisch feest, en niet op de top van de Dhaulagiri, eindigt het boek.
Rolf Bos
Bart Vos: Hoger dan de Dhaulagiri.
Nijgh & Van Ditmar, 192 pagina's;  34,90.
ISBN 90 388 7452 9.

