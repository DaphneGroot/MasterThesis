	Gebakken heiligen als geluksbrengers
	Van onze verslaggeefster
Truus Ruiter
UTRECHT
'Heiligebackers', of 'beeldedruckers', zo werden de handige jongens genoemd die in de veertiende en vijftiende eeuw aan de lopende band heiligenbeeldjes produceerden. Ze gebruikten daarvoor rode pijpaarde, die uit het Rijnland naar Utrecht moest worden gehaald.
Op de tentoonstelling 'In Beeld' in het Centraal Museum in Utrecht liggen een aantal van die gebakken heiligen: een Barbara, een Johannes de Doper, een Maria.
Enkele zo klein dat ze als geluksbrenger op het lijf konden worden meegedragen. Of dat ook is gebeurd met het kleinood dat een lijk in ontbinding voorstelt, leidt enige twijfel.
De pijpaarden beeldjes werden ook in Keulen en Luik gemaakt, maar in een minder grote variteit dan in Utrecht. Bij opgravingen in de binnenstad zijn in de loop der jaren talloze originele beeldjes en mallen gevonden.
Het procd was simpel: rond een houten of wassen model werden twee mallen, of negatiefafdrukken, in klei vervaardigd. In de mallen ging opnieuw natte pijpaarde, die stevig werd aangedrukt, waarna de twee helften werden samengevoegd, het beeld werd gebakken en zonodig beschilderd: van beeldhouwen tot 'beelddrucken'.
De beeldjes vonden aftrek tot in Scandinavi en Spanje toe. Met mandenvol gingen ze de grens over.
Tot het einde van de zestiende eeuw bestond in Nederland nauwelijks profane beeldhouwkunst: praktisch alle opdrachten kwamen van de kant van de (katholieke) kerk en betroffen onder meer heiligenbeelden, graftombes, gewelfschotels, epitafen, retabelen en relifen in koorbanken, preekstoelen en altaren.
De kleine tentoonstelling In Beeld in het Centraal Museum, die is ingericht ter gelegenheid van de verschijning van de bestandscatalogus Beeldhouwkunst tot 1850, bestaat uit beeldhouwwerk waarvan de relatie tot de opdrachtgever duidelijk is.
Op een indirecte manier maakt de expositie bovendien duidelijk waarom Utrecht in de veertiende en vijftiende eeuw kon uitgroeien tot een belangrijk centrum voor de beeldhouwkunst.
Natuurlijk, er waren veel kerken, dus veel verschillende opdrachtgevers, maar bovenal was daar de Sint Maartenskathedraal, die Dom ging heten. Het belang van dit imposante bouwproject voor de ontwikkeling van de beeldhouwkunst en andere handvaardigheden is niet te overschatten.
In 1254 werd de eerste steen gelegd en in 1321 kon men aan de Domtoren beginnen. Er bestond toen een goed georganiseerde bouwloods met steen- en beeldhouwers. Voor grote klussen deed men nog vaak een beroep op buitenlandse meesters, maar met de bedrijvigheid die er van de loods uitging was de kiem voor een beeldhouwcultuur in de stad gelegd.
Heiligenbeelden, consoles in de wanddecoratie van de kapellen, orgelbeelden, grafmonumenten en wat al niet - de Dom toonde zich een onuitputtelijke opdrachtgever. Een hoogtepunt op de tentoonstelling vormen de kalkstenen 'Dombeelden' van de Utrechtse meester Jan Nude uit 1450, vermoedelijk bedoeld voor het sacramentshuis in het koor van de kathedraal.
De zeventig centimenter hoge beelden, waarvan de polychromie grotendeels is bewaard, stellen voor Sint Agnes, Sint Maria Magdalena, Sint Pontianus van Spoleto (wiens relieken in de Dom worden bewaard) en natuurlijk Sint Maarten, patroonheilige.
Fraai zijn ook de drie kalkstenen gewelfschotels, een kleine veertig centimeter in diameter, met de in hoog relif uitgesneden afbeeldingen van de kerkvaders Hironymus, Augustinus en Gregorius. Ze komen uit de librije van de Dom, waar ze de knooppunten van het gewelf versierden. Zeer waarschijnlijk gemaakt door de Utrechtse 'beeldsnijder' Jan van Schayk, omstreeks 1497.
De maker van een fraai retabelfragment uit diezelfde tijd is (nog) niet achterhaald. Het stelt de ontmoeting van de drie koningen voor en is uit n stuk eikenhout van vijftig bij vijftig centimeter gekerfd. Men vermoedt dat het is vervaardigd op een Utrechts atelier, waar het werk van de vermaarde Adriaen van Wesel (1417-1490) goed afgekeken is.
Van Wesel stond zelf overigens lange tijd bekend als 'Meester van het Sterfbed van Maria', vernoemd naar een belangrijk stuk dat hij maakte voor de Mariakerk.
De tentoonstelling laat een aantal pijnlijke gevolgen van de beeldenstorm zien. Beelden die onthoofd zijn of andere sporen van mishandeling dragen, zoals het hoofd van een onbekende apostel of heilige dat met een hamer de neus is afgehakt en de ogen dichtgeslagen. In 1566 was de eerste beeldenstorm in Utrecht, in 1580 richtte de woede zich andermaal op de 'paapsche superstitien'.
In dat jaar kwam ook een verbod op de katholieke eredienst, waarna de beeldhouwers allengs steeds minder opdrachten kregen. Zij gingen zich toeleggen op decoratief beeldhouwwerk en portretsculptuur voor adel en gegoede burgerij. Pas in de negentiende eeuw zou de religieuze beeldhouwkunst een nieuwe bloei beleven.
In Beeld, t/m 7 september in het Centraal Museum, Utrecht. De bestandscatalogus 'Beeldhouwkunst tot 1850', samengesteld door Jan Klinckaert, kost  105,-.

Foto
	Gewelfschotels met Hironymus, Augustinus en Gregorius.

