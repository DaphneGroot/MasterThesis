	Testa motiveert GVB met feest, Gordon en zijn eigen vrouw
	Van onze verslaggever
Weert Schenk
 AMSTERDAM
Dat hadden ze nooit eerder meegemaakt bij het Amsterdamse Gemeentevervoerbedrijf. Een algemeen directeur die staat te rock 'n rollen op het podium. Het eerste optreden van jonkheer André Testa voor het GVB-personeel bestond voor een groot deel uit een zorgvuldig geregisseerde show. Het duurde even voordat hij de handen van de ongeveer tweeduizend aanwezige en afwachtende medewerkers op elkaar kreeg. Maar uiteindelijk lukte het hem en zeiden ze: 'Hij komt menselijk over.'
Zo'n nieuwjaarsbijeenkomst hadden ze nog nooit eerder gehad. Meestal was het 's morgens koffie drinken in de kantine en dan kwam de directeur langs om zijn toespraak op te lepelen. Nu was het personeel uitgenodigd in discotheek Marcanti Plaza. Natuurlijk was er een toespraak van Testa, maar die werd omlijst door optredens van twee bands en de Amsterdamse zanger Gordon.
Het werd een feest, vooral ook omdat de nieuwe bedrijfskleding werd getoond. Op nieuwe uniformen zitten ze bij het GVB al jaren te wachten. Wat ze nu dragen is tot op de draad versleten en veroorzaakt grote ergernis. De nieuwe uniformen waren als besteld voordat Testa kwam, maar hij heeft het geluk ze te kunnen presenteren.
Wat een verschil was dit nieuwjaarsfeest vergeleken met de laatste grote bijeenkomst van het GVB-personeel in april vorig jaar. Toen legden in de Jaap Edenhal burgemeester Patijn en drie wethouders de vierduizend GVB'ers uit dat het bedrijf aan de rand van de afgrond stond en dat vierhonderd man ontslagen moesten worden.
De ontslagen zijn van de baan, maar het bedrijf is nog verre van gezond. De nieuwjaarsbijeenkomst leek echter van een onderneming die het afgelopen jaar heeft afgesloten met een grote winst. Testa, die in september onder protest van het personeel, de vakbonden en de gemeenteraad werd benoemd tot directeur, vindt echter dat het GVB geen sombere tent mag zijn.
De opmaat tot de nieuwjaarsreceptie, die grotendeels werd gesponsord door de leverancier van de bedrijfskleding, was uitgekiend. Nog nooit had het personeel een kerstpakket gekregen. En nu, terwijl het er zo slecht voorstaat: eten, alcoholvrije wijn, koffie en meer. 'Perfect', was het commentaar op de werkvloer, 'dat motiveert'.
Testa presenteerde zich woensdag als een soort Amerikaanse presidentskandidaat. Eerst was daar de Raad van Elf van carnavalsvereniging 'Trammeland', die hem een ridderorde gaven en vervolgens riep Testa zijn vrouw op het podium.
'Ik ben Suzanne, echtgenote van André, al 25 jaar', juichte ze. 'Ik ben stapelgek op hem. Hij zei dat hij naar het GVB wilde. Waarom kies je geen rustiger baan, vroeg ik. Maar hij wilde zo graag. Ik weet dat jullie een hartstikke goeie directeur aan hem hebben. Ik wens 'm succes.' De vrouw achter de man, dat sloeg aan.
Testa had ook een boodschap. In staccato-taal zei hij: 'Het zal een hele toer worden, maar het GVB kan een fantastisch bedrijf worden, het beste van Europa. Iedereen moet meewerken aan de verbetering. Alle adviseurs en interim-managers gaan eruit. We hebben veel talent in huis, we kunnen het zelf.'

