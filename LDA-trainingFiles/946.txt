	Elke misstap kan tot oorlog leiden
	ALLEEN Egypte en Jordanië, die hard hebben geholpen Netanyahu en Arafat op één lijn te krijgen, toonden zich ingenomen met het vorige week gesloten Hebron-akkoord. Verder kan men, op z'n zachtst gezegd, niet spreken over een golf van enthousiasme in de Arabische wereld over 'Hebron'.
De Syriërs zijn woedend 'dat Netanyahu blijft aandringen op de bezetting van de Golan terwijl de inkt van het Hebron-akkoord nog niet eens droog is'. Een groot deel van de Arabische publieke opinie ziet 'Hebron' als het symbool van onaanvaardbare concessies en als een regeling die op den duur gedoemd is te leiden tot een onhoudbare situatie.
Het door de regeringen van Rabin en Peres geïntroduceerde principe van Palestijnse bantoestans in Gaza en op de Westoever is met de opdeling van de stad Hebron op perfide wijze vervolmaakt.
De maandenlange vertraging van de uitvoering van 'Hebron' en het eindeloze gesjacher over wat de volgende stappen in het onderhandelingsproces met de PLO mochten zijn, hebben het vertrouwen bij de Arabische publieke opinie in de regering-Netanyahu doen afbrokkelen. Het feit dat Netanyahu pas na aanzienlijk Amerikaanse, Europese en Arabische druk door de bocht ging wat betreft verdere (ongespecificeerde) troepenterugtrekkingen uit de Westoever, doet het ergste vrezen over het verdere verloop van het Israëlisch-Palestijnse 'spoor'.
Maar goed, het spel is gespeeld. Arafat had wellicht geen politiek alternatief en Netanyahu is toegetreden tot de 'Oslo-club'. Volgens sommigen is de premier eigenlijk een blaffende hond die niet bijt; een centrum-politicus die nu zijn extremistische, uiterst-rechtse vacht heeft afgelegd.
De vraag is: hoe nu verder met het vredesproces?
De Syrische minister van Buitenlandse Zaken Farouk al-Shara, die de afgelopen dagen samen met vice-president Khaddam in Caïro was om over precies die vraag van gedachten te wisselen met de Egyptische leiders, opperde twee mogelijkheden. Of Israël buit 'Hebron' vooral uit om zijn geschonden imago in de wereld op te vijzelen, zonder werkelijk stappen te ondernemen die de spanning in de regio doen afnemen. Of 'Hebron' is het startsein voor een reactivering van het vredesproces, met name op het Syrische en Libanese 'spoor'.
De Egyptische president Mubarak, tot in de details op de hoogte van het Oslo/Hebron-proces, heeft zijn Syrische gasten kennelijk niet van dat laatste kunnen overtuigen. Radio Damascus leverde de afgelopen dagen hevige kritiek op 'Hebron'. Netanyahu werd ervan beschuldigd de wereld voor de gek te houden door zich als 'man van de vrede' voor te doen.
De onderhandelingen tussen Israël en Syrië werden in het voorjaar van 1996 door de regering-Peres opgeschort, na een reeks zelfmoordacties door Hamas en de Islamitische Jihad. Nadat Netanyahu in mei was verkozen tot premier, gaf zowel Israël als Syrië te kennen de onderhandelingen te willen hervatten. De voorwaarden waaronder verschillen echter diametraal.
De Syriërs willen de draad weer oppakken bij het punt waar de gesprekken in maart 1996 gebleven waren. Beide partijen waren in feite al een heel eind opgeschoten in hun onderhandelingen, die vooral over de graad van politieke normalisering gingen en over veiligheidsmaatregelen aan beide kanten van de Israëlisch-Syrische grens. Premier Rabin had Syrië in een non-paper teruggave van de in 1967 bezette Golan beloofd.
Er was geen getekend akkoord, maar wel een verbale (en genotuleerde) belofte de Golan bij een vredesakkoord aan Syrië over te dragen.
Premier Netanyahu wil wel met het Assad-regime onderhandelen, maar niet op basis van wat er de afgelopen jaren al besproken en overeengekomen is met de Syriërs. Verder kan er geen sprake zijn, zo heeft de premier dezer dagen weer eens op hoge toon laten weten, dat de Golan teruggaat naar Syrië. 'We moeten de Golan behouden om strategische, historische en economische redenen', aldus Netanyahu in een recent interview.
De vraag is waar dán over gepraat moet worden met Syrië.
De Amerikaanse minister van Buitenlandse Zaken Christopher liet, volgens de Israëlische krant Haaretz, Netanyahu weten dat de beloftes van Rabin 'geen enkele waarde hebben volgens het internationaal recht'. Christopher zou deze bizarre 'verzekering' aan Netanyahu hebben gegeven in een op 18 september 1996 gedateerde brief.
In hoeverre het Amerikaanse State Department Israël kan ontheffen van eerdere beloftes aan een ander land is voer voor deskundigen van internationale betrekkingen.
Feit is dat in de afgelopen maanden de spanningen tussen Israël en Syrië gevaarlijk zijn opgelopen. De Syriërs beschuldigden Israël van de verantwoordelijkheid voor een terroristische aanslag in Damascus op 31 december. Israël riep de christelijke oppositie in Libanon op tot gewapend verzet tegen 'de Syrische bezettingsmacht'.
Elke misstap kan tot oorlog leiden tussen beide landen of tot een geweldsexplosie in Libanon. Alleen een snelle hervatting van de onderhandelingen kan dat gevaar afwenden.
Jan Keulen

