North Dakota.
North Dakota (Nederlands: "Noord-Dakota") is een van de staten van de Verenigde Staten. De standaardafkorting voor de "Peace Garden State", zoals de bijnaam luidt, is ND. De hoofdstad is Bismarck.
Geschiedenis.
Het gebied dat nu North Dakota heet werd oorspronkelijk bevolkt door Indiaanse volkeren als de Lakota en de Dakota, twee divisies van de Sioux. Lakota betekent "vriend". Daarna was de regio lange tijd in Franse handen. Een gedeelte van de staat werd door de Verenigde Staten verworven in een transactie die de Louisiana Purchase is gaan heten. De rest volgde in 1818, toen hierover een verdrag werd gesloten met de Britten.
Op 2 november 1889 werden North en South Dakota formeel, als 39e en 40e, staten van de Verenigde Staten.
Geografie.
De staat North Dakota behoort tot de Great Plains-regio en beslaat 183.272 km², waarvan 178.839 km² land is. De staat behoort tot de "Central" tijdzone, afgezien van het zuidwesten, dat in de "Mountain"-tijdzone ligt.
North Dakota grenst in het noorden aan Canada, in het westen aan de staat Montana, in het oosten aan Minnesota en in het zuiden aan South Dakota.
De belangrijkste rivier is de Missouri. Het hoogste punt in het vlakke North Dakota is de top van White Butte (1069 m).
Demografie en economie.
In 2000 telde North Dakota 672.591 inwoners (3,67 per km²). De grootste stad is Fargo, dat vlak bij de grens met Minnesota ligt en samen met Moorhead (Minnesota) de agglomeratie Fargo-Moorhead vormt. In 2013 werd het inwoneraantal op 723.393 geschat.
5% van de bewoners is van Indiaanse afkomst. In de staat liggen uitgestrekte reservaten. 47,2% is van Duitse afkomst, gevolgd door Noren die zo'n 30% van de bevolking uitmaken.
Het bruto product van de staat bedroeg in 2001 19,0 miljard dollar, het minste van alle staten. Landbouw en daaraan gerelateerde activiteiten waren het belangrijkst, inmiddels is dat de oliewinning, waardoor deze staat al jaren lang booming is, zowel in economische zin, in persoonlijke welvaart en in procentuele bevolkingsgroei.
Talen.
In 2010 sprak 94,86% (584.496) van de North Dakotans ouder dan 5 jaar Engels als hun moedertaal. 5,14% (31.684) sprak een andere taal dan Engels. 1,39% (8.593) sprak Duits, 1,37% (8.432) sprak Spaans, en 0,30% (1.847) sprak Noors. Andere talen die gesproken werden zijn onder andere Servokroatisch (0,19%), Chinees (0,15%), Japans (0,15%), Frans (0,13%) en Indiaanse talen.
In 2010 sprak 2,5% van de mensen Duits naast hun moedertaal Engels.
Bestuurlijke indeling.
North Dakota is onderverdeeld in 53 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2016 is Doug Burgum van de Republikeinse Partij verkozen tot gouverneur van de staat North Dakota.
De wetgevende macht bestaat uit het Huis van Afgevaardigden van North Dakota ("North Dakota House of Representatives") met 94 leden en de Senaat van North Dakota ("North Dakota Senate") met 47 leden.
