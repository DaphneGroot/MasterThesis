	Aantal leerlingen in speciaal onderwijs daalt voor het eerst
	Van onze verslaggever
AMSTERDAM
Het aantal leerlingen in het speciaal onderwijs is voor het eerst gedaald. Het jarenlange beleid om meer kinderen op de eigen school op te vangen, onder het motto Weer Samen Naar School, lijkt daarmee een eerste bescheiden succes op te leveren. Volgens het ministerie van Onderwijs daalde het aantal leerlingen op lom, mlk en kleuterscholen voor speciaal onderwijs (iobk) met 1900 van 57700 in 1995 naar 55800 in 1996.
Overigens is er niet alleen sprake van succesvol beleid. Naast deze daling van het aantal leerlingen in deze 'lichtere' vormen van speciaal onderwijs is tegelijkertijd sprake van een stijging van het aantal kinderen dat gebruik maakt van zwaardere vormen van speciaal onderwijs voor zeer ernstige gedrags- of leerproblemen.
Op de scholen voor zeer moeilijk opvoedbare en zeer moeilijk lerende kinderen steeg het aantal leerlingen met 1100 naar 24.400. Ondanks dit 'weglekeffect' van scholen voor speciaal onderwijs die blijkbaar zwaardere gevallen eerder doorsturen, blijft er per saldo sprake van een absolute daling van het totale aantal leerlingen in het speciaal onderwijs.
Het totale aantal leerlingen op de basisschool is het afgelopen jaar verder gestegen met ruim 24 duizend naar 1.620.800. Dat komt door de kleine geboortegolf van vier jaar geleden en immigratie.
Het voortgezet onderwijs heeft nog steeds te kampen met een leerlingendaling, maar duidelijk is wel dat de zwaarste tijd voor de middelbare scholen achter de rug is. Het afgelopen jaar daalde het aantal scholieren met ruim tienduizend naar 834 duizend.
Opvallend is dat de examenklassen mavo en beroepsonderwijs steeds minder leerlingen krijgen, maar dat havo en vwo blijven groeien. In totaal kwamen er in de bovenbouw van havo en vwo het afgelopen jaar 3500 leerlingen bij.

