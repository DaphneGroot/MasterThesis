	Regeringspartij Bulgarije wil geen spoedige verkiezingen
	Reuter, AP, AFP
SOFIA
De regerende ex-communisten en de oppositie in Bulgarije zijn het niet eens over het tijdstip waarop vervroegde verkiezingen moeten worden gehouden. Gisteren gingen opnieuw tienduizenden demonstranten de straat op om te protesteren tegen de economische misère en verkiezingen te eisen.
De Socialisten aanvaardden maandag het idee van vervroegde verkiezingen. Gisteravond nam de leiding van de Bulgaarse Socialistische Partij een resolutie aan waarin de partij zich bereid verklaarde tot verkiezingen 'aan het einde van het jaar', een jaar eerder dan gepland.
Eerder op de dag zei een van de partijleiders dat verkiezingen 'in omstandigheden van civiele vrede' moeten plaatsvinden. De Socialisten willen eerst een nieuwe regering samenstellen die in 500 dagen een anti-crisis-programma moet uitvoeren. Dat zou betekenen dat ze toch nog bijna hun volledige kabinetsperiode uitdienen.
De oppositie wil dat de verkiezingen niet later dan in mei plaatsvinden. 'Kunnen we 500 dagen wachten?' vroeg oppositieleider Ivan Kostov gisteravond aan de menigte die dagelijks bijeenkomt bij de Aleksandr Nevski-kathedraal in het centrum van Sofia.
'Nooit, nooit', scandeerden de demonstranten. Ze droegen spandoeken met leuzen als 'Ik ben een Bulgaar. Ik heb honger'. De demonstranten zijn van plan om, net als in buurland Servië, door te gaan tot hun eisen zijn ingewilligd. Voor vandaag is een algemene staking afgekondigd door de grootste vakbonden, die een kwart van de 8,5 miljoen Bulgaren vertegenwoordigen.
De socialistische meerderheid in het parlement wil vandaag een zitting bijeenroepen. De vorige zitting eindigde vrijdag met de bestorming van het parlementsgebouw door een groep betogers. De oppositie weigert aan verdere zittingen deel te nemen. Alleen voor de installatie, zondag, van hun partijgenoot Petar Stojanov als nieuwe president maken zij een uitzondering.

