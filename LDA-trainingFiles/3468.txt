	Schoffie tracht iets van leven te maken
	Marian van Petr V clav. In Rialto Amsterdam, Haags Filmhuis en 't Hoogt Utrecht.
Dat Marian, zoals uit een gesprek met Petr V clav hiernaast blijkt, ten diepste gaat over de positie van zigeuners in het vroegere Tsjechoslowakije, is in de film zelf niet erg merkbaar. De documentaire achtergrond wordt uitgedrukt in een realistische stijl, maar het is geen documentaire, noch een betoog over zigeuners.
Marian is een liefdevolle film over een jongen die bijna zijn hele leven genterneerd is. Omdat hij vanaf zijn derde al in een weeshuis zat en daarna verhuisde naar een jeugdgevangenis, zijn z'n reacties die van een opgeslotene, en z'n protesten uitsluitend gericht tegen de kleine (gevangenis)maatschappij waarin hij leeft, want dat is de enige die hij kent.
Marian is geen wilde boef, geen scheefgegroeid type zoals de achterbuurtschoffies in Pasolini's Accatone. Hij is een gevoelig kind, dat zich verzet tegen onrecht, dat probeert zo goed en zo kwaad als het kan te leven, en dat ook seksuele gevoelens ontwikkelt. En je kunt je afvragen of hij zijn verliefde gevoelens jegens een jeugdleidster niet kan uiten 'door zijn jarenlange emotionele verwaarlozing', of gewoon omdat hij wat schuttert en ziet hoe de juf met een andere jongen vrijt.
Het 'alleen op de wereld'-verhaal is mooi in beeld gebracht en in dit debuut verraadt regisseur Petr V clav zijn grote talent. Hij laat de camera schrijven, heeft een goed gevoel voor tempo en weet hoe je gevoelens moet uitdrukken zonder dat ze in overbodige dialogen worden uitgelegd. En hij weet om te gaan met goed gekozen, voornamelijk niet-professionele acteurs.
Er wordt beweerd dat er momenteel een opleving merkbaar is in de Tsjechische en de Slowaakse film. Wat daar gemaakt wordt is echter kwalitatief niet denderend. Wel is er kennelijk een klimaat waarin juist een uitzondering als deze Petr V clav kansen krijgt, zoals in Slowakije iemand als Martin Sulik (The Garden) mooie films kan maken.
Als je het hebt over de Europese film, dan is Marian een voorbeeld van wat er op dit continent mogelijk is: kleine, mooie en vooral ook persoonlijke films.
Peter van Bueren

