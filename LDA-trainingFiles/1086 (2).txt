Sint-Niklaas.
Sint-Niklaas (Frans: "Saint-Nicolas") is een stad in de Belgische provincie Oost-Vlaanderen. De stad is de hoofdstad van het Land van Waas en telt iets meer dan 76.000 inwoners (2017), die Sint-Niklazenaars worden genoemd. De bijnamen van de Sint-Niklazenaren zijn oliezeikers, rapenbraders of blauwselmannen. De stad is ook bekend om haar marktplein, het grootste van België.
Toponymie.
De naam Sint-Niklaas is afgeleid van Nicolaas van Myra, de patroonheilige van de stad. Begin 13de eeuw werd voor hem een parochie opgericht en een bijhorende kerk gebouwd, de Sint-Nicolaaskerk. Deze naam is men dan ook voor het omliggende dorp gaan gebruiken. Later is "Sint-Nicolaas" enigszins verbasterd tot de huidige naam. In het verleden zette men achter de stadsnaam soms ook nog "-Waas", verwijzend naar de ligging van Sint-Niklaas in het Waasland, maar deze gewoonte is buiten gebruik geraakt.
Ontstaan.
Hoewel er sporen van voor-Romeinse activiteiten gevonden zijn op het grondgebied van het huidige Sint-Niklaas, lag het regionale centrum in de Romeinse tijd in het nabijgelegen Waasmunster, vermoedelijk vanwege de betere ligging aan de rivier de Durme. De geschiedenis van Sint-Niklaas begint pas in 1217, wanneer de bisschop van Doornik Gozewijn (Gosuinus), op advies van de pastoor van Waasmunster, de Sint-Nicolaaskerk opricht voor de heilige Nicolaas van Myra. In 1219 schonk gravin Johanna van Constantinopel zes bunders 'woestine' aan de nieuwe, zelfstandige parochie. De Sint-Nicolaasparochie was tot medio 16e eeuw dan ook kerkrechtelijk afhankelijk van het bisdom Doornik. Staatsrechtelijk was het echter onderdeel van het graafschap Vlaanderen. De macht van dat graafschap resulteerde in een snelle economische groei van de stad. In 1241 werd Sint-Niklaas door gravin Johanna in de 'Keure van het Land van Waas' tot administratief centrum van het Waasland gepromoveerd. Er werd een hoofdcollege geïnstalleerd met zeven schepen die werd voorgezeten door een baljuw. Dit werd gedaan om de regio beter te organiseren zodat ze konden concurreren tegen de heren van Beveren. Een document van 1248 beschrijft dat Margaretha II van Vlaanderen zes bunders grond ten westen van de kerk aan Sint-Niklaas toevoegde met als voorwaarde dat die voor altijd onverdeeld en onbebouwd moesten blijven. Deze voorwaarde verklaart de ongewoon grote omvang van het marktplein vandaag.
14e eeuw tot 17e eeuw.
De stad is nooit ommuurd geweest, waardoor ze steeds makkelijk te veroveren was. In 1381 bijvoorbeeld, werd Sint-Niklaas geteisterd door brand en plundering. De ligging niet ver van de Schelde, tussen Antwerpen en Gent, zorgde desalniettemin steeds voor een snel herstel. In 1513 werden door keizer Maximiliaan I marktrechten verleend die Sint-Niklaas toestonden wekelijks een markt te organiseren. Rond 1580 veroorzaakten rondtrekkende beeldenstormers hevige schade aan de kerk. De 17e eeuw was algemeen genomen een periode van voorspoed; dat liet zich merken in de economische groei die Sint-Niklaas gedurende die periode doormaakte. Vooral vlas en wol zorgden voor economische successen en leverden het Waasland de bijnaam 'de tuin van Vlaanderen' op. Dit was ook de tijd dat Sint-Niklaas werd begiftigd met veel administratieve gebouwen en 3 kloostergemeenschappen (de oratorianen, de minderbroeders en de zwartzusters). Deze laatsten bezorgden de regio onderwijs, religie en medische zorgen. Op 25 mei 1690 werd Sint-Niklaas nogmaals geteisterd door een rampzalige brand die ontstaan was in een jeneverstokerij. Niet minder dan 565 huizen werden toen verwoest.
18e eeuw tot 19de eeuw.
Sint-Niklaas op de Ferrariskaart van 1775
In de 18e eeuw profiteerde Sint-Niklaas van de economische vooruitgang onder Oostenrijkse voogdij. In 1764 begon de eerste industriële katoenweverij te werken. Het was de start van een intensieve ontwikkeling van de textielproductie, die Sint-Niklaas omstreeks 1830 transformeerde tot de voornaamste Oost-Vlaamse industriestad na Gent. Aan het einde van de 18e eeuw bracht de Franse Revolutie religieuze intolerantie, ook werd de gemeentelijke administratie door de Fransen gemoderniseerd. In 1803 bracht Napoleon Bonaparte een bezoek aan Sint-Niklaas, dat hij het jaar daarop tot stad bevorderde op grond van het inwoneraantal (circa 11.000). De 19e eeuw werd gekenmerkt door de achteruitgang van de textielbranche door het verlies van de Nederlandse koloniale markten na de Belgische onfhankelijkheid. De aansluiting van de stad op het nationale spoorwegennet rond 1850 bracht een positieve kentering teweeg en was de motor van een krachtige relance en een grootscheepse stadsuitbreiding. Onder andere het huidige stadhuis en de Onze-Lieve-Vrouwekerk werden gedurende die periode gebouwd. In 1854 werd de stad getroffen door voedselrellen, veroorzaakt door hoge voedselprijzen en grote armoede die de industrialisatie met zich meebracht.
20e eeuw tot heden.
De Eerste Wereldoorlog betekende een vertraging voor de groei van de stad. Deze kwam terug op gang met de bloeiperiode van het interbellum, waarin verschillende bouwwerken in art deco werden opgetrokken, waaronder enkele in de Monseigneur Stillemansstraat. Bij het begin van de Tweede Wereldoorlog, op 17 mei 1940, werd Sint-Niklaas gebombardeerd door de Duitsers. Bij dat bombardement vielen 87 doden, vooral gevluchte burgers van Breda die op dat moment in een school in de Gasmeterstraat verbleven. In 1944 werd de stad bevrijd door de Poolse 1e Pantserdivisie onder leiding van Stanisław Maczek. Na de oorlog kwam de textielindustrie pas echt in een crisis, waardoor ze begin 21e eeuw zo goed als volledig verdwenen is. De nijverheid kenmerkte zich door een bloeiende breisector. Verschillende grote bedrijven kenden dan hun bloeiperiode: Scheerders van Kerchove en ook Nobels-Peelman. Op 1 januari 1977 werden de gemeenten Belsele, Nieuwkerken-Waas en Sinaai bij de stad gevoegd. Vandaag is het historische centrum voornamelijk geëvolueerd naar een winkel- en dienstencentrum. Door het openen van een koopcentrum aan de rand van de stad kreeg de middenstand echter zware klappen, met een leegstand die jaren aansleepte. Vanaf het tweede decennium van de 21e eeuw beoogt de stad een heropleving van het centrum, met als belangrijkste project de heraanleg van de Stationsstraat als voetgangersgebied.
Geografie.
Sint-Niklaas ligt in het Waasland, dat op zijn beurt weer uitmaakt van Zandig Vlaanderen. De stad is 30 km verwijderd van Gent en 20 km van Antwerpen. Andere dichtbijgelegen steden zijn Beveren, Dendermonde, Hulst, Lokeren en Mechelen. Het is de op twee na grootste stad van Oost-Vlaanderen en daarmee een van de 13 Vlaamse centrumsteden.
Kernen.
De stad telt naast Sint-Niklaas zelf nog de deelgemeenten Belsele, Nieuwkerken-Waas en Sinaai. In het noorden van Belsele ligt het dorpje Puivelde.
Hydrografie.
De gemeente heeft enkele waterlopen op haar grondgebied lopen. De Barbierbeek en de Belselebeek zijn hier twee van. Bovendien vormen de Stekense Vaart en de Moervaart grotendeels de westelijke grens van de gemeente. De Molenbeek mondt uit in de Stekense vaart en vormt een deel van de noordelijke grens.
Evolutie van het inwoneraantal.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Art deco - art nouveau.
In Sint-Niklaas zijn een paar voorbeelden te vinden van de art-deco- en art-nouveaustijl. In de late 19de eeuw was Sint-Niklaas een bloeiend centrum voor de textielnijverheid. Vele rijke lieden lieten zich grote huizen bouwen in de stijl naar de toenmalige mode. De huizen rond de Monseigneur Stillemansstraat zijn alle geklasseerd en geven een fraai beeld van de levensstandaard van de Sint-Niklase burgerij van weleer. Ook sommige religieuze gebouwen zijn opgetrokken in deze stijl, zo ook de Broederschool in de Nieuwstraat, en een deel van de Normaalschool in de Kasteelstraat. De Christus Koningkerk (1938) in de Heistraat is een fraai voorbeeld van het modernisme.
Het huis van Edmond Meert, Stationsstraat 85 (1928-'29), was het winterverblijf van een rijke familie van textielfabrikanten. In de jaren 80 werd het pand gekocht door de stad, die er haar kunstcollectie onderbracht (Salons voor Schone Kunsten).
Burgemeesters.
De huidige burgemeester is Lieven Dehandschutter.
Uitslagen gemeenteraadsverkiezingen sinds 1976.
Op 1 januari 1977 werden de voormalige gemeenten Belsele, Nieuwkerken-Waas en Sinaai bij Sint-Niklaas gevoegd.
Bij de gemeenteraadsverkiezingen van 1946 behaalde de CVP nog 45% van de geldige uitgebrachte stemmen en meteen toch de absolute zetelmeerderheid in de gemeenteraad; in 2000 was ze teruggevallen tot 23%. De Volksunie was in 1976 de 2de partij met 24% van de geldig uitgebrachte stemmen; in 2000 was de partij de 5de met nog 8%. De SP klom van 21% in 1976 naar 27% in 2000 en de VLD van 8 naar 14%. Het Vlaams Blok had in 2000 19% van de meetellende neergelegde stemmen, Agalev 7% en Vivant 2%.
2013-2018.
Burgemeester is Lieven Dehandschutter (N-VA). Hij leidt een coalitie bestaande uit N-VA en sp.a-Groen. Samen vormen ze de meerderheid met 25 op 41 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt (*)1988: LVP 1994: B.E.B./BEB-n, SAMEN, SINT 2006: B.E.B./BEB-n 2012: FOERT
Christendom.
Sint-Niklaas is de hoofdstad van het katholieke dekenaat met dezelfde naam in het Bisdom Gent. Het dekenaat omvat vijf parochies: Beveren/Zwijndrecht, Hamme/Waasmunster, Kruibeke/Temse, Sint-Gillis-Waas/Stekene en Sint-Niklaas zelf. De hoofdkerk is gewijd aan de patroonheilige van de stad, waar een deel van zijn relieken worden bewaard. De groei van de parochies kende in de 19e eeuw een hoogtepunt, waardoor er op een paar decennia nieuwe parochies werden opgericht. In 2016 werden verschillende Wase dekenaten bij elkaar gevoegd en onder het dekenaat Sint-Niklaas geplaatst. Het ging hierbij om de dekenaten Beveren, Hamme, Sint-Gillis-Waas en Temse. Daarvoor omvatte het dekenaat Sint-Niklaas alleen de gelijknamige gemeente.
In Sint-Niklaas zijn er tal van bekende katholieke geestelijken actief geweest of geboren. Tot de bekendste behoren Kardinaal Joos, Monseigneur Stillemans, Kanunnik Janssens en kanunnik Vercruyssen. De huidige pastoor-deken is Raf Vermeulen, die in 2014 kanunnik Albert Van De Kerkhoven opvolgde.
Naast de parochies zijn er tot voor kort een tiental grote kloosters in de stad gevestigd die van belang waren voor de geestelijke ziekenzorg, ouderenzorg en onderwijs. Sinds recent worden ook de kloosters gesloten waardoor de minderbroeders, arme klaren, zwartzusters en karmelietessen recent het dekenaat hebben verlaten. Ook het klein-seminarie was van groot belang voor de ontwikkeling van de stedelijke bevolking.
Islam.
Daarnaast kent de stad ook sinds vorige eeuw een grote moslimbevolking waardoor er ook enkele islamitische gebedshuizen te vinden zijn. In 2016 werd berekend dat 9,8% van de bevolking moslim is. Dit is hoger dan het Belgisch gemiddelde van 7%.
Cultuur.
In Sint-Niklaas bestaat een cultus rondom Sinterklaas, de patroonheilige van de stad. Dit uit zich bijvoorbeeld door de stadsreuzen. Sinterklaas en Zwarte Piet zijn twee van de zeven reuzen die Sint-Niklaas rijk is. Het gewicht van de sinterklaasreus is 100 kilogram en de pop is zo'n 5 meter hoog. Zwarte Piet is kleiner. Begin december promoot de stad zichzelf als 'Stad van de Sint' en organiseert daarbij activiteiten zoals de aankomst van Sinterklaas, het 'Huis van de Sint' in de Stationsstraat en een circusshow rond de figuur Sinterklaas.
Een tweede, kleinere cultus is die rond Reynaert de vos. Verspreid over de stad en de omliggende gemeenten staan verwijzingen naar het verhaal. Zo zijn er verschillende fietsroutes door het Land van Waas, vele beelden en zitbanken en ook de Reynaertgalerij, een verbinding tussen de Stationsstraat en de Grote Markt.
Daarnaast zijn in de stad tientallen verenigingen met vrijwilligers actief op gebied van kunst, cultuur, natuur, welzijn, muziek, jeugd, senioren, onderwijs, godsdienst en politiek. De oudste actieve vereniging is de Broederschap van het H. Sacrament.
Dialect.
In Sint-Niklaas wordt een dialect gesproken, het "Sinnekloases". Het is een Oost-Vlaams dialect met invloeden van de Brabantse dialecten. Hedendaagse toepassingen van de streektaal kan men vinden in de parkeergarage onder de Grote Markt en in de fietsenstalling op het Stationsplein. Deze zijn ingedeeld in zones die worden aangeduid met een typisch dialect woord. In de deelgemeente Nieuwkerken-Waas spreken de mensen dan weer een ander dialect, het "Niekaarks". Deze twee dialecten zijn nauw met elkaar en met de andere dialecten van het Waasland verwant.
Wegennet.
De belangrijkste verkeersader van Sint-Niklaas is de E17, die de stad verbindt met Antwerpen en Gent.
Rond de stad loopt de ringweg R42. Deze weg is onderbroken in het zuiden en westen waardoor het geen volledige ring vormt. Anno 2016 zijn er wel plannen om het oostelijk uiteinde van de ring te verbinden met de E17. Dit moet de verkeersdrukte op de N70 verlichten.
Trein.
Het grootste en belangrijkste spoorwegstation van de stad is station Sint-Niklaas en ligt aan spoorlijn 54, die de stad met Mechelen verbindt, en aan spoorlijn 59, die Antwerpen met Gent verbindt. Vanuit het station zijn er rechtstreekse verbindingen naar Aalst, Antwerpen-Centraal, Brugge, Brussel-Zuid, Dendermonde, Doornik, Gent-Sint-Pieters, Kortrijk, Leuven, Mechelen en Oostende. Vroeger liep lijn 54 door naar het noorden tot Terneuzen maar dit stuk werd buiten gebruik gesteld in 1975.
Bus.
Daarnaast is er ook nog een uitgebreid busnetwerk van De Lijn waaronder de 4 lijnen van de Sint-Niklase stadsbus vallen. Het belangrijkste busstation van de stad bevindt zich naast het station op het Stationsplein. Hier stoppen alle bussen die de stad aandoen.
Tram.
In 1893 werd tramlijn 367 van de NMVB aangelegd tussen het station van Sint-Niklaas en Kieldrecht. Op 1 oktober van datzelfde jaar werd de lijn in gebruik genomen. De tram passeerde ook langs Nieuwkerken-Waas, Vrasene en Verrebroek alvorens op de eindbestemming aan te komen. Op 15 februari 1905 werd de uitbreiding naar Doel geopend. In 1944 werd de exploitatie van de lijn stopgezet en vervangen door een busdienst, die tot op vandaag bestaat.
In 2012 werd door De Lijn een sneltram naar Dendermonde en Aalst overwogen.
Onderwijs.
In Sint-Niklaas zijn er verschillende middelbare scholen aanwezig, onder andere de Broederschool en het Sint-Jozef-Klein-Seminarie. Deze laatste school is vooral bekend van het Flanders Boys Choir.
Sinds 1995 is er tevens een campus van een hogeschool in de stad aanwezig. Tot 2014 waren de gebouwen in handen van de Katholieke Hogeschool Sint-Lieven. Deze instelling is in dat jaar samen met EHSAL samengesmolten tot Odisee, die alle activiteiten overgenomen heeft.
Gezondheidszorg.
AZ Nikolaas is het belangrijkste ziekenhuis van het Waasland. Het is ontstaan in 2007 door een fusie van AZ Maria Middelares, dat reeds een fusie was van verschillende privéziekenhuizen, en van AZ Waasland, dat een fusie was van twee openbare ziekenhuizen. Naast een campus in de stad zijn er ook nog campussen in verschillende omringende Wase gemeenten.
Voor de fusie waren er twee belangrijke ziekenhuizen aanwezig, Maria Middelares en de Stadskliniek.
Voetbal.
De stad kent een rijke maar bewogen geschiedenis in het voetbal. Begin jaren 20 sloten zowel Sint-Niklase SK als Excelsior AC Sint-Niklaas zich aan bij de Belgische voetbalbond. SK zou 71 jaar lang in het nationaal voetbal actief blijven en zelfs drie seizoenen in de hoogste afdeling spelen. Ook Excelsior speelde anderhalf seizoen nationaal, maar fusioneerde in 1989 met Sint-Niklase, dat op zijn beurt in 2000 verdween in een fusie met KSC Lokeren. De stad verloor zo zijn succesvolste club. Daarop verhuisde KFC Red Star Haasdonk, uit het nabijgelegen Haasdonk naar Sint-Niklaas om er als Red Star Waasland te spelen, tot die club in 2010 terugkeerde naar Beveren toen daar KSK Beveren verdween. Ondertussen was in de jaren 90 in deelgemeente Nieuwkerken-Waas een nieuwe club ontstaan die snel opklom in de hiërarchie, in 2003 werd herdoopt in FCN Sint-Niklaas en na het vertrek van RS Waasland nam deze club de plaats in als eerste club van de stad in 2010. Men liet de naam wijzigen in Sportkring Sint-Niklaas, als verwijzing naar de 10 jaar eerder verdwenen glorieclub van de stad.
Los hiervan speelde in de 20ste eeuw in de stad ook KFC Gerda Sint-Niklaas, dat eveneens drie jaar nationaal voetbal speelde; maar ook deze club verdween in 2002. Deze club werd heropgericht als SK Gerda Sint-Niklaas. Andere clubs als VK White-Boys Sint-Niklaas speelden altijd provinciaal.
In het damesvoetbal is GFA Sinaai het paradepaardje. Dit team speelde van 1993 tot 2014 in de eerste klasse en won liefst drie jaar op rij de Beker van België (2009-2010-2011). Bovendien was de ploeg ook nog drie keer finalist (1997-2001-2013). Tegenwoordig speelt de club in Tweede klasse.
De belangrijkste voetbalstadions van de stad zijn Puyenbekestadion met 6.000 plaatsen, Stedelijk Sportcentrum Meesterstraat met 3.000 plaatsen en het Robert Waterschootstadion met 1.500 plaatsen.
Wielersport.
Op het vlak van wielersport is Sint-Niklaas vooral bekend als startplaats van de Ronde van Vlaanderen. De wielerklassieker startte van 1977 tot en met 1997 vanaf de Grote Markt. Dan verloor het haar positie aan Brugge. De stad was ook etappeplaats in de Ronde van Frankrijk van 1973 als aankomstplaats voor rit 1 B, als start- en aankomstplaats van rit 2 A (een ploegentijdrit) en als startplaats voor rit 2 B.
Sinds 2010 vindt er op de Grote Markt een natourcriterium plaats. Op het recreatiepark De Ster werd al enkele keren een veldrit georganiseerd.
