Donkerbroek.
Donkerbroek is een dorp in de gemeente Ooststellingwerf (in de Nederlandse provincie Friesland) met 1872 inwoners (1 januari 2011).
Beschrijving.
Donkerbroek is één van de oudste nederzettingen in zuidoost Friesland. De oudste vermelding van het dorp staat in twee oorkondes van 13 juli en 15 juli 1408 over een geschil met de Bisschop van Utrecht over de huur van hooilanden. In de oorkondes wordt het dorp "Dungebroek" en "Dongbroec" genoemd.
Langs Donkerbroek loopt de toeristische route De Friese Wouden. Door het dorp loopt de Opsterlandse Compagnonsvaart die deel uitmaakt van de Turfroute. Rondom Donkerbroek bevonden zich uitgestrekte bossen en heidevelden. Nu resteert hiervan op loopafstand van het dorp het landgoed Ontwijk. Hier is op een beperkte oppervlakte een staalkaart van het vroegere landschap terug te vinden in de vorm van bos, lanen, heide en veentjes. Ook zijn er resten van een wielerbaan en een openluchttheater. In het bos leven een tiental reeën en vele soorten bosvogels. De veentjes herbergen bruine en groene kikkers en libellen als viervlek, noordse witsnuit en grote keizer.
In Donkerbroek wordt van oorsprong Stellingwerfs gesproken. In de 20e eeuw ontstond een sterke Friese invloed. Rond Donkerbroek zijn vrij veel prehistorische vondsten gedaan, met name uit de bronstijd. Op de begraafplaats staat ook één van de Klokkenstoelen in Friesland.
