	Predikant van de elektronische snelweg
	LAATST sprak Ad Rietveld in een zaaltje van de Kuip voor een gehoor van tussenpersonen. Rietveld vertelde dat de elektronische snelweg ook hun bestaan danig in de war zal schoppen. 'Kijk eens links van je. En kijk nou ook eens rechts van je. Van die twee mensen naast je zit er n over drie jaar niet meer in de verzekeringen.'
Glazig staarden de tussenpersonen hem aan. Wat wist die Rietveld nou van verzekeringen? Waar kocht hij zijn polissen dan? Aan huis? Bij een tussenpersoon? Zie je wel! Dat is nou het persoonlijk contact - dat gaat nooit weg.
'Vier uur lang verhitte discussies', herinnert Rietveld zich. 'Want die mensen zijn helemaal v¢¢r, of helemaal tegen. En ik wil dat ze eens iets anders horen dan dat het Internet dichtslibt en te traag is en te veel kost. Ik vertel hun dat mensen al huizen verkopen via het net en dat het postpakkettenbedrijf Fed Ex zijn site elke zes uur terugverdient, dat Michael Dell, de oprichter van pc-fabrikant Dell, een half miljard dollar omzet over het net.
'Ik ben voor het afsluiten van mijn verzekeringen ook op het net gaat kijken. De grote maatschappijen zitten er allemaal. Aan hun tussenpersonen vertellen ze dat dat voor de marketing is, maar er komt een moment dat de tussenpersoon de polis niet meer hoeft in te vullen. Dat de klant dat zelf kan. Dan verandert een industrie niet in een jaar maar binnen een dag.'
Prediken gaat Rietveld (43) aardig af. De Rotterdammer, die van het tekstverwerkingsprogramma WordPerfect in Nederland de marktheerser maakte en de eerste Nederlandse topman werd bij een groot Amerikaans automatiseringsbedrijf, zal niet toevallig de portefeuille public relations hebben gekregen bij Media Plaza. Over het 'demonstratiecentrum voor de elektronische snelweg' in de Utrechtse Jaarbeurs was hij aanvankelijk sceptisch ('weer zo'n huis van de toekomst, dacht ik'), later kreeg hij er meer geloof in. Sponsors als PTT Telecom en Economische Zaken hadden besloten een fulltime-directeur in het centrum te zetten. 'En wat me ook beviel, was dat Media Plaza maar voor een periode van drie jaar is.'
Het centrum is een onbetaalde bijbaan voor Rietveld, die zich sinds hij anderhalf jaar geleden terugkeerde uit de Verenigde Staten ook als investeerder bezighoudt met het Internet. Met partners heeft hij een investeringsmaatschappij, Esnet. Vier jaar geleden opgezet omdat Rietveld en vier andere leden van het managementteam van WordPerfect inzagen dat hun samenwerking niet voor de eeuwigheid was. Dat vonden ze jammer. Esnet zou hen dwingen geregeld bijeen te komen, bij voorkeur op Hawaii, partners mee.
Rietveld was sinds begin 1994 chief executive officer, ofwel hoogste baas, van WordPerfect. Hij was in 1992 door de twee oprichters en eigenaren naar Utah gehaald. 'WP' verloor steeds meer markt aan veelvraat Microsoft. Rietveld moest reorganiseren, en WP naar de beurs brengen.
'Ik was een vreemde vogel', zegt Rietveld, 'en gedroeg me anders, maar paste me ook aan. Was niet de niet-mormoon die rookte en dronk. Ik ben van huis uit gereformeerd, ga regelmatig naar de kerk. In Utah zochten we ook een kerkje. Toen vroeg ik me af wat die mormonen eigenlijk geloofden. Is dat volkomen anders, of kan ik ook in hun kerk gaan zitten? We zijn naar die kerk gegaan. Nooit lid geworden, maar we vonden het geweldig.'
Toen het marktaandeel van WP bleef afkalven, en Rietveld beleggers slechts beroerd nieuws kon vertellen, zag het bedrijf van een beursgang af. Er diende een partner te worden gevonden. Dat werd Novell, marktleider in netwerken, een van de weinige terreinen waar Microsoft het niet voor het zeggen had. Novell zat ook in Utah. De perfect match, volgens velen. Rietveld verkocht WP in maart 1994 voor 1,4 miljard dollar aan Novell. Net op tijd, want anderhalf jaar en een fiasco later verkocht Novell de tekstverwerker met zeker een half miljard verlies aan het Canadese Corel.
Rietveld: 'Het was niet nodig geweest. Ik weet uit zeer goede bron dat Microsoft behoorlijk zat te zweten toen wij WP aan Novell verkochten. Maar een half jaar later lachten ze zich drie keer in de rondte om wat er bij Novell gebeurde. De ene helft van het management zat in Utah, de andere - na een paar overnames daar - in Californi. Toen WP erbij kwam, vond de ceo, Bob Frankenberg, dat het hoofdkantoor weer op n plek moest zitten. Hij verhuisde zelf ook naar Utah.
'Maar zodra de deal getekend was, werd duidelijk dat drie mensen van zijn executive team er niet over piekerden om tussen al die mormonen te gaan zitten. De grote fout van Frankenberg is geweest dat hij niet heeft doorgedrukt. Hij vond dat hij die mensen in Californi niet kon missen, hun verhuizing niet kon eisen omdat ze dan weg zouden gaan. Ik zei dat met mij veel van het oude WP-management zou vertrekken als de verhuizing naar Utah niet zou doorgaan. Binnen een half jaar was iedereen inderdaad weg.'
Rietveld wekt allerminst de indruk verbitterd te zijn. Nadat hij eind jaren tachtig al zijn Nederlandse bedrijf (toen importeur van WP) aan WordPerfect verkocht, en wat later als topman bij het bedrijf riant werd beloond, is hij aardig in goeden doen geraakt. Mooi huis. Grote tuin. 'Geen Baan-verhalen of Willem Smit-verhalen', zegt hij. Geen honderden miljoenen als de Barneveldse broers of de Amsterdamse HCS-oprichter. 'Maar ik heb wel een paar keer goed geld verdiend.'
Rietveld: 'Het gaat me niet aan het hart dat WP een kleinere speler is geworden. Dat is business. Maar ik maak me zorgen over hoe de industrie zich ontwikkelt, over de macht van zo'n Bill Gates (oprichter, grootaandeelhouder en topman van Microsoft, HB). Dat is geen rancune omdat hij de markt van WP heeft overgenomen. Het gaat mij om het gevaar van een monopolie. Dan krijg je minder innovatie, en als het monopolie volledig bereikt is, gaan de prijzen omhoog. Iedereen weet dat.
'Blijkbaar vinden we het goed dat zoiets gebeurt in de vliegtuigindustrie (waar nog maar twee grote spelers over zijn, HB). Maar bij de informatie-industrie is het anders. Dat heeft invloed op je persoonlijke leven. Als je daar een speler krijgt die zo'n macht heeft over massacommunicatie, die tv-stations koopt en inhoud verzamelt, dan gaat het de wereld benvloeden. Dat beangstigt mij.'
Zijn investeringsmaatschappij Esnet, dat vooral dankzij de vermogende oprichters van WP ongeveer 120 miljoen dollar aan investeringen heeft uitstaan, waarvan overigens veel in onroerend goed, heeft inmiddels in een aantal bedrijfjes geld gestoken. Rietveld zoekt het vooral in electronic commerce, ofwel winkelen op het Internet. En in zoekmachines. 'Dat is nu nog hopeloos. Neem een bedrijf als Philips. Zit over de hele wereld. Daar worden ontzettend veel documenten gegenereerd, in allemaal verschillende talen. Een bedrijf waar ik nu mee bezig ben, maakt software waarmee je gericht en intelligent kan zoeken, ongeacht de taal.'
Een deel van zijn tijd brengt Rietveld door als pleitbezorger van de elektronische snelweg. De overheid, zegt Rietveld, heeft van het onderwerp geen sjoege, misschien met uitzondering van minister Wijers. Tweedehands pc's naar het onderwijs? Armoedig denken, vindt hij. Jorritsma die 1,4 miljard uittrekt voor rustplaatsen langs de snelweg, zodat je uit de file kunt om daar te internetten. Gek zijn ze geworden.
'Hallo zeg! Kan iemand Jorritsma even uitleggen dat je helemaal niet in de file hoeft te staan als je investeert in werkplekken thuis. Ik zou best eens een keer een ploeg ministers door Media Plaza willen halen. Op ze in praten. Vertellen wat er mogelijk is. Hoe dat in andere landen gaat. Drie jaar werken zou dan in n dag terugbetaald zijn.'
Henk Blanken

Foto
	'Ik zou wel eens op een ploeg ministers willen inpraten.' FOTO MARCEL VAN DEN BERGH

