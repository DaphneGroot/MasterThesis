Paul Cliteur.
Paul Bernard Cliteur (Amsterdam, 6 september 1955) is een Nederlandse rechtsgeleerde en filosoof alsmede opiniërend columnist en publicist. Hij staat bekend om zijn liberale inslag, zijn atheïsme, republicanisme en inzet voor dierenrechten. Hij is lid van De Vrije Gedachte.
Ook is Cliteur bestuurlijk actief geweest. Zo was hij curator van de Teldersstichting, het wetenschappelijk bureau van de VVD, en van 1993 tot 1995 voorzitter van het Humanistisch Verbond. Sinds 2015 is Cliteur verbonden aan Forum voor Democratie, voor FvD is hij voorzitter van de Raad van Advies. Tijdens de Tweede Kamerverkiezingen 2017 is hij lijstduwer voor deze partij.
Rechtsgeleerde en filosoof.
Cliteur studeerde rechten en filosofie en promoveerde op 22 maart 1989 op het proefschrift "Conservatisme en cultuurrecht" (uitgegeven in 2005 onder de titel "Natuurrecht, Cultuurrecht, Conservatisme"). Hij is hoogleraar "encyclopedie van het recht" aan de Universiteit Leiden, waar hij op 28 mei 2004 zijn oratie "De neutrale staat, het bijzonder onderwijs en de multiculturele samenleving" hield. Zijn werkzaamheden omvatten vooral het juridisch, cultuurhistorisch, filosofisch en ethisch gebied.
Columnist en publicist.
Cliteur is echter vooral bekend vanwege zijn opiniërende werken, die onder andere politiek getint zijn. Hij columneerde onder meer voor "Trouw" en had een gesproken column in het tv-programma "Buitenhof". Hij uit hierin vooral liberale standpunten, heeft een eigen visie op de multiculturele samenleving en komt ook sterk op voor dierenrechten.
In maart 2004 stelde Cliteur in een interview met Het Parool dat hij zich beperkt voelde in het uiten van zijn mening over de islam nadat hij door anderen als racist en stigmatiseerder was bestempeld. Hierin speelde ook een rapport van de AIVD mee, waarin werd gesteld dat felle kritiek op de islam contraproductief zou zijn voor de integratie van moslims. Cliteur voelde zich genoodzaakt de toon in zijn gesproken columns in Buitenhof te matigen. Na kritiek op deze stellingname besloot hij een week later zijn medewerking aan Buitenhof helemaal te stoppen, omdat hij zichzelf niet geloofwaardig genoeg meer vond.
Een overzicht van zijn denken staat in het boek "Dirk Verhofstadt in gesprek met Paul Cliteur. Een zoektocht naar harmonie", 2012, Houtekiet. Het betreft een diepgaand interview van Dirk Verhofstadt met Paul Cliteur over de Verlichtingswaarden zoals de vrijheid van meningsuiting, de scheiding van kerk en staat, het recht op zelfbeschikking en de gelijkwaardigheid van elke mens.
Verdere wetenswaardigheden.
Cliteur houdt een lezing over religieus geweld (2015).
