Maritsa.
De Maritsa (Bulgaars: Марица; Turks: "Meriç"; Grieks: Έβρος, "Evros") is een rivier op het Balkanschiereiland, in Bulgarije, Turkije en Griekenland. Haar lengte is circa 480 kilometer. In de oudheid heette de rivier de "Hebros". De rivier maakt deel uit van een oude handelsroute tussen Byzantium en Midden-Europa. De Maritsa mondt uit in de Egeïsche Zee (in het Griekse Nationaal park Evrosdelta) en is de grootste Bulgaarse rivier die op die zee afwatert. De grootste steden aan de Maritsa zijn Plovdiv en Edirne.
De Maritsa ontspringt in het westen van Bulgarije op de flanken van de Moesala, Bulgarijes hoogste berg, in het Rilagebergte. De rivier stoomt in oostelijke richting door de Thracische Laagvlakte, een van de grootste en vruchtbaarste vlakten van de Balkan. In dit gebied liggen Plovdiv en verder stroomafwaarts Dimitrovgrad. De laatste Bulgaarse stad aan de Maritsa is Svilengrad, waar zich een Ottomaanse brug uit 1529 bevindt.
De Maritsa vormt een deel van de Grieks-Bulgaarse grens en nadat de rivier Bulgarije na Svilengrad heeft verlaten, vormt ze vrijwel de gehele Grieks-Turkse grens (tevens de grens tussen West- en Oost-Thracië). Alleen bij Edirne loopt de rivier even volledig over Turks grondgebied. Bij deze stad voegt de Toendzja (Tunca), de grootste zijrivier, zich bij de Maritsa, die nu afbuigt naar het zuiden. Vanaf hier is de rivier ook bevaarbaar.
Zowel het Griekse departement Evros als het Turkse district Meriç in de provincie Edirne zijn naar deze rivier genoemd. Ook is de Bulgaarse autosnelweg A4 naar deze rivier genoemd.
