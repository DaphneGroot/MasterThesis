	Love maakt Larry Flynt bijzonder
	The People vs. Larry Flynt van Milos Forman. Met Woody Harrelson en Courtney Love. In dertien theaters, waaronder Alfa 1 en Movies 1 Amsterdam, Babylon 1 Den Haag, Calypso 1 Rotterdam.
Zelfs op salontafels van mensen die het chique vinden om er (moet kunnen) Playboy te leggen, tref je zelden Hustler aan, een blad waarin de vagina niet meer dat nuttige of plezierige onderdeel van het vrouwelijk lichaam is, maar honderdvoudig gepresenteerd wordt als een uitvergrote lekkernij die eerder in de etalage van een slagerswinkel past.
De after hour-moppen van Playboy zijn subtiele doordenkers vergeleken met de rauwe bootwerkersgrappen van Hustler en omdat ook de zo hoog gewaardeerde interviews van Playboy ontbreken, zijn de tot spatlappen uitvergrote schaamlippen de enige reden om het blad te kopen of door te bladeren in de kiosk, waar het net zo glossy ligt tentoongesteld als de 'nettere' familieleden Playboy en Penthouse.
In The People vs. Larry Flynt van de keurige Milos Forman is de werkelijke aard van Hustler niet merkbaar, behalve in omschrijvingen van derden en van Larry Flynt zelf, die zich trots de smerigste man ter wereld noemt. Naar een scenario dat hij kreeg aangeleverd door Oliver Stone vertelt Forman op tameljk oppervlakkige wijze over het leven van deze Flynt, wiens weinig gelukkige jeugd vooral bepaald werd door de alcoholproblemen van zijn vader.
Hij ontwikkelde zich tot succesvolle eigenaar van enkele clubs in Ohio, waar zijn klanten konden waarnemen wat Flynt bedoelde met zijn stelling dat elke vagina een eigen persoonlijkheid heeft. Rijk wordend van mannen die zich telkens opnieuw door zo'n persoonlijkheid wilden laten verrassen, consumeerde Flynt de vleeswaren zelf naar hartelust.
Hij produceerde Hustler als clubblad, gesteund door een van de stripmeisjes, met de fraaie naam Althea Leasure, die zijn vriedin voor het leven werd.
Tot zover is Larry Flynt een conventioneel gemaakte, clichÂ‚rijke film over een patserig mannetje dat aan alles en iedereen lak heeft en aan zijn geld macht en brutaliteit ontleent. Boeiender wordt het wanneer deze exploitant van vrouwenvlees wordt aangepakt door zedenmeesters die hem zijn speeltjes willen afnemen. Met een beroep op het Amerikaanse grondwetsartikel over de vrijheid van meningsuiting wint Flynt uiteindelijk alle processen tegen hem, ook al moet hij regelmatig eerst de gevangenis in.
Koketterend met zijn perversiteit en uitblinkend in baldadig tot schunnig gedrag in de rechtszaal is zijn grootste overwinning die op dominee Jerry Farwell, toonbeeld van morele correctheid, die hij in een satirische advertentie belachelijk maakt door een fictieve verklaring, waarin de dominee onthult dat hij zijn eerste seksuele ervaring genoot met zijn moeder op een toilet.
Tot bij het Supreme Court vecht Flynt, met succes, voor zijn recht om de dominee te kakken te zetten.
De triomf van Larry Flynt is het excuus voor Forman: zelfs de grootste smeerlap heeft recht op zijn vrije mening. Diens gevecht wekt bewondering, waardoor Larry Flynt een Amerikaanse held wordt. En de held van een film die weinig afstand doet van de andere Flynt.
De strijd van Flynt voor de vrijheid van meningsuiting maakt The People vs. Larry Flynt interessant, maar boeiend is hij toch vooral op een derde lijn: de liefde van Flynt en Althea Leasure, gespeeld door Courtney Love. Terwijl Woody Harrelson als Flynt een Oscarnominatie kreeg, is Courtney Love de echte ster. Zij geeft de stripteaseuse, die valt voor Flynt en hem tot meer maakt dan een lefgozer, behalve vlees ook bloed.
Vervallen tot een junk krijgt Althea aids en Forman maakt dankbaar gebruik van deze tragiek om zijn film over die ranzige pornobaas te verwarmen met een prachtige love story. Zonder dat en zonder Courtney Love was Larry Flynt niet echt bijzonder geweest.
Peter van Bueren

Foto
	Woody Harrelson als Larry Flynt en Courtney Love als zijn vriendin Althea Leasure.

