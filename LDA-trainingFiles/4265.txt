	Kleine getuigen van een leefwijze van de Nederlandse Cobra-schilders vastgelegd Twee foto's en De Herder roept een wereld op
	Van onze verslaggeefster
Greta Riemersma

AMSTELVEEN
Dirk de Herder fotografeerde de Nederlandse Cobra-schilders en hun ateliers nog v¢¢r Cobra in 1948 werd opgericht, en vlak daarna. Je hoeft niet eens hun prille hoofden en jongensachtige posturen te bekijken om te weten dat dit lang geleden is. Karel Appel huisde op een zolder waar de schuine wanden deels met plastic waren afgedekt. Corneille bivakkeerde in een rechte ruimte, maar daarvan waren de balken aan het plafond verre van gaaf. Een spiegel in zijn atelier toont een kapotte Waterlooplein-stoel.
Zo begonnen later beroemd geworden kunstenaars - en de foto's van Dirk de Herder, die nu in het Cobra Museum in Amstelveen hangen, getuigen ervan. De Herder leerde de Cobra-kunstenaars in de jaren veertig kennen, het werk van Corneille, Appel, Constant en aanverwanten als Jan Sierhuis en Pierre van Soest boeide hem. Hij werd hun fotograaf. Dus is het een verdienste dat hij hun jonge gezichten en hun schamele omstandigheden vastlegde? Hij stond erbij en keek ernaar, toch?
De Herder, geboren in 1914 in Rotterdam, wilde graag zelf schilder worden. Al op zijn twaalfde kreeg hij zijn eerste opdracht voor een stilleven. Maar zijn vader, musicus Alex de Herder, verbood hem naar de kunstacademie te gaan. Hij wilde niet dat zijn kinderen in armoede zouden moeten leven. Dirk kwam terecht in onnozele baantjes, totdat hij in 1932 persfotograaf A. Peperkamp ontmoette, die hem in dienst nam. Twee jaar later volgde hij een opleiding bij toneelfotograaf Kurt F. Kahle, en zo werd hij fotograaf.
Hij zou met zijn camera boeken en tentoonstellingen volschieten, en trouwens ook nog gaan filmen, boeken vormgeven en objecten verzamelen. Maar hij bleef schilder, in zijn manier van kijken. Zijn foto's munten uit in oog voor detail en sfeer. Hij legt de weerspiegeling van een molen in een plas water op straat vast, een wazige zon door de takken van de bomen, donkere natte straten, een geranium tussen de vitrages, een Mariabeeld onder het spinnenweb, kopjeduikelende jongetjes. Het licht is wazig of juist heel fel, mensen of objecten zijn onduidelijk of juist heel duidelijk afgebeeld - en het is altijd precies goed. Dirk de Herder zoekt in steden en op het platteland naar de schaduw en het licht, het kleine.
Hij raakte onder de indruk van kunstenaars met dezelfde soort zoekende aard, als Kurt Schwitters, Duchamp en Klee. Hij knoopte vriendschappen aan met vele anderen. Van hen en hun ateliers maakte hij ook foto's, en die hangen naast de Cobra-foto's in het Cobra Museum. De tentoonstelling heeft, op enkele uitzonderingen na, een ijzeren regelmaat. Portret van een kunstenaar, beeld van zijn of haar atelier, en op een bordje ernaast een typering in woorden.
Die typeringen zijn eigenlijk overbodig. De Herder kan met twee foto's per kunstenaar een wereld oproepen. Een strak voor zich uitkijkende Arjana Arjava (1955) is van de zijkant gefotografeerd. Hij zit in een kloosterachtige ruimte, met drie appels op de voorgrond die het beeld van een gezond en ascetisch leven versterken. Diezelfde steriele en serene sfeer straalt de foto van zijn atelier uit. Witte muren, een stoel met ijzeren poten, een tafel met nauwelijks iets erop. Aan de muur hangt een doek dat op een grote vlek en wat strepen na leeg is.
Het beeld van Karel Delfos (1944-1995) is heel anders. Diens hoofd kijkt recht in de lens. Het is een doorleefd hoofd met warrig haar, een snor en een sikje. Van Delfos' atelier is maar een hoekje te zien, maar wie het combineert met dat hoofd kan zich er iets bij voorstellen. Op een tafel staan kruiken en cacao- en jampotten met tientallen kwasten. Daartussen een geodriehoek, krantenartikelen en andere troep. Erachter een boekenplank met briefjes en foto's.
De portretten van de kunstenaars en de foto's van hun ateliers vloeien, hoe langer je ernaar kijkt, in elkaar over. Dat heeft niet alleen te maken met de kunstenaars, die hun leven uiteraard inrichten naar hun aard, het heeft ook te maken met Dirk de Herder, die zich verdiept in die aard. Hij zoekt de kleine getuigen van een leefwijze: een schoteltje vol peuken, een fles jonge jenever of gewoon een schildersezel. De portretten van de kunstenaars zijn in overeenstemming met het hoekje van hun leven dat hij vastlegde.
Dat De Herder in het atelier van Corneille een ongesneden brood en melk in een glazen fles fotografeerde, is niet zijn verdienste. In de jaren veertig wrd het brood ongesneden verkocht en z t de melk in glazen flessen. Maar dat hij juist een brood en een fles melk vastlegde, en daarmee iets zei over Corneille uit die jaren, is geheel en al zijn verdienste.
Kunstenaarsportretten, t/m 23 maart. Cobra Museum voor Moderne Kunst, Sandbergplein 1-3, Amstelveen. Open: di-zo, 11-17 uur.

Foto
	Spiegel der Kunsten, in het atelier van Corneille, 1946. Rechts: Karel Appel in zijn atelier in 1947.

