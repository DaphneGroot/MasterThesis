	Trainer Ten Cate mag van Sparta naar Vitesse
Sparta heeft zondag besloten trainer Henk ten Cate te laten gaan naar Vitesse. De club kwam tot een akkoord met de Amsterdammer, die een schadevergoeding aan de Rotterdammers dient te betalen. Over de hoogte van de afkoopsom doen de partijen geen mededelingen. Ten Cate bereikte eerder een overeenkomst met Vitesse, waar hij Leo Beenhakker opvolgt als trainer.
Sparta wilde zijn oefenmeester in eerste instantie niet vrijgeven omdat hij nog tot aan het einde van het seizoen een contract heeft. Het grootste probleem was het op korte termijn vinden van een geschikte opvolger. Als tussenoplossing is nu gekozen voor Joop Brand. Die werkt al bij Sparta als hoofd opleidingen en technisch adviseur. In afwachting van de benoeming van een nieuwe trainer neemt Brand de taken van Ten Cate over. Dolf Roks is zijn assistent.
Sparta liet in een persverklaring weten de gang van zaken zeer te betreuren, maar meent in het belang van alle betrokkenen te handelen door aan een overgang mee te werken. Ten Cate had al aangekondigd de zaak op het de spits te willen drijven. Hij wilde per se tussentijds naar Vitesse, de club waar hij ook als speler actief was.
Vandaag staat Ten Cate voor het eerst in Arnhem voor de groep. Vitesse is zijn vierde club in het betaalde voetbal. Eerder werkte hij bij Go Ahead Eagles, Heracles en Sparta.

