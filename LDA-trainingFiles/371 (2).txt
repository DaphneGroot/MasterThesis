Fruit.
Fruit is een verzamelnaam voor een aantal eetbare vruchten van plantensoorten en -rassen (of van daarop gelijkende schijnvruchten zoals aardbei, vijg, ananas, appel en peer).
Hoewel ook het woord ooft hiervoor gebruikt wordt, wordt daar doorgaans vooral boomfruit of najaarsfruit– zoals appels en peren – mee bedoeld.
Consumptie.
Veel primaten, zoals de chimpansee, eten vooral fruit (aangevuld met bladeren, noten, schors en stengels, maar ook dierlijk materiaal als insecten en vogeleieren). Ook de mens gebruikt fruit.
Fruit kan meestal in oorspronkelijke vorm gegeten worden. Soms moet eerst de schil verwijderd worden. Fruit wordt ook wel als nagerecht gegeten. Ook kan het worden gebruikt als basis voor vruchtensap. De hoeveelheid opgeloste stoffen in een vruchtensap wordt gemeten met de maat Brix.
Minstens twee stuks fruit per dag wordt aanbevolen als dagelijkse hoeveelheid. Sommige mensen kunnen fruit op een volle maag echter niet verdragen, met een onaangenaam opgeblazen gevoel in de maag als gevolg.
Verschil tussen groenten en fruit.
Meestal is het duidelijk of een vrucht tot fruit of tot de groenten behoort, maar er zijn ook grensgevallen zoals de tomaat en komkommer. Er kan een scheiding gemaakt worden aan de hand van verschillende criteria: culinair, tuinbouwkundig, plantkundig en cultureel.
