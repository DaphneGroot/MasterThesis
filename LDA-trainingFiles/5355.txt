	Het Nocnsf heeft nu al weer een jaar verloren laten gaan
	Oneven jaren zijn weinig interessante sportjaren. Post-olympische oneven jaren nog oninteressanter. De Elfstedentocht van vandaag is bij voorbaat een aangename uitzondering. De winnaar kan net als Van Benthem in 1985 de sportprijs van het jaar voor zichzelf reserveren.
Met alle eerbied voor de heroïsche sport van de lange adem en de sterke boerenzonen, zo'n uitverkiezing zegt ook veel over het magere gehalte van de sportoogst in zulke na-Olympische jaren. Ook 1997 zal passen in de traditie van het dal dat zich na de piek uitstrekt.
Zelden piekte de Nederlandse sport - het nationale voetbalelftal in Engeland uitgezonderd - hoger en beter dan in 1996, de vraag is derhalve hoe steil de glijvlucht naar beneden gaat worden. In voorbije tijden slaagde Nederland er juist in om in die oneven jaren een veelbelovend gezicht op te zetten, maar dat had veel met de toen o zo Nederlandse sporteigenschap van het verkeerde pieken.
In post-Olympische jaren doen veel sportlanden met Olympische potentie - en tot die categorie is Nederland deze zomer gaan horen - het iets rustiger aan. De ene atleet neemt een sabbatsjaar, een volgende zwaait definitief af, de derde topsporter richt zich bij voorkeur weer wat meer op het belang van zijn club, de werkelijke bron van zijn gespekte bankrekening.
De podia zijn bovendien minder interessant. Er zijn dit oneven jaar geen Spelen. Er is geen WK of EK voetbal. Ook onderhand oer-Hollandse sporten als volleybal en hockey hebben hun wereldkampioenschap pas in het even jaar 1998. Dat zijn de krenten in de pap van de jaarlijks terugkerende evenementen.
De gulden regel is: hoe minder vaak een wedstrijd op de kalender staat, hoe belangrijker hij wordt. Het WK voetbal en de Olympische Spelen zijn om de vier jaar, de Elfstedentocht wordt - door de natuur gedwongen - met pauzes van elf (1986-1997) tot tweeëntwintig (1963-1985) jaar gehouden.
In dat oninteressante, oneven, post-Olympische jaar 1997 gaat de Nederlandse sport zich oriënteren op de toekomst. Het succes van Atlanta heeft nieuw elan en een groter besef van de eigen mogelijkheden gebracht. Het NOCNSF ontving meer dan twintig plannen die waren afgeleid en geïnspireerd door de gouden meerjarenschetsen van de twaalf volleyballers en de Holland Acht.
Volgende week wordt ex-volleybalcoach Joop Alberda, de man achter het goud van Zwerver cum suis, officieel gepresenteerd als de aanjager van die plannenmakerij. De denker uit Groningen zal samen met Sturkenboom, Loorbach en Vervoorn de weg naar Nagano en Sydney beschrijven, met de nadruk op de Australische havenstad waar de Spelen van 2000 worden gehouden.
In de visie van Alberda ('Ik ga drie, vier maanden nadenken') is de nationale sportkoepel al weer één tot twee jaar te laat met zijn visionaire gedachten. De beleidscyclus is in zijn ogen 1995/'99, de werkcyclus 1996/2000. De handbalsters van Bouwer die in mei à la de volleyballers onder Selinger uit de competitie treden, hebben in de ogen van Alberda al een jaar van hun Olympische cyclus verloren laten gaan.
Alberda, vandaag in Sneek geboeid toeschouwer bij de race der taaie mannen, zal ervoor waken dat de Nederlandse sport in de toekomst zulk tijdverlies niet oploopt. Hij is bovendien van mening dat in het begin van de Olympische cyclus extra winst valt te halen. In de laatste anderhalf jaar voor de Spelen werkt iedere sportploeg en sporter zo hard dat de te veroveren marges dan veel kleiner zijn.
De gedachte -recht uit de volleybalverhoudingen- lijkt reëel, maar staat weer haaks op de ervaring van de Nederlandse roeiers. Vier jaar hard doortrainende ploegen kregen in het ultieme seizoen niet die bonus van hun extra inspanning zoals de Holland Acht met zijn eindspurt in het Olympisch jaar wèl genoot.
Alberda gaat deel uit maken van het nieuwe, externe topsportbureau van NOCNSF. De sportkoepel in Papendal weet zichzelf momenteel in een lastige dubbelrol gedwongen. Enerzijds zet het beleid uit, anderzijds hoort het de ploegen en sporters te beoordelen op Olympische waardigheid en vaardigheid. De linkerhand weet te veel van de rechterhand en dat zou een objectieve beoordeling in de weg kunnen staan, meent Marcel Sturkenboom, ook al zo'n ex-volleyballer in de BCT, bestuurscommissie topsport.
De topsport in Nederland krijgt - gelijk de clubs uit het betaald voetbal trouwens - minder middelen tot zijn beschikking en zal effectiever moeten opereren. Ook daarvoor wordt het topsportbureau in het leven geroepen dat verder een accenten zal leggen op uitbreiding van kennis en ondersteuning in het veld.
De topsport moet het in '97 doen met opnieuw 23,3 miljoen aan SNS-gelden (toto-lotto) en 4 à 6 miljoen van het ministerie van VWS (sport). Een bezuiniging van anderhalf miljoen door de overheid is zeker. Ook bij de individuele begeleiding - loonderving, onkostenvergoedingen - geeft VWS een miljoen minder, maar de min bedraagt slechts vier ton (van 4,2 naar 3,8 miljoen), omdat de sporttotalisator bijspit.
Er zal, zo luidt een belangrijk streven, door het topsportbureau meer geld gevonden moeten worden, bij overheid en bedrijfsleven, omdat alle sportbonden in hun streven naar de top de komende jaren stevig doortrekken. Niet alle wensen zijn evenwel te honoreren.
Het handbalverbond, een behoorlijk speerpunt in de cluster teamsporten, kreeg een aardige financiële duw in de rug, maar moet voor de komende twee jaar toch zeven ton extern zien te vinden. Volleybal en hockey blijven van de teamdisciplines het meeste NOC-geld incasseren. Triathlon en de Eindhovense zwem-enclave kunnen - tipje van de sluier - werkelijk op nieuwe extra's rekenen.
John Volkers

