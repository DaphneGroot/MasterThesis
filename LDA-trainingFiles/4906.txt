	Medeleven voor rokkenjager
	Joe Kinnear, manager van de Engelse voetbalclub Wimbledon, heeft een goede daad verricht. Hij hield onlangs schuinsmarcheerder Dean Holdsworth het hand boven het hoofd door hem een compassionate leave te gunnen. Hij mocht twee wedstrijden thuis blijven.
De aanvaller met een marktwaarde van 14 miljoen gulden is in opspraak geraakt wegens zijn uitspattingen met een rondborstig pornosterretje. Holdsworth's vrouw moest in de roddelbladen te lezen hoe haar echtgenoot in haar auto de buitenechtelijke liefde had bedreven. Een andere tiener vertelde aan de pers dat ook zij een romance met Holdsworth heeft gehad.
De bekende druppel was dat hij door de politie in dronken toestand werd gearresteerd in zijn huis. Hij was zijn vrouw Samantha aangevlogen. De rechtbank heeft naar aanleiding daarvan Holdsworth verboden om in de buurt van zijn vrouw en twee kinderen te komen.
'Dean's familie is belangrijker dan het voetbal', zei Kinnear over zijn duurbetaalde spits. 'Toen ik hem sprak was het duidelijk dat hij helemaal in de war is. Zijn hoofd staat nu niet naar het voetbal. Hij moet zijn leven eerst maar eens op orde krijgen. Ik had streng kunnen zijn en hem kunnen verplichten om mee te voetballen. In plaats daarvan wilde ik hem wat medeleven tonen.'

