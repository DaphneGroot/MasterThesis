Quote.
Quote (Engels voor "beurskoers") is een sinds november 1986 verschijnend Nederlands tijdschrift dat vooral in het nieuws komt met het jaarlijks openbaar maken van de "Quote 500", een lijst van de 500 rijkste mensen van Nederland met hun financiële positie, naar Amerikaanse idee van Forbes.
"Quote" verschijnt maandelijks en geeft informatie over het bedrijfsleven, geld, carrière, netwerken en het leven aan de top. In december 1999 werd het magazine door de Nederlandse Uitgeversbond uitgeroepen tot "‘Tijdschrift van het jaar’".
De redactie is gevestigd te Amsterdam. Quote was in het bezit van oprichter Maarten van den Biggelaar en twee vrienden die het op 21 juli 2006 verkochten aan Hachette Filipacchi Médias (HFM). Hoofdredacteur Jort Kelder stapte vervolgens in april 2007 na ruim dertien jaar op.
In november 2002 publiceerde Quote als eerste een foto van vastgoedmagnaat Willem Endstra en ex-Heinekenontvoerder Willem Holleeder die samen op een bankje zaten voor het kantoor van Endstra in Amsterdam Oud Zuid. Endstra, die steeds zijn banden met de onderwereld had ontkend, spande een kort geding aan waarin hij eiste dat het Quote-nummer uit de handel werd gehaald. Hij zei te vrezen voor zijn veiligheid. In eerste instantie werd zijn eis toegewezen, maar enkele dagen later werd in een tweede procedure anders beslist.
De redactie van Quote werd in november 2003 beschoten; wie de dader was is nooit achterhaald. Enkele dagen eerder was ook het woonhuis van Van den Biggelaar beschoten.
In januari 2005 kwam Quote in het nieuws met de bewering dat Nina Brink in 1998 de president-commissaris van World Online met een vooropgezet seksschandaal in de val had gelokt en tot aftreden had gedwongen. Brink kondigde juridische stappen aan, maar wist het niet tot een rechtszaak te brengen. De aangifte die ze vervolgens wegens smaad bij de Amsterdamse officier van justitie heeft gedaan werd in mei wegens het ontbreken van een stevige juridische basis niet-ontvankelijk verklaard.
Op 1 november 2011 volgde Mirjam van den Broeke Sjoerd van Stokkum als hoofdredacteur op. Oud-hoofdredacteur Jort Kelder keert tijdelijk terug bij het zakenblad als adviseur van de nieuwe hoofdredacteur.
Oplage.
Totaal betaalde gerichte oplage volgens HOI, Instituut voor Media Auditing
