	Ceulemans vindt invoering van de tijdregel verrijking van het driebanden 'Dat eeuwige krijten alleen al, daar werd ik ziek van' 
	Van onze verslaggever
Ab Schreijnders
 HEEMSTEDE
Onthaasten? Nou, dat is er bij de driebanders niet meer bij. Althans, als er wedstrijden mét een klok boven de tafels worden gespeeld. Het tweede experiment met de tijdregel, bij de interland Nederland - België in Heemstede, leverde voornamelijk positieve reacties op. Spelers, arbiters en toeschouwers waren vrijwel allemaal enthousiast.
De meeste toppers uit Nederland en België hadden al een keer proefgedraaid. Bij het traditionele toernooi tussen Kerst en Nieuwjaar in Zundert. Toen hadden de biljarters dertig seconden bedenktijd. In de knusse maar broeierige Hof van Heemstede kregen ze tien tellen meer per stoot. In de problemen kwam vrijwel niemand. Een handvol keren slechts in de driedaagse werd de tijd overschreden door de zestien deelnemers. Dan mocht de tegenstander van acquit verder.
De langste partij - in Noord-Holland werd evenals in Zundert over vijftig punten gespeeld - duurde een uur en drie kwartier. In de Masters-finale, vorig jaar te Veghel, waren Raimond Burgman en Henk Habraken liefst vier uur en twintig minuten bezig. En over de eindstrijd van het open NK, onlangs in Barendrecht, deden Burgman en Dick Jaspers een paar weken geleden precies 200 minuten. Het waren toernooien waarin geen klok werd gehanteerd maar wel setjes werden gespeeld.
'Duizend procent positief', vond Raymond Ceulemans aan de bar. Bijna zestig is de Belg nu, kortgeleden vond hij een nieuwe sponsor: Veralu, hetzelfde bedrijf dat de voetbalclub KV Mechelen van geld voorziet. Tot 2000 blijft hij daarom in elk geval actief. Al weet Ceulemans nog niet of hij eind dit jaar ook weer in het wereldbeker-circuit zal aantreden.
Ceulemans overleefde de invoering van de sets, waaraan hij een gruwelijke hekel had én heeft, maar toont zich ingenomen met de tijdregel. 'Eindelijk zijn we verlost van het gelul en gezeik van dat minutenlang rond de tafel draaien. Dat eeuwige krijten alleen al, daar werd ik ziek van. Dertig seconden vond ik al oké hoor, veertig seconden, daar kan ik ook best mee leven. Biljarten is al zo weinig spectaculair. Zo wordt het spel attractiever. Dat willen we toch allemaal. . .'
In de Belgische competitie bestaat ook een tijdregel, maar die geldt voor de gehele partij. Ceulemans: 'Over de veertig caramboles mag je vijftig minuten doen. Hoe je die tijd indeelt, is je eigen zaak. Al doe je vier minuten over de acquit-stoot. Maar je moet wel zelf aftikken. Dat vergeet ik natuurlijk om de haverklap. Dit systeem hier is veel beter, dat moeten we snel doordrukken, ook internationaal.'
Zo ver is het echter nog lang niet. De baas van de profgroep BWA, dr. Bayer, heeft direct na Zundert de Vereniging Driebanden Nederland een brief gestuurd. Daarin meldt hij zijn interesse. Meer (nog) niet. Ook Bayer zal de tests afwachten. Het is dan ook uitgesloten dat reeds volgend seizoen de belangrijkste toernooien, om de wereldbeker, mét begrensde tijd plaatshebben.
Begin april wordt de nationale bekercompetitie voor clubs in Heiloo wel weer met de klok afgewerkt, daarna volgt de evaluatie. Gezien de reacties in Heemstede lijken partijen met een onbeperkte tijdsduur hun langste tijd te hebben gehad in Nederland.
Dat denken ook Dick Jaspers en Raimond Burgman, de Top-2 van Nederland die af en toe minutenlang over een stootbeeld kunnen peinzen, en zeker Henk Habraken en Jan Arnouts, de wat snellere caramboleurs.
Jaspers, die een fenomenale slotpartij speelde tegen Ceulemans
(50-26 in 18 beurten): 'Het is een goed systeem, al weet ik nog niet zo net of het in partijen met sets werkt. Dat is linker, de belangen zijn groter. De eerste keer moest ik eraan wennen. Je bent meer met de klok bezig dan met je tegenstander. Toen had ik het gevoel dat ik opgejaagd wild was. Paniekzaaierij vond ik het. Tien seconden meer scheelt al veel. De partij wordt open. Het publiek is met dit hogere tempo de grote winnaar.'
Arnouts, goed voor vier punten voor Nederland in de met 18-14 verloren interland: 'Zo'n wedstrijd in Veghel, die is drie voetbalwedstrijden lang. Dat is waardeloos. Dan jaag je de mensen de zaal uit. Drie keer rond de tafel lopen hoeft voor mij niet. Ik zit mezelf dan op te vreten op mijn stoel. Actie moeten we hebben, het moet flitsender. Dus is dit perfect.'
Habraken, die zich groen en geel ergerde aan de vertragingstactiek van Burgman in Veghel: 'Ik ben voorstander van de klok. Maar geef ons asjeblieft nog wat meer tijd. Vijftig seonden. Dan krijg je partijen van twee uur. Ideaal.'
Burgman is ook positief, maar heeft dezelfde bedenking als Habraken: 'Je moet ervoor oppassen dat een partij weer niet te kort zal duren. Ik vind het ook niet zo leuk hoor, die partijen die drie of vier uur kosten. Maar we zitten toch ook niet op afgeraffelde wedstrijden te wachten? En dat gebeurt nu wel.'
Een steekproefje onder de opeengepakte toeschouwers in Heemstede, die gratis toegang hadden, wees uit dat een grote meerderheid deze kortere zit ziet zitten. Op die ene boze man na: 'Rijd ik daarvoor nu honderd kilometer? Om een paar van die flutpartijen te zien?'

Foto
	Raymond Ceulemans FOTO JOEP LENNARTS

