	Gevluchte dochter Cubaanse leider kan ook in de VS het geluk niet vinden 'Castro heeft Cuba totaal vernietigd'
	
Van onze verslaggever
Art van Iperen

AMSTERDAM
Als Alina Fern ndez haar vader had gehoorzaamd, zou ze directrice van een ziekenhuis of cultureel centrum zijn geworden, met een Lada van de zaak en een villa in een elitewijk van Havana. Fidel Castro zorgt nu eenmaal goed voor zijn kinderen en zelfs zijn bastaarddochter zou niets tekort zijn gekomen.
Maar Alina (41) weigerde zich te conformeren aan het marxistisch-leninistische systeem dat haar vader op 1 januari 1959 in Cuba introduceerde. Hoe ouder ze werd, hoe recalcitranter ze zich begon te gedragen. In december 1993 zette ze de Cubaanse staatsveiligheidsdiensten te kijk door met een vals Spaans paspoort en een pruik op per vliegtuig via Madrid naar de Verenigde Staten te vluchten.
Sindsdien woont ze op kamers in een buitenwijk van New York, waar ze zich in leven houdt met het schrobben van vloeren. Alina Fern ndez zit sinds kort wat beter bij kas, dankzij de bescheiden voorschotten van haar boek, dat deze week onder de titel Alina - Het Verhaal van de Rebelse Dochter van Fidel Castro in het Nederlands verschijnt bij uitgeverij De Boekerij.
Alina's boek is een tragisch verhaal. Ze heeft vier mislukte huwelijken in Cuba achter de rug. 'Ik was voorbestemd tot het ongeluk', beaamt ze in Amsterdam. 'Zelfs in de VS heb ik het geluk niet gevonden. Ik weet niet wat ik met de vrijheid aanmoet.'
Ze heeft zich nooit op haar gemak gevoeld in Cuba, maar Alina schikte zich net al de andere Cubanen in haar lot. 'Pas in 1989 weigerde ik me nog langer aan te passen. Ik werd dissidente en besloot dat ik zou vertrekken.'
In de zomer van 1989 liet Fidel Castro drie hoge militairen executeren op beschuldiging van cocanesmokkel. 'Ik wilde eerst niet geloven wat anderen over mijn vader zeiden, maar toen werd mij voor het eerst duidelijk wat een tiran het eigenlijk is. Hij stuurde drie van zijn beste vrienden naar het vuurpeloton. Natuurlijk was mijn vader ook betrokken bij de cocanehandel. Door drie zondebokken te executeren dacht hij zijn eigen straatje te kunnen schoonvegen. Wat een cynisme. Ik kreeg bijna medelijden met hem.'
Fidel Castro verwekte Alina in 1955 bij zijn matresse Naty Revuelta in de paar maanden tussen zijn ontslag uit de gevangenis van dictator Batista en zijn ballingschap in Mexico.
Toen Fidel in 1959 als triomfator terugkeerde in Havana, was Alina acht jaar oud. Ze dacht dat de man die haar regelmatig bezocht Fidel Viva Fidel heette, want dat riep iedereen tegen hem.
De eerste keer dat Alina haar natuurlijke vader ontmoette, herinnert ze zich nog goed: 'Ik kwam in een stinkende blauwe rookwolk terecht van het opperhoofd der baardmannen. Ik durfde hem geen zoen te geven. Hij bukte zich en keek me onderzoekend aan. ''Ze is net een lammetje. Kom eens hier, lammetje'', zei hij en gaf me een doos.'
In die doos zat een babypop die er precies uitzag als Fidel: baard, groen uniform, sterren op zijn schouder, pet en laarzen. 'Ik greep de pop vast en begon de haren uit het gezichtje te trekken, zodat hij weer een baby werd.'
Toen Alina in 1993 vluchtte, had ze haar vader vaker op de tv dan thuis gezien. 'Hij kwam sporadisch langs om op te scheppen over nieuwe rassen superkoeien en bemoeide zich overal mee. Fidel voelde zich meer de vader van alle Cubanen dan mijn vader. Hij zorgde ervoor dat wij extra te eten kregen en dat ik elke opleiding kon volgen die hem wat leek.
'De nadelen van het feit dat ik de dochter van de comandante en jefe was waren groter dan de voordelen. Ik voelde me net een lepraleider, omdat bijna niemand me durfde te benaderen. Ik was altijd omringd door veiligheidsagenten die elk deviant gedrag, elke vorm van corruptie of gesjoemel op de zwarte markt aangaven.
Fidel Castro zelf staat op de recente lijst van Forbes met de rijkste koningen, koninginnen en politici op de tiende plaats, na onder anderen de sultan van Brunei, president Soeharto, Saddam Hussein en koningin Beatrix. 'Als je de eigenaar van een land bent, zijn er vele manieren om rijk te worden', meent Alina Fern ndez.
'Fidel is buitensporig corrupt. Aan het begin van de revolutie kocht de elite visa om naar de VS te kunnen vertrekken door hun onroerend goed op Fidels of Che Guevara's naam te zetten. De buitenlandse bedrijven die investeren in hotels moeten Fidel persoonlijk betalen. Toen Fidel het Cubaanse leger naar Angola stuurde, liet hij zich per soldaat en per schip betalen door president Agostinho Neto.'
En waar is al dat geld dan gebleven? 'Op buitenlandse bankrekeningen natuurlijk. Het cynische is dat de Cubanen honger lijden en Fidel op de Forbes-lijst staat. Mijn vader is altijd uit geweest op macht en de enige basis voor macht is geld. Hij is immens rijk en het interesseert hem geen bal dat de Cubanen niets hebben.
'Hij slaagt erin de indruk te wekken dat hij goudeerlijk is en het beste met de bevolking voorheeft, maar in feite heeft hij Cuba totaal vernietigd. Alleen simpele zielen in Latijns-Amerikaanse krottenwijken, naeve linkse intellectuelen en de pro-Castro-clubjes geloven zijn leugens. Ze denken dat de gezondheidszorg nog goed is, maar daar is ook niets meer van over.'
Volgens Alina Fern ndez zal haar vader nooit instemmen met een geleidelijke overgang naar een democratisch bestel in Cuba. 'Hij luistert naar niemand en trekt zijn eigen plan. Hij liegt en bedriegt om aan de macht te blijven. Pas als hij doodgaat, valt het systeem. Tot die tijd zal hij elke politieke opening tegenhouden.'

Foto
	Alina Fern ndez: 'Fidel voelde zich meer de vader van alle Cubanen dan mijn vader.' FOTO GUUS DUBBELMAN - DE VOLKSKRANT

