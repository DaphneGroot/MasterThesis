Arowakken.
De Arowakken of Arawakken zijn een volk van indianen die zich tegen het einde van de 15e eeuw hadden gevestigd op de Antillen, in het Amazonebekken, in Florida, en aan de voet van de Andes.
De talen die zij spraken behoren tot de Arawaktaalfamilie.
De bekendste groep waren de Ta√≠no, die op Hispaniola, Puerto Rico, en het oostelijke uiteinde van het eiland Cuba leefden (of "leven", als we de Arowakken die zichzelf tegenwoordig de "Taino" noemen, meetellen). De Arowakken die op de Bahama's leefden werden de Lucayan genoemd.
Suriname.
Ongeveer vijfduizend jaar geleden trokken Arowakken die langs de Orinoco leefden (Barrancos-cultuur) vanuit het westen de Guyana's binnen, en verdreven de oorspronkelijke Indiaanse bevolking van de kuststreek naar de savanne. Ze gingen op een soort terpen langs de kust wonen, en leefden van landbouw. Omstreeks 1100 vielen Cariben het gebied binnen. Aan de terpencultuur kwam een einde; de Arowakken leefden vanaf die tijd van kostgrondjes meer in het binnenland. Arowakse vrouwen waren goede pottenbaksters. Ze werden vaak door Cariben ontvoerd. Zo kwam Arowaks aardewerk bij de Cariben terecht.
In Suriname woonden aan het eind van de 18e eeuw zo'n zeventigduizend Arowakken. Tegenwoordig leven er in Suriname nog drieduizend, en in Nederland ongeveer 500. De Arowakken, die ooit samen met de Cariben de oorspronkelijke bevolking van Suriname vormden, zijn thans de kleinste bevolkingsgroep in Suriname. Ze noemen zichzelf "Lokono" of "Lokonon".
In 1986 richtte de uit Casipora afkomstige Arowak Albert Sabajo de Sociaal Culturele Vereniging "Ikyoshie" (lichtpuntje) op. In 1989 werd een Arowaks-Nederlands taalboek uitgegeven, in samenwerking met de Universiteit van Amsterdam.
