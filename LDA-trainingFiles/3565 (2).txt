Alyson Hannigan.
Alyson Lee Hannigan (Washington D.C., 24 maart 1974) is een Amerikaans televisie- en filmactrice. Ze speelde onder meer van 1997 tot en met 2003 een vaste rol in de televisieserie Buffy the Vampire Slayer, waarvoor ze in 2003 een Saturn Award won. Sinds 2005 behoort ze tot de vaste cast van de serie "How I Met Your Mother". Hannigan speelde filmrollen in onder meer "American Pie". "American Pie 2" en "American Wedding".
Carrière.
Hannigan werd al jong bekend door verschillende reclamespotjes waarin ze meespeelde, onder meer voor McDonald's, SixFlags en Oreos. Daarnaast had ze gastrollen in series als "Roseanne" en "Touched by an Angel". Ze speelde in 1988 in "My Stepmother is an Alien" een hoofdrol als dochter van Dan Aykroyd, twee jaar na haar filmdebuut in "Impure Thoughts".
In 1997 begon Hannigan aan de rol van Willow Rosenberg in de televisieserie "Buffy the Vampire Slayer" waarvoor ze $250.000 per aflevering verdiende. Hiervan maakte ze alle zeven (samen met Sarah Michelle Gellar) seizoenen mee. Sinds 2005 speelt ze opnieuw een vaste rol in een televisieserie als "Lily Aldrin" in de sitcom "How I Met Your Mother".
Hannigan speelde ook op het witte doek een wederkerende rol, als de op seks beluste fluitiste "Michelle Flaherty-Levenstein" in de eerste drie "American Pie"-delen en ook nog in het laatste deel "American Reunion."
Privé.
Hannigan trouwde op 11 oktober 2003 met acteur Alexis Denisof, die ze ontmoette toen ze samen in "Buffy" speelden. Samen hebben ze twee dochters.
