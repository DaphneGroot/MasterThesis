	Grandeur en benepenheid STUDIE JONATHAN ISRAEL PLEIDOOI VOOR VERHALENDE GESCHIEDSCHRIJVING
	VERTELLERS zijn altijd populair, maar zeker in Nederland wordt ze zelden de canon gegund.
Van mijn leraar Nederlands mocht ik indertijd een smakelijke verhaal-pil als De klop op de deur van Ina Boudier-Bakker niet op mijn eindexamenlijst zetten, want: 'Dat is geen literatuur.' In de toenmalige editie van De Vooys en Stuiveling - toen nog de strenge kwaliteitsbewakers van de Nederlandse letteren - stond het wat omzwachtelder. 'Haar betekenis', kon je daar over de schrijfster lezen, 'berust niet op een bijzondere schoonheid van stijl, en evenmin op een visie van de beschreven werkelijkheid.' Daar zat het canonieke doodvonnis al een beetje in, maar de genadeklap kwam met de laatste zeven woorden van de karakteristiek: 'Maar wat zij kan, is boeiend vertellen.' Dan kun je het in de literatuurgeschiedenis meestal wel vergeten.
Wat voor de literatuur geldt, geldt tot op zekere hoogte ook voor de geschiedschrijving.
De laatste Nederlandse groteverhalenverteller in het genre moet Lou de Jong zijn geweest, maar juist z'n behoefte om de bard te zijn van een zo breed mogelijk publiek, en liever als de Homerus dan als de Thukydides van de bezettingsjaren herinnerd te blijven, is hem door kritische vakgenoten als een ondeugd aangewreven: had z'n vertelzucht - compleet met morele Boodschap en de 'dramatische' mythologie van Goed en Kwaad - het niet iets te vaak gewonnen van de strikte wetenschappelijkheid?
'Tegen mij is eens gezegd', biecht toevallig deze week een historicus op in een interview met de Volkskrant, 'jouw boeken lezen zo lekker weg, dat kan niet in orde zijn.'
Want dat komt er in academische kring nog eens bij: 'lekker' schrijven, smakelijk vertellen stemt daar sowieso tot argwaan - eigenaardig atavisme dat van de serieuze geleerde eigenlijk verlangt dat hij geheimtaal bezigt (als het kerklatijn van de late Middeleeuwen), omdat wat hij te melden heeft ons, leden van het vulgus profanum, niets aangaat.
Dezelfde academicus merkt in dat interview nog iets typerends op. Hij neemt deel aan een groot onderzoeksproject voor de Fryske Akademy, en vertelt hoe dat is opgezet: 'Men neme de cultuurgeschiedenis van de Republiek in de 17de eeuw, daar bedenkt men zeventien onderwerpen bij, daar worden per deelgebied zeventien onderzoekers op gezet, en die gaan aan de slag. En dan hoopt men op basis daarvan een soort synthese te krijgen van de cultuurgeschiedenis van de Republiek in de 17de eeuw.'
In wetenschappelijke zin misschien geen kwaad woord over het deelstudiespecialisme dat in de hedendaagse historiografie voor alleenzaligmakend, en in ieder geval voor onvermijdelijk doorgaat - maar de verteladem is er definitief mee uit het geschiedverhaal verdwenen.
Of komt het allemaal nog een keer terug?
Dat het nog kan werd twee jaar geleden op welhaast overrompelende wijze aangetoond door Jonathan I. Israel, hoogleraar in de Nederlandse geschiedenis aan het University College in Londen. Meer dan tien jaar werkte hij aan The Dutch Republic - Its Rise, Greatness and Fall, 1477-1806: bijna drienhalve eeuw geschiedenis 'aus einem Guss' verteld als een verhaal, en bovenal briljant verteld.
Israels Nederlandse collega's staken hun lof voor de reusachtige onderneming niet onder stoelen of banken - kwalificaties als 'magnifiek', 'magistraal', 'boek van klasse' of ronduit 'meesterwerk' sierden de meeste besprekingen. 'Wat hij (. . .) heeft gepresteerd', schreef P.W. Klein in de Volkskrant, 'grenst aan het ongelofelijke. Economie, sociaal leven, politiek, wetenschap, techniek, cultuur, kunst, religie of kerkgeschiedenis - het kan zo bont niet zijn, of Israel weet er wel de weg in. Zijn kennis van details, incidenten en bijzonderheden is verbluffend, zijn verhalend vermogen indrukwekkend.'
Maar hier toch ook weer kritiek op de prioriteit die Israel aan zijn 'verhalend vermogen' schenkt. 'Schrijdt de geschiedenis aldus voort?', vroeg Klein zich af, om aarzelend te vervolgen: 'Mogelijk. Waarschijnlijk zelfs in het geval van hen die haar beleven en er midden in staan. Maar ook voor de historicus die probeert erop terug te kijken? Dat is nog maar de vraag. Maar wie, zoals Israel, van de geschiedenis een verhalend epos maakt, heeft goede gronden het zo te beschouwen. De chronologie van de feitelijke gang van zaken is meester van het verhaal.'
En na een aantal voorbeelden te hebben gegeven van onvolkomenheden, eenzijdige voorstellingen van zaken en tegenstrijdigheden die het gevolg zouden kunnen zijn van Israels 'epische' werkwijze, besloot Klein: 'Het behoort al met al tot de zwakheden van Israel als historicus dat hij geen boodschap heeft aan diepere achtergronden of theoretisch geconstrueerde verklaringsmogelijkheden die helpen inhoud te geven aan de begripsvorming van het historisch gebeuren op de lange termijn. Sterker, hij heeft daaraan een broertje dood.'
De vraag is om te beginnen natuurlijk of Israel werkelijk lak heeft aan 'theoretisch geconstrueerde verklaringsmogelijkheden', maar los daarvan: duidelijk is dat hij er zijn lezers niet expliciet mee 'lastig' valt. Hij is geen historicus-voor-historici, dat wil zeggen dat hij in de selectie en de rangschikking van zijn oneindige hoeveelheid bronnenmateriaal om de dooie dood natuurlijk boodschap heeft gehad aan 'diepere achtergronden', maar op het moment dat hij zijn pen opnam, heeft hij de hulplijnen van zijn bouwwerk als het ware uitgevlakt - om de vertelling te laten prevaleren.
Het verhaal - het verhaal van onze voorvaderen - blijft adembenemend door z'n haast structureel te noemen 'mix' van grandeur en benepenheid, van experiment en behoudzucht, van wereldvreemde creativiteit en verstikkend calvinisme.
Alleen al wat het laatste betreft is Israels boek een toonbeeld van diepgravende analyse. De geschiedenis van het Nederlandse protestantisme laat zich er, van de vroegste bewijzen van christen-humanisme, via de Hervormingsbeweging, de doorbraak van het calvinisme tot en met de permanente spanning tussen 'rekkelijken' en 'preciezen', stap voor stap in volgen - niet alleen in haar strikt-spirituele ontwikkeling, maar vooral ook in de wijze waarop de geestesstromingen hun diepgaande invloed hebben laten gelden op het sociale, culturele en politieke leven binnen de Republiek (en nog lang daarna, kun je er aan toevoegen).
De Nederlandse vertaling (van Bert Smilde) heeft de 'vitaliteit van de verhaaltrant' (zoals Kossmann Israels stijl prees) bewonderenswaardig intact gehouden. Dat de Nederlandse editie in twee banden kon verschijnen was voor de auteur extra aantrekkelijk, omdat het de kans opende voor aanzienlijk rijker illustratiemateriaal dan in de Engelse editie mogelijk was. 'In Nederland', stelde hij tevreden vast, 'werd vanaf de zestiende eeuw zo ongeveer alles in beeld gebracht: de scheepvaart, de visserij, landbouw, architectuur, de politiek, tot aan spelende kinderen toe. Het was voor mij een schitterende uitdaging om illustraties te kiezen die het verhaal niet alleen ondersteunen, maar er nog een extra dimensie aan toevoegen.' Zo mag je met recht en reden van een rijk boek spreken, en van een krachtig pleidooi voor de goede oude verhalende geschiedschrijving.
Jonathan I. Israel: De republiek 1477-1806.
Vertaald uit het Engels door Bert Smilde.
Van Wijnen; twee delen, 1374 pagina's;  149,50 per deel (bij aankoop van beide delen samen  129,50 per deel).
ISBN deel I 90 5194 132 3.
ISBN deel II 90 5194 133 1.
ISBN beide delen samen 90 5194 131 5.

Foto
	Schepen op de rede van Enkhuizen. Schilderij van Jacob Gerritsz Loef. ILLUSTRATIE UIT 'PORTRET VAN ENKHUIZEN IN DE GOUDEN EEUW'

