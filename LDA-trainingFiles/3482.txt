	Op de estafette is de blues overal, tot in een lekke, lekke band, baby
	Van onze verslaggever
Adriaan de Boer

UTRECHT
'I'm the biggest fool in town. . .'
Na een uur - als Johnnie Bassett & The Blues Insurgents uit Detroit in Utrecht de achttiende Blues Estafette hebben geopend, en spreekstalmeester Ready Teddy, op schoenzolen en hoedlint na in het hagelwit, The Champion R&B Revue aankondigt - is Muziekcentrum Vredenburg tot in de zithoeken, nisjes, en toiletten doortrokken van de blues.
Je merkt dat eerst bij jezelf aan kleine dingen. Iemand legt in de voller wordende wandelgangen uit dat hij zo laat is vanwege die verdomde fiets van 'm, en vanzelf haast giet je zo'n mededeling in de juiste vorm (een-e, twee-je, drie-je, vier-e): 'Toen ik daarstraks van huis ging, kreeg ik een lekke, lekke band.'
'Oh baby, tell me what you gonna do.'

'Het zijn net Chinezen', zegt ceremoniemeester Determeyer die in de Kleine Zaal aandacht vraagt voor Ervin Charles & The Nightriders. 'Elk jaar zijn het er meer.' Alle optredenden komen uit Amerika, maar Zydeco Sweetheart Rosie Ledet kan er helaas niet bij zijn. Uitgeschakeld door een keelontsteking. De andere Chinezen haal je er makkelijk uit. Er staan er een paar in een foyer, jas nog aan, met hoed of leren petje (die blijven op), de draagband van een gitaaretui over de schouder. Er is ook een fles bij. Scotch, geen Bourbon.
Op de gangen een kleine cd-vrijmarkt. 'Angebote, Soldes, Discounts, Aanbiedingen.' En je kunt er eten kopen. Het maakt niet uit dat de oude R.L. Burnside (70) uit Mississippi in de Grote Zaal zittend de sterren van de hemel speelt, op de grens van middag en avond zijn de rijen hier het langst. Zes uur is zes uur - 'Don't you try to fool me no more'. Ready Teddy laat zien dat hij op een stoel op zijn handen kan staan zonder zijn hoed te verliezen.
Speedo & The Cadillacs. Vier zangers in het groen, hun begeleiders in smoking en met strik (outdressing Eric Armani Clapton). De echte naam van Speedo is Earl Carroll. In de jaren vijftig zong hij al bij de eerste generatie Cadillacs. Hun vaste componiste Esther Navarro kwam in 1955 met een song waarvan de beginregel beroemd werd: 'They often call me Speedo, but my real name is Mr. Earl.' Speedy-o, zingt hij nu af en toe.
Mooie vocale harmonien, swingende uitvoeringen van Yakety Yak en Charlie Brown van The Coasters en meer van dat werk, leuke choreografien, laten we eerlijk blijven, een aangenaam intermezzo. Want probeer eens uit te rekenen op hoeveel maten C je getrakteerd wordt op 'the best damn blues festival this side of heaven', dat onafgebroken een halve etmaal duurt (in medium tempo zijn dat er elke veertig seconden acht, afgewisseld door in totaal drie maten F en n G7). Goed, er staat ook wel eens wat in A of in G.
'You made a fool of me baby, and that is no lie.'
De blues is nu overal. In opschriften als 'Deze garderobe is vol' en 'Dit buffet is gesloten'. In de spelling van de boeuffe bourguignon op het artiestenmenu backstage. In de geur van hasj en wiet, vermengd met die van ongekoelde haring die ook lekker op temperatuur raakt.
In de op de tafeltjes gestrooide buttons met Moulin Blues Ospel - 'Nederlands Grootste Bluesfestival, 1 & 2 mei 1998', die niemand wil dragen. In het droge 'knap' waarmee je plastic vorkje het aflegt tegen de taco op het gegolfde kartonnen bakje. In het werk van schilder Melvin W. Clark die een paar wanden sieren. Maar weer niet in de solo van Cedric Burnside. Van een drummer is dat misschien ook wat te veel gevraagd.
Het schrijnendst heeft de blues zich vastgezet in het leven van Alberta Adams. Vorige week bereikte de estafetteorganisatie het bericht van haar afzegging. Detroit's Queen of the Blues, naar schatting 75 jaar oud, heeft geen paspoort en kan dus de Verenigde Staten niet verlaten. Dat overkomt bluesartiesten volgens het programmablad wel vaker, maar haar verhaal wordt exmplarisch genoemd. Eigenlijk heet Alberta Adams anders. Ze werd geboren als Roberta Louise Osborne en haar manager volbracht een huzarenstukje door haar geboorteakte met die naam boven water te krijgen. Maar Roberta is ook nog even getrouwd geweest met zekere Billy Adams.
Tijdens haar huwelijk, dat nergens officieel geregistreerd staat, ging ze zichzelf Alberta Adams noemen. Ze hertrouwde onder die naam en staat nu overal zo ingeschreven, dus dat geboortebewijs lijkt van iemand anders. Catch 22 in gepatenteerde vorm.
Thornette Davis vervangt haar.
In een gang van Hoog Catharijne zit een thuisloze op de grond. Hij r¢chelt de blues. ('When I woke up this morning/ zag ik veiligheidsmannen/ met leeuwtjes op hun mouw.')
Toen ik thuiskwam, had mijn vrouw hoofdpijn. Dus vroeg ik: 'What's the matter baby, don't you love me no more?'

Foto
	Lonnie Brooks speelt gitaar met zijn tong. FOTO MARCEL VAN DEN BERGH

