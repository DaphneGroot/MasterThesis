Raad van bestuur.
De raad van bestuur (RvB) (Engelse benaming: "Board of Directors") is het hoogste leidinggevende orgaan van een op winst gerichte organisatie (bijvoorbeeld een besloten vennootschap of een naamloze vennootschap) of van een non-profitorganisatie (bijvoorbeeld een museum, een bibliotheek of een vereniging zonder winstoogmerk). Een raad van bestuur is belast met de strategische leiding van de onderneming.
One- of two-tier Board.
In Nederland legt de raad van bestuur verantwoording af aan een raad van commissarissen (RvC), een raad van toezicht ("Supervisory Board") of een algemene vergadering van aandeelhouders ("General Meeting of Shareholders", vaak afgekort tot "General Meeting"). Deze splitsing van functies in twee organen wordt in het jargon een "two-tier Board" genoemd.
In de Angelsaksische rechtssystemen, zoals het Engelse, is de "Board of Directors" één orgaan waarin de leiding van de rechtspersoon in handen is van uitvoerende bestuurders, "Executive Directors", en het toezicht op de leiding door niet uitvoerende bestuurders, "Non-Executive Directors", verenigd zijn. De "Board of Directors" wordt in het jargon daarom een "one-tier Board" genoemd.
Wet bestuur en toezicht.
In Nederland is per 1 januari 2013 de "Wet bestuur en toezicht" van kracht geworden. Deze wet maakt het voor Nederlandse vennootschappen mogelijk het monistische bestuursmodel van de "one-tier Board" te introduceren als een alternatief voor het dualistische bestuursmodel van de "two-tier Board". Dit nieuwe regime bracht overigens geen fundamentele wijzigingen teweeg. Elke bestuurder blijft verantwoordelijk voor de taakvervulling door het hele bestuur en is in principe voor het geheel aansprakelijk in geval van onbehoorlijk bestuur.
De nieuwe wet gaat ervan uit dat de statuten de taakverdeling over uitvoerende en niet uitvoerende bestuurders regelt. Hierbij geldt wel dat bepaalde taken die onder het huidige regime al exclusief toekomen aan de RvC – zoals het toezicht op, en de vaststelling van de bezoldiging van (uitvoerende) bestuurders – kunnen in geval van een one-tier board niet aan de uitvoerende bestuurders worden toebedeeld. De benoeming van uitvoerende bestuurders en niet uitvoerende bestuurders geschiedt door de algemene vergadering van aandeelhouders, tenzij op de vennootschap het volledige structuurregime van toepassing is.
Verantwoordelijkheden.
De raad van bestuur heeft de uiteindelijke verantwoordelijkheid voor het reilen en zeilen van de organisatie. Hij kan daarop door zowel de aandeelhouders als de commissarissen worden aangesproken. Daarnaast zal de raad van bestuur, wanneer de onderneming negatief in het nieuws komt, de volle kritiek krijgen en eventueel zijn positie moeten verlaten. Leden van de raad van bestuur kunnen in een aantal gevallen zelfs (privé) aansprakelijk worden gesteld, wanneer zij zich bijvoorbeeld aan wanbeleid schuldig maken of de organisatie door hun schuld failliet of anderszins te gronde gaat.
