 BONDEN NEMEN WILDE STAKING BIJ AVEBE OVER. 
 FOXHOL, 24 feb (Reuter) - Bij de Avebe-vestiging in Foxhol hebben de vakbonden de wilde staking die daar vanmorgen uitbrak overgenomen, zo meldt het ANP. 
 Op de andere drie vestigingen moeten de leden zich nog uitspreken over acties. De verwachting is dat die ook het werk neer zullen leggen. In Foxhol werken ruim 700 van de ruim 1700 werknemers van het bedrijf. 
 Het conflict draait om reorganisatieplannen van de directie. Het bedrijf wil de productie verder optimaliseren. De bonden, die vrezen dat door uitbesteding van werk veel banen verloren zullen gaan, eisen een werkgelegenheidsgarantie. 
 Avebe zegt tot 10 maart nodig te hebben om de werkgelegenheidseffecten van de plannen duidelijk te hebben. Dan zijn de bonden weer uitgenodigd voor een gesprek maar dat doet volgens de Industriebond FNV niets af aan de geeiste garanties. 
 "Over twee weken staat onze eis nog steeds overeind," stelt A. Dijkman van de Industriebond FNV. Volgens haar wil het bedrijf zich concentreren op kernactiviteiten. Alles wat daar niet bij hoort wordt dan uitbesteed. 
 Avebe heeft vestigingen in Veendam, Ter Apelkanaal, Gasseltenijveen en Foxhol. Het concern is de laatste jaren al een paar keer gereorganiseerd. 
 (c) Reuters Limited 1997. 
