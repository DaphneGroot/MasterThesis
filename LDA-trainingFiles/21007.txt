Debrecen.
Debrecen (Duits: "Debrezin") is met 203.914 inwoners (2014) de tweede stad van Hongarije. Het is gelegen in het oosten van het land, in de Hongaarse laagvlakte (Alföld). Het is de hoofdstad van het comitaat Hajdú-Bihar. Sinds 1954 heeft de stad de status van "stad met comitaatsrecht" ("megyei jogú város").
Debrecen kreeg in 1361 stadsrechten. In 1849, tijdens de Hongaarse onafhankelijkheidsstrijd tegen de Oostenrijkse Habsburgse keizer, was de stad tijdelijk hoofdstad van Hongarije.
In Debrecen zijn de Universiteit van Debrecen ("Debreceni Egyetem", "DE") en de Gereformeerde Theologische Universiteit ("DRHE") gevestigd. De stad geldt als het geestelijke centrum van de Hongaarse Gereformeerde Kerk. Een standbeeld van admiraal Michiel de Ruyter in het stadscentrum herinnert eraan dat door zijn toedoen in 1676 zesentwintig Hongaarse predikanten vrij kwamen die door de Oostenrijkse keizer tot dwangarbeid op de galeien waren veroordeeld.
De stad beschikt over een tweetal geneeskrachtige baden. De protestantse kerk van Debrecen heeft 3.000 zitplaatsen en is een van de grootste kerken van het land.
Verkeer en vervoer.
Debrecen beschikt over een eigen openbaar vervoer bedrijf (DKV) dat buslijnen, trolleybuslijnen en twee tramlijnen in de stad exploiteert. Debrecen is verder over de weg (autosnelweg M35) en via het spoor verbonden met Boedapest en omliggende steden.
Verder beschikt de stad over een internationale luchthaven (Luchthaven Debrecen) die onder andere lijnverbindingen heeft met Eindhoven.
