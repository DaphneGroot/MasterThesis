Zeewolde.
Topografische gemeentekaart van Zeewolde, december 2016
Zeewolde () is een van de zes gemeenten van de Nederlandse provincie Flevoland, die drooggelegd is in de jaren 60 van de 20e eeuw. De gemeente telt inwoners (, bron: CBS) en heeft een landoppervlakte van 248,76 km² en is daarmee de grootste gemeente van Nederland qua grondgebied. Zeewolde werd in 1984 een zelfstandige gemeente en is daarmee de jongste, niet door samenvoeging ontstane, gemeente van Nederland. Een inwoner van Zeewolde wordt Zeewoldenaar genoemd, voor vrouwen wordt meestal de term Zeewoldense gebruikt.
Ligging.
De gemeente Zeewolde bevindt zich in het zuidelijke gedeelte van de provincie Flevoland. Het dorp Zeewolde ligt aan het Wolderwijd, tegenover Harderwijk. Op het meest noordoostelijke punt van de gemeente ligt het gehucht Harderhaven, het oudste gedeelte van Zeewolde. Buurgemeenten van Zeewolde zijn Almere, Lelystad en Dronten. Buurgemeenten op het oude land, aan de overkant van het Wolderwijd, zijn Harderwijk, Ermelo en Putten. Aan de overkant van het Eemmeer liggen de gemeenten Eemnes, Bunschoten en Nijkerk.
Naamgeving.
Dit woongebied was al veel eerder in gebruik, al eeuwen voordat het drooggelegd werd. In geheel Flevoland hebben meer dan duizend jaar geleden al mensen gewoond, van wie ook voorwerpen zijn teruggevonden. Enkele namen van dorpen en steden komen ook uit deze tijd.
Liudger (742-809) was van plan een klooster te stichten, en verwierf in 793 een erfdeel van Liudger, zoon van Hredger "in een bos, dat Seaeuuwald of Suifterbant heet, uitgezonderd de akkers die daar door mijn ouders en eigen mensen ontgonnen zijn." Dit vormde het eerste bezit van het klooster te Werden, waarvan de bouw in 801 gereed kwam.
Uit oude bronnen is gebleken dat er in het jaar 790 sprake was van een dorp genaamd "Seaewald". In die tijd gaf de hertog van Gelre privileges aan de bewoners van het dorp, ten westen van Harderwijk.
Door overstromingen in de latere middeleeuwen is dit dorp verzwolgen door de Zuiderzee. Een moderne interpretatie onderscheidt in de dorpsnaam de twee woorden "zee" en "wold" (zee/blauw/water en groen/bossen/natuur). De kleuren komen samen met de kleur geel (graan) terug in de vlag van Zeewolde.
Het oorspronkelijke dorp Seaewald had zijn ligging in de veengebieden in het gebied. Uit diverse bronnen blijkt dat hekserij grote invloed had in de Seaewaldse maatschappij. Daar waar de huidige camping De Parel is gevestigd zou zich oorspronkelijk het terrein hebben bevonden vanwaaruit heksen hun praktijken loslieten op voornamelijk handelsvloten die langs Seaewald voeren.
Moderne geschiedenis.
De huidige polder zoals we deze nu kennen bestaat sinds 1968 (toen is Zuidelijk Flevoland drooggelegd). In eerste instantie was het nieuwe dorp Zeewolde gepland tussen Dronten en Lelystad. Later is besloten om het dorp te bouwen op de locatie waar het nu is. Eind jaren '70 vestigden de eerste agrariërs en ondernemers in de polder, waaronder een multifunctioneel gebouw: De Trekker. Nu heet dat gedeelte van Zeewolde 'Bedrijventerrein Trekkersveld', op de plek van restaurant De Trekker is nu wok-restaurant Asian Paradise gevestigd.
In 1981 begon de eerste basisschool, genaamd 't Wold, aan de Dasselaarweg, midden tussen het riet en tegenover een bos, naast het gemeentehuis, de bibliotheek en het politiekantoor. Er liep nog een weg naar de haven, verder was er nog geen Zeewolde. Wel begonnen de eerste activiteiten, zoals het opspuiten van zand.
In 1983 werd begonnen met de eerste gebouwen en woningen van het dorp Zeewolde en in 1984 vestigden de eerste Zeewoldenaren zich. Zeewolde is ontstaan uit een deel van Lelystad en het "OL ZIJP". De gemeente Zeewolde werd bij wet ingesteld op 1 januari 1984.
De gemeente Zeewolde had oorspronkelijk als doel om het dorp klein te houden en stelde daarom ook een bepaald aantal inwoners vast, waarbij de gemeente de huisvesting zou stoppen. Hoewel dit aantal (5.000) inmiddels al fors hoger is geworden, heeft Zeewolde nog altijd een ruime opzet en een dorps karakter. Dit is met name terug te zien in de jongste wijk, de Polderwijk. Ook deze wijk is weer ruim van opzet, met veel oog voor natuur. Een bijkomend effect van het gestegen inwonersaantal is dat er meerdere grote(re) winkelketens zijn gevestigd in Zeewolde. Toch is Zeewolde nog altijd een van de dunstbevolkte gemeenten van Nederland.
Economische activiteiten.
De eerste inwoners van de gemeente waren vooral veehouders en akkerbouwers. Door de sterke bevolkingsgroei van Zeewolde nadien zijn agrariërs echter relatief een steeds kleinere groep geworden.
In economische zin is er eenzelfde trend. Waren het voornamelijk de agrarische en aanverwante bedrijven die de boventoon voerden, nu is het niet-agrarische midden- en kleinbedrijf de grootste groep. Op de bedrijventerreinen Trekkersveld, Schepenveld, Gildenveld, Krachtenveld, Planetenveld en sinds kort Hosterparc (voorheen Paardenveld) zijn diverse takken van bedrijven actief. Transport en logistiek nemen veel grondoppervlakte in beslag van Trekkersveld (het oudste industrieterrein, al sinds de jaren zeventig), maar numeriek voeren ze niet de boventoon. De mechanisatiebedrijven en (agrarische) handelsbedrijven blijven in dat opzicht de hoofdmoot. Op de andere industrieterreinen is meer diversiteit.
Trekkersveld kent ook een aantal fabrikanten, waarvan de Pottertjes en Gouda's Glorie bekende merknamen zijn.
Waar op Trekkersveld met name de uitgestrekte bedrijven gevestigd zijn, zijn het op de andere bedrijventerreinen de kantoorbedrijven, waaronder een aantal (inter-)nationaal bekende namen in de dienstensector.
