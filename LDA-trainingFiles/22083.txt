Challenge Desgrange-Colombo.
De Challenge Desgrange-Colombo was een competitie waarbij in diverse wielerwedstrijden punten gescoord konden worden voor een totaalklassement. Het kan gezien worden als een voorloper van de wereldranglijst en de UCI ProTour. Het was genoemd naar de oprichters van de Ronde van Frankrijk en de Ronde van Italië. Deze competitie liep van 1948 tot 1958. In 1958 werd de competitie opgevolgd door de Super Prestige Pernod. De eerste editie werd gewonnen de Briek Schotte. Recordwinnaars waren Ferdi Kübler en Fred De Bruyne die het eindklassement allebei drie keer in de wacht wisten te slepen. Met vijf eindzeges - Schotte, De Bruyne (3) en Stan Ockers - was België het succesvolste land in de Challenge Desgrange-Colombo. De beste Nederlandse prestatie was een achtste plaats van Wout Wagtmans in 1953.
Puntenverdeling.
In 1948 en 1949 kreeg de top-25 in elke koers punten (30, 26 en aflopend 23-1 punt). Vanaf 1950 waren er slechts punten voor de top-15 in elke koers (20, 17, 15, 13 en aflopend 11-1 punt). In de Rondes van Italië en van Frankrijk kregen de coureurs dubbele punten. Er werd ook een landenklassement opgemaakt, dat bestond uit de resultaten van de vijf beste renners per koers.
