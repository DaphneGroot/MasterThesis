Nederlandse Volks-Unie.
De Nederlandse Volks-Unie (NVU) is een Nederlandse politieke partij. Ze wordt vanwege haar uitgesproken neonazistische karakter als extreemrechts beschouwd en ook wordt ze in de fascistische hoek geplaatst. De partij wil als artikel 1 in de Nederlandse grondwet opnemen dat de 'Germaans-christelijke cultuur' dominant moet blijven, ze wil een onmiddellijke immigratiestop, onmiddellijke uitzetting van criminele, illegale, en werkloze vreemdelingen en stopzetting van de bouw van nieuwe synagogen, moskeeën en hindoetempels.
De NVU wil ook deelname van de arbeiders in het ondernemingskapitaal en herstel van sociale voorzieningen. Ze is voorstander van dierenrechten en tegen milieuvervuiling.
Beginjaren (1971-1973).
De NVU is opgericht in 1971 door Guus Looy als poging om eerherstel te verkrijgen voor oorlogsmisdadigers. Ook wilde hij Vlaanderen en Nederland samentrekken. Daarom begon in 1973 ook Vlaming Roeland Raes in de partij te participeren.
Eerste voorzitterschap Glimmerveen (1974-1981).
Met de komst van Joop Glimmerveen (1974) in de partij richtte de partij zich ook tegen de dan aanwezige Surinamers en gastarbeiders in Nederland.
In 1974 nam Glimmerveen met steun van de NVU deel aan de Haagse gemeenteraadsverkiezingen met de slogan 'Den Haag moet blank en veilig blijven!' Hij kwam enkele honderden stemmen tekort voor een zetel. Later in 1974 werd Glimmerveen voorzitter van de NVU.
In 1976 verspreidde de NVU een opruiend pamflet tijdens vechtpartijen tussen autochtonen en allochtonen in Schiedam. In 1977 organiseerde ze een demonstratie in Soestduinen waar een aantal fascisten en ex-NSB'ers aan deelnam. Naar aanleiding van de gehouden toespraken werden enkele personen veroordeeld.
Sinds 1977 zijn er pogingen gedaan door het Ministerie van Justitie om de partij te laten verbieden. Dit is echter nooit gelukt.
Toen ook de Centrumpartij werd opgericht kwam de NVU in een concurrentiestrijd terecht. Na teleurstellende verkiezingen in 1981 stopte Glimmerveen als voorzitter. Hans Janmaat werd enige tijd later voor de Centrumpartij in de Tweede Kamer gekozen, terwijl de NVU bezig was samenwerkingsverbanden met andere partijen te organiseren. Deze initiatieven hadden echter geen succes.
Tweede voorzitterschap Glimmerveen (1983-1987).
In 1983 keerde Glimmerveen terug als voorzitter. Samen met de jongerenorganisatie Jongeren Front Nederland (JFN) werden vele straatacties en demonstraties georganiseerd. Zo hield men een tegendemonstratie bij de anti-kruisrakettendemonstratie in Den Haag in 1983. Vanaf 1984 ging de partij zich ook steeds meer associëren met nazi-Duitsland en lieden als Rudolf Hess en Anton Mussert.
In 1987 stopte Glimmerveen weer. De partij behaalde geen succes, ze had te veel concurrentie van Centrum Democraten en CP'86, en had weinig leden en geen geld. De partij werd non-actief.
Herstart (1996-heden).
In 1996 benaderden Constant Kusters en Eite Homan (die banden had met de AO) Glimmerveen met het verzoek de partij nieuw leven in te blazen. Men hield enkele acties waar ook neonazi's uit België en Duitsland aan meededen. In de huidige tijd functioneert de NVU vooral als politieke vleugel van het Actiefront Nationale Socialisten (ANS). In 2001 werd Kusters partijvoorzitter en werd de Duitse nazi Christian Malcoci benoemd tot secretaris. In ditzelfde jaar verliet Glimmerveen met slaande deuren de partij gevolgd door andere prominente leden zoals Chris Smit en Stefan Wijkamp. De ex-partijleider Glimmerveen was onderhand een van de grootste criticasters geworden. In een speciale editie van zijn blad 'Wij Nederland', met als ondertitel "De handel en wandel van NVU-clown Kusters", hing Glimmerveen de vuile was buiten. Hij dreigde Kusters een proces aan te doen als hij geen orde op zaken zou stellen wat betreft de financiële huishouding van de NVU. Volgens Glimmerveen zou Kusters namelijk sjoemelen met partijgelden om zijn schamele uitkering aan te vullen. Kusters zou een proces kunnen vermijden door met stille trom uit de NVU te vertrekken.
In 2015 trok de NVU aandacht doordat aanhangers van de partij zich in verschillende gemeentes gingen manifesteren op inspraakavonden over de komst van asielzoekerscentra in het kader van de Europese migrantencrisis.
Verkiezingen.
Alhoewel de partij in 1971 is opgericht, heeft ze nooit zetels behaald. Na een mislukte verkiezingsdeelname aan de gemeenteraadsverkiezingen in 2002 probeerde de partij ook in 2003 weer voldoende stemmen te krijgen voor een politiek podium. De partij deed dat jaar mee aan de Provinciale Statenverkiezingen in Gelderland. Met ruim 1500 stemmen (0,2%) behaalde de partij geen zetel. In 2006 deed de NVU mee aan de gemeenteraadsverkiezingen in Oss, Venray, Apeldoorn, Nijmegen en Arnhem. Ook toen werden er geen zetels behaald.
De uiterst bescheiden verkiezingsresultaten van de NVU in 2002 en het vertrek van oud-NVU'er Joop Glimmerveen uit de partij, waren koren op de molen van tegenstanders van de consensuspolitiek en de interne spanningen waren medio 2003 hoog opgelopen. Volgens onderzoeker Jaap van Donselaar heeft de Nederlandse Volks-Unie in november 2004 op bescheiden schaal nieuwe leden verworven.
Na een lange stilte rond de partij nam de NVU deel aan de gemeenteraadsverkiezingen van 2014 in de gemeenten Arnhem, Purmerend en Westland. Daar werden geen zetels behaald.
Verkiezingsuitslagen.
De verkiezingsuitslagen voor de NVU vanaf 2002 in aantallen stemmen. De percentages lagen tussen de 0,5 en 1,0 procent. Bij geen van de verkiezingen werd een zetel gehaald.
Organisatiestructuur.
Anders dan bij gangbare politieke partijen, werd de partij niet bestuurd door leden, maar door de raad van bestuur van de Stichting tot Steun aan en Toezicht op de Nederlandse Volks-Unie.
De NVU heeft een jongerenorganisatie die Germaanse Jeugd Nederland heet. Er is ook een antiantifa-afdeling, onder de naam Werkgroep links-fascisten (voorheen bekend als de Anti-Antifa werkgroep).
Racial Volunteer Force.
Een radicale afsplitsing van de NVU is de Racial Volunteer Force (RVF), die "Nederland blank" als motto heeft en bereid is tot terreur om dat doel te behalen, zo stelt de Algemene Inlichtingen- en Veiligheidsdienst in het jaarverslag over 2005. De RVF voelt zich gelieerd aan de Engelse Combat 18. De RVF wordt ingezet als bewakings- en ordedienst bij bijeenkomsten van de NVU. De RVF is een vervanger geworden voor Eite Homans' ANS (Aktiefront Nationale Socialisten). Met de arrestatie en opsluiting van de Duitse neonazi Michael Krick in oktober 2006 zijn de activiteiten van de RVF stil komen te liggen. Krick werd in oktober door de rechtbank in Dordrecht tot drie jaar cel veroordeeld voor betrokkenheid bij een mishandeling van een Antilliaan.
Demonstraties.
Ook demonstreerden aanhangers van deze partij tegen de oorlog in Irak. Bij vele demonstraties werken ze samen met buitenlandse partijen zoals de NPD uit Duitsland. In het verleden zongen demonstranten op demonstraties weleens Duitse liederen en scandeerden Duitse leuzen. Op 11 november 2006 demonstreerde de NVU in Zoetermeer. Tijdens de tocht, werden teksten gescandeerd als ‘vrij, sociaal en nationaal’, ‘George Bush terrorist’ en ‘Juden müssen raus aus Palästina’. Ook werd lof gezwaaid over zestien neonazi’s die de week daarvoor in Frankfurt an der Oder vernielingen hadden aangericht op een gedenkplek voor de Kristallnacht. Ook bijvoorbeeld de inzet van goedkope Poolse arbeidskrachten in Nederland wordt in dergelijke demonstraties gehekeld.
Voor de demonstratie in 's-Hertogenbosch op 23 mei 2009 kondigde burgemeester Ton Rombouts een noodverordening voor de stad af. Eerder probeerde Rombouts de demonstratie te verbieden, maar een rechter wees dit af. De demonstratie verliep overigens relatief rustig. Er werden geen NVU-leden opgepakt, slechts linkse tegendemonstranten. Er waren meer agenten en tegendemonstranten dan NVU-demonstranten.
Op 28 mei 2011 was er op het Stationsplein in Enschede een enorme politiemacht met honden, paarden en Mobiele Eenheid aanwezig om de 70 NVU-demonstranten te beschermen tegen zo'n 250 aanwezige tegendemonstranten.
De gang van zaken zoals in Den Bosch en Enschede is exemplarisch voor de demonstraties die de NVU in verschillende plaatsen organiseert en vaak pas na het nodige juridische getouwtrek gerealiseerd krijgt. Antifascistische tegendemonstraties en politiebeveiliging zijn onafscheidelijke elementen bij NVU-demonstraties. In de loop der jaren zijn de demonstraties strakker geregisseerd door de leiding van de NVU. Zo wordt demonstranten gesommeerd niet openlijk strafbare kreten te scanderen. Op 18 mei 2002, kort na de moord op Pim Fortuyn, trok de NVU onder de naam 'Comité Kusters/Malcoci' door de straten van Harderwijk, de toenmalige woonplaats van Volkert van der Graaf, op dat moment nog slechts verdachte van de moord. Duidelijk werd gemaakt dat de partij tegen het vermoorden van politici was, maar gevraagd naar de keuze van de locatie gaf voorman Kusters aan dat het een mooi centraal gelegen plek in het land was.
Kritiek.
De vakbond Abvakabo FNV verbood zijn leden om lid te zijn van de Nederlandse Volks-Unie. In 2012 oordeelde de Commissie gelijke behandeling dat het weren van leden van de NVU verboden onderscheid is op grond van politieke gezindheid.
