	Thrillers
	Corruptie alom
 In de boeken van de Limburgse rechercheur Bert Spoelstra deugt niemand, op de hoofdpersonen Ruud Hendriks en Harrie Lemmen na. Iedereen heeft boter, of erger, op zijn hoofd. Burgemeesters, top van de politie, rechterlijke macht, industrile captains: allemaal corrupt.
In Vuil geld (De Boekerij;  25,-) moet Hendriks bij een chemieconcern een onderzoek doen naar een grootschalig corruptieschandaal. De kleine vissen, grabbelaars die een paar duizend gulden rijker werden van hun illegale praktijken, worden inderdaad gepakt en gestraft. De grote jongens blijven echter buiten schot, ook als Hendriks overtuigende bewijslast weet aan te voeren.
Vuil geld is zeer realistisch, al permitteert Spoelstra zich af en toe een grapje. Zo ontmoet Lemmen halverwege het boek een journalist uit Arnhem, ene Donald de Wacht, die door de trouwe volger van de Nederlandse misdaadliteratuur onmiddellijk zal worden herkend als de vaste hoofdpersoon uit de boeken van Spoelstra's collega-schrijver
Jac. Toes: 'Wat brengt jou nu van Arnhem naar Limburg?' 'Weer een rechtszaak. Tegen die corrupte burgemeester van jullie.'
Naast die frauderende burgervader zijn er rechters die niet deugen en blijkt ook de politietop onzuiver. Hendriks gaat samen met Lemmen zijn gangetje, maar echt veel bereikt hij niet. Het einde van het boek is daarom misschien wat teleurstellend - maar zo is het echte politieleven waarschijnlijk ook.
Rolf Bos
Kwieke hbs'ers
 Hilbert Kuik kun je geen echte debutant noemen. Aan zijn eerste misdaadroman De laatste slag (Meulenhoff;  29,90) is te merken dat hij tot voordeel van de lezer al eerder als romancier en verhalenschrijver bezig was. Op opgewekte toon vertelt hij de avonturen van twee oude vrienden die met nogal wat nostalgie een zaak oprakelen uit de tijd dat ze eind jaren vijftig in de eindexamenklas zaten. Afgemeten aan kwiekheid en gezond verstand lijkt het om hbs'ers te gaan, maar anderzijds speelden Sartre en meeslepend leven een grote rol. Dan denk je eerder aan gymnasiasten.
De ene vriend is directeur van een transportbedrijf geworden en de andere journalist. Samen treuren ze opnieuw om de onverwachte dood indertijd van een begerenswaardige klasgenote. Moet die zaak niet alsnog tot de bodem worden uitgezocht? Straks zijn ze allemaal oud en seniel en krijgen ze de kans niet meer. Daaromheen of -tussendoor spelen de persoonlijke beslommeringen van de directeur een belangrijke rol.
Als spannend boek is het geen hoge klasse, met een einde waar de schrijver bruusk zelf uit de doeken moet doen hoe de zaak in elkaar steekt. Bekocht hoef je je toch niet te voelen. Er zit een flinke vaart in het verhaal met uitstapjes naar Frankrijk en provinciale beslommeringen in Arnhem.
En zoals elke oudere jongen of meisje weet uit de tijd van boeken over vrolijke hbs'ers en melancholieke gymnasiasten, kan het absoluut geen kwaad twee hoofdpersonen te hebben rondlopen. Samen in zeven sloten tegelijk lopen is nog leuker dan alleen. En bovendien kun je elkaar dan ook weer op de kant helpen.
Theo Capel
Nederlands:
- Nummer elf van Will Simon -helemaal zelf geschreven, volgens zijn uitgever - is in een nieuw jasje gestoken. Een seriemoordenaar heeft het in Lust, last en de dood op Amsterdamse hoertjes voorzien (Fontein;  19,95).
- Journaliste Jos Welling dringt undercover een particuliere kliniek in Brussel binnen en stuit op experimenten met menselijk materiaal. Wanneer ze ontmaskerd wordt, begint de afvalverwerker te razen. Het vege lijf is de derde misdaadroman van Ina Bouman (Van Gennep;  34,90).
Vertaald:
- Jean Hanff Korelitz debuteerde vorig jaar met A Jury of Peers, een rechtbankthriller die nu de weinig opzienbarende titel Schuldig! heeft gekregen. Een pro deo-advocate zet het proces rond een dakloze op z'n kop en belandt in een web van corruptie (BZZToH;  36,50).
- Kat Colorado is de Californische priv-detective van Karen Kijewski. In Katzwijm (als Copy Kat in 1992 verschenen) verhuurt Colorado zich als barkeeper om een moord in een mijnstadje opgelost te krijgen (De Boekerij;  29,90).
- Halverwege het alfabet beginnen Sue Grafton en haar priv-detective Kinsey Milhone lichtelijk in ademnood te komen. De spanning van de eerste letters uit het alfabet is niet meer aanwezig in M staat voor misdaad (De Boekerij;  29,90).

