Zeelandbrug.
De Zeelandbrug (1965, aanvankelijk "Oosterscheldebrug") is een verkeersbrug over de Oosterschelde met een totale lengte van 5022 meter. Hij verbindt Noord-Beveland met Schouwen-Duiveland, en zorgt aldus voor een kortere verbinding tussen de plaatsen Vlissingen, Middelburg, Goes aan de zuidelijke kant, en Zierikzee, Bruinisse en Rotterdam aan de noordelijke kant. De brug maakt deel uit van de provinciale weg N256.
Achtergrond.
De brug werd gebouwd op initiatief van de Provincie Zeeland. De wegen over de nieuwe deltadammen die werden aangelegd in het kader van de Deltawerken legden Zeeland open voor het verkeer, maar de Oosterschelde bleef een obstakel. De bestaande provinciale veerverbinding tussen Zierikzee op Schouwen-Duiveland en Kats op Noord-Beveland kon de verkeersdrukte niet meer aan. En volgens de oorspronkelijke plannen zou de Oosterschelde pas in 1978 worden afgedamd, wat uiteindelijk in de vorm van de Oosterscheldekering nog tot 1986 zou duren. Om al voor die tijd een ongestoorde noord-zuidverbinding te hebben besloot de Provincie Zeeland daarom tot de aanleg van een brug tussen Zierikzee en Colijnsplaat. De bouw en exploitatie gaf de provincie in handen van een zelfstandige vennootschap, de NV Provinciale Zeeuwse Brug Maatschappij, die geheel eigendom van de provincie was.
Bouw.
De brugmaatschappij gaf op 29 mei 1962 de opdracht tot de bouw aan de Combinatie Brug Oosterschelde, die de brug tussen 1963 en 1965 realiseerde. Dit bedrijf was een samenwerkingsverband van de aannemers Van Hattum en Blankevoort NV uit Beverwijk en de NV Amsterdamsche Ballast Maatschappij uit Amsterdam.
Bij Kats werd een werkhaven aangelegd met twee grote portaalkranen, waar de brugelementen werden gebouwd. De drijvende bok "Ir. J.G. Snip" zette de verschillende elementen op hun plaats. De brug bestaat uit 54 pijlers met daartussen 52 overspanningen van 95 meter en een beweegbaar gedeelte van veertig meter. Op 15 december 1965 stelde Koningin Juliana de brug officieel voor het wegverkeer open. De dag ervoor was de veerboot "Koningin Emma" voor de laatste keer heen en weer gevaren tussen Kats en Zierikzee.
Tol.
Het geld voor de bouw van de brug had de Provincie Zeeland geleend. Om de lening terug te kunnen betalen moest voor iedere passage bij Colijnsplaat tol betaald worden. Tot 1989 is de tol gebruikt voor de afbetaling, daarna werd de tol in een onderhoudsfonds gestort. Op 1 januari 1993 werd de brug tolvrij.
Naam.
De brug heette tijdens de bouw en de eerste anderhalf jaar dat hij in gebruik was nog "Oosterscheldebrug". Op 13 april 1967 besloot de Provincie Zeeland haar de definitieve naam "Zeelandbrug" te geven.
Langste brug van Europa.
De brug was bij oplevering de langste brug van Europa. Dat duurde tot oktober 1972, toen in Zweden de 6070 m lange Ölandbrug werd geopend.
Gebruik.
Voor het verkeer zijn er twee rijstroken en er is een smal fietspad. Er is geen vluchtstrook, en er zijn geen uitwijkmogelijkheden bij pech. In 2000 werd de brug verkeersveiliger gemaakt: de leuningen langs beide zijden van de rijbaan werden vervangen door betonnen voertuigkeringen (barriers) en er werd een inhaalverbod ingesteld, aangegeven door een dubbele doorgetrokken streep tussen de rijstroken. Sinds 2005 was er trajectcontrole die de snelheid van voertuigen mat over de gehele afstand over de brug. Dit systeem is tijdens onderhoudswerkzaamheden in 2014 weer verwijderd.
Aanvaring.
Op 9 mei 1974 is de Taklift 1, een zelfstandig varende drijvende bok, tegen de brug aangevaren. De brug was vervolgens negen dagen voor weg- en scheepvaartverkeer buiten gebruik en in november van dat jaar nog eens vier dagen. De schade aan de brug bedroeg bijna drie miljoen gulden (ruim 1.360.000 euro) waarvan 404.000 gulden (183.327 euro) aan gederfde tol: het verkeersaanbod daalde met 3,4 % ten opzichte van het jaar daarvoor. Naar aanleiding van dit ongeval is bepaald dat doorvaart voor moeilijk bestuurbare vaartuigen slechts toegestaan is omstreeks de kentering van het tij.
Ongeluk.
Op 29 november 1993 belandde de toen 21-jarige Danny Harte na een frontale aanrijding op de brug in het water. Het lichaam van Harte is nooit gevonden. Op de railing is aan de fietszijde een herinneringsplaquête aangebracht.
Monument.
De brug was opgenomen in het Beschermingsprogramma Wederopbouw 1959-1965, en werd op 15 december 2015 aangewezen als rijksmonument.
