	Italiaanse skisters succesvol op slalom in Maribor
Sabina Panzanini uit Italië heeft vrijdag in de Sloveense wintersportplaats Maribor de reuzenslalom voor de wereldbeker gewonnen. Ze finishte voor Anita Wachter uit Oostenrijk en de Italiaanse Deborah Compagnoni die op de gedeelde tweede plaats eindigden. Beiden hadden een achterstand van achthonderdste seconde op de winnares.
Compagnoni had de eerste run gewonnen maar verloor in de tweede afdaling nogal wat tijd. Voor Panzanini was het de tweede wereldbekerzege dit seizoen na de overwinning in Park City in november. En de derde triomf in haar carrière. De eerste winst boekte ze in 1994 in Alta Badia.
De 24-jarige Panzanini maakt sinds 1993 deel uit van het WB-circus. Al die tijd stond ze wegens rugklachten in de schaduw van haar landgenote Compagnoni, wereld- en olympisch kampioene. Afgelopen zomer liet ze zich behandelen. De kwaal bleek veroorzaakt door overgewicht. De Italiaanse had er last van sinds haar eerste zege als alpineskister in 1994. Vorig seizoen woog ze nog 68 kilogram. Door een speciale behandeling en training verloor ze vijf kilo.
De Zweedse Pernilla Wiberg behield de leiding in de strijd om de wereldbeker met 618 punten, ondanks het feit dat ze slechts als 25ste eindigde. De Duitse Katja Seizinger is tweede met 534 punten. De titelverdedigster bleef in de eerste run steken op de veertiende plaats, maar verbeterde haar positie in de tweede en finishte uiteindelijk als zesde.

