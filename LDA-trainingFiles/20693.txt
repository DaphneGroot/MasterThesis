Anheuser-Busch InBev.
Anheuser-Busch InBev, vaak kortweg AB InBev genoemd, is de grootste brouwerijketen ter wereld. Het concern heeft zijn hoofdzetel in Leuven (België).
Geschiedenis.
Het bedrijf ontstond in 2004 onder de naam InBev uit een fusie tussen het Belgische Interbrew en het Braziliaanse AmBev. De veranderingen die de brouwerij na de fusie heeft doorgevoerd hebben gezorgd dat InBev een hogere winstmarge heeft, onder meer in de moeilijke markt in West-Europa. De brouwerij zei op deze manier haar toekomst structureel veilig te stellen en haar concurrentiepositie te verstevigen.
Deze koers stuitte echter ook op kritiek, voornamelijk uit de hoek van bierverenigingen en caféhouders. De brouwerij schenkt tegenwoordig meer aandacht aan de omzet en minder aan bijvoorbeeld bijzondere authentieke bieren met een kleinere winstmarge, zoals de Belle-Vue Selection Lambic. Die laatste worden langzaam van de markt verwijderd. Ook in deze strategie zijn de glazen voor caféhouders vergroot, zodat het aantal pintjes per vat verkleint. Meer omzet voor InBev, minder voor de uitbater.
Op 18 april 2007 ontliep InBev een boete van de Europese Commissie vanwege verboden prijsafspraken met drie andere brouwers. Bij inspecties had de Commissie aantekeningen gevonden van geheime besprekingen waarin de bierverkopen aan supermarkten, hotels, restaurants en cafés werden verdeeld. De afspraken, die op het hoogste niveau van de organisaties werden gemaakt, omvatten ook de goedkope private labels en kortingen aan kasteleins. Euro Commissaris voor Mededinging Neelie Kroes noemde het samenspannen van brouwers om de Nederlandse markt onder elkaar te verdelen en de prijzen op te drijven een duidelijke schending van de regels. Volgens de commissaris probeerden de vier hun sporen te verbergen door codenamen te gebruiken, waaruit blijkt dat de bierbrouwers wisten dat hun afspraken illegaal waren. De andere betrokken brouwerijen waren Heineken (219 miljoen euro boete), Grolsch (32 miljoen) en Bavaria (12 miljoen). InBev wist een boete te voorkomen door informatie te verstrekken over het kartel en over andere brouwers in de EU markt die "doorslaggevend" was in het onderzoek. De vier brouwers hadden vrijwel de gehele Nederlandse biermarkt in handen, met een aandeel van ongeveer 50% voor Heineken en 15% voor elk van de andere drie.
Op 12 juni 2008 maakte InBev bekend dat het een bod van US$ 46 miljard had uitgebracht op Anheuser-Busch om deze grootste brouwerij van de Verenigde Staten over te nemen. Nadat InBev het bod tot US$ 52 miljard verhoogde, nam de raad van bestuur van Anheuser-Busch op 13 juli 2008 het bod aan. Door deze overname werd InBev de grootste brouwerij ter wereld met een jaaromzet van US$ 36 miljard. De naam van het bedrijf werd nadien veranderd in "Anheuser-Busch InBev" of afgekort "AB InBev".
Op 29 juni 2012 maakte AB InBev bekend dat het de volledige eigenaar werd van de grootste Mexicaanse brouwerij Grupo Modelo. AB InBev was tot dan voor 50% eigenaar van het bedrijf na de overname van Anheuser-Busch in 2008. Met de overname was er een bedrag gemoeid van US$ 14,2 miljard. Op 1 juli 2012 - de eerste beursdag na bekendmaking van de overname - bereikte AB InBev op de Euronext een beurswaarde van boven de € 100 miljard. Het was de eerste maal dat een Belgisch bedrijf die grens bereikte.
Overname SAB Miller.
In 2015 onderhandelde AB Inbev om tot een fusie te komen met SABMiller, de nummer twee in de wereldproductie van bier. AB InBev deed bij herhaling een aanbod dat telkens wegens onvoldoende werd afgewezen. In oktober 2015 wees het bestuur van SABMiller een overnamebod van £ 65 miljard van concurrent AB InBev af. Het bod was te laag. AB InBev deed eerder twee, niet-publiek bekendgemaakte biedingen, die allebei werden afgewezen, en kwam vervolgens met een derde openbaar bod van £ 42,15 per aandeel.
Op 13 oktober 2015 bereikten de twee partijen overeenstemming over een fusie. AB InBev had het bod per aandeel verhoogd naar £ 44 in contanten, maar sommige grootaandeelhouders konden kiezen voor aandelen AB InBev. Daarmee werd SABMiller gewaardeerd op ruim € 95 miljard. De combinatie resulteert in de grootste bierbrouwer ter wereld met een globaal marktaandeel van zo’n 30% en een jaaromzet van £ 64 miljard. De nieuwe groep zal bedrijfsonderdelen moeten verkopen, waaronder in de Verenigde Staten en de Volksrepubliek China, om van de toezichthouders toestemming te krijgen.
In mei 2016 gaf de Europese Commissie groen licht voor de acquisitie van SABMiller. Wereldwijd zal de fusieonderneming twee keer zo veel bier verkopen en vier keer zoveel winst maken als Heineken, in mei 2016 de derde grootste brouwerij, en vijf keer meer bier en twaalf keer meer winst dan Carlsberg, nu de vierde grootste bierbrouwer. Er zijn wel diverse voorwaarden gesteld. AB InBev zal de bieractiviteiten van SABMiller in Frankrijk, het Verenigd Koninkrijk, Tsjechië, Hongarije, Polen, Roemenië en Slowakije verkopen. Voor de bedrijfsonderdelen in Italië en Nederland is dit al gebeurd, de koper is de Japanse brouwerij Asahi. Eind september keurden de aandeelhouders de overname goed en de combinatie gaat verder onder de naam AB InBev.
Activiteiten.
AB InBev is de grootste bierproducent ter wereld. In 2013 produceerde het 400 miljoen hectoliter (hl) bier en nog een bijna 50 miljoen hl frisdrank. De frisdranken worden alleen in Brazilië en Argentinië geproduceerd. De twee belangrijkste markten voor de bierverkopen zijn de Verenigde Staten en Brazilië. In beide markten werd ruim 130 miljoen hl bier verkocht ofwel een derde van het totaal. Mexico is de derde markt met bijna 40 miljoen hl. In Mexico heeft AB InBev een marktaandeel van bijna 60% en alleen in Brazilië ligt dit aandeel nog hoger, in de Verenigde Staten is het marktaandeel net geen 50%. België is een kleine afzetmarkt voor AB InBev met een biervolume van 5 miljoen hl en een marktaandeel van 56%. De Volksrepubliek China is een groeimarkt en hier werd in 2013 zo’n 65 miljoen hl bier verkocht, goed voor een marktaandeel van 14%. AB InBev heeft wereldwijd 139 brouwerijen en 12 fabrieken voor niet-alcoholische dranken. Het heeft zo’n 150.000 werknemers in dienst die werkzaam zijn in 24 landen.
Marketingstrategie.
Bekende lokale "kampioenen" in België zijn Belle-Vue, Hoegaarden, Jupiler, Leffe, Piedboeuf en Stella Artois. In Nederland is de groep ook eigenaar van enkele biermerken, zoals Dommelsch, Hertog Jan en Oranjeboom.
Naast haar hoofdactiviteit verhuurt het bedrijf ook vastgoed aan café-uitbaters (voornamelijk in België) en sponsorde het onder de naam Stella Artois Music beginnende muziekgroepen en bekende muziekfestivals.
Resultaten.
In de onderstaande figuur staan de financiële resultaten van AB InBev sinds 2009. In de laatste kolom zijn ook de verkopen opgenomen in hectoliters (hl). De sterke winstgroei in 2013 was vooral het gevolg van de herwaardering van het belang in Grupo Modelo na het overnamebod door AB InBev.
Aandeelhouders.
Het aandeel staat genoteerd op diverse aandelenbeurzen. De grootste aandeelhouder met stemrecht is de Stichting Anheuser Busch InBev die in Nederland is gevestigd. Deze stichting heeft ruim 41% van de aandelen. Deze stichting werkt samen met een aantal andere aandeelhouders en als groep controleren deze aandeelhouders met 52,2% van het stemrecht de onderneming.
Brouwerij top 4.
Ranking volgens geraamd biervolume (in miljoen hectoliter)
Ter vergelijking, de bierconsumptie in België bedraagt jaarlijks 8,6 miljoen hectoliter.
