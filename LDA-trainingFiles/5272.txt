	Kostner en Zurbriggen delen eerste plaats in Cortina d'Ampezzo
De Italiaanse Isolde Kostner en de Zwitserse Heidi Zurbriggen hebben tijdens de wereldbeker-afdaling in Cortina d'Ampezzo de eerste plaats gedeeld. De skisters eindigden in dezelfde tijd: 1.30,81. De derde plaats was voor de Duitse Katja Seizinger.
Het was de zesde keer in de geschiedenis dat twee skisters de zege deelden. Voor het laatst gebeurde dat in 1994 ook in Cortina tijdens een Super G. In 1967 finishten twee vrouwen voor het eerst in dezelfde tijd. Dat was in Sestrière waar vanaf volgende week de wereldkampioenschappen worden gehouden.
Kostner zegevierde vorig jaar ook al eens in de Italiaanse ski-plaats. Zurbriggen, die de tweede overwinning van het seizoen boekte, nam dankzij de gedeelde winst de eerste plaats in het algemeen klassement over van Seizinger. In de stand om de wereldbeker blijft de Zweedse Pernilla Wiberg met 1109 punten, ruim driehonderd meer dan Seizinger, koploopster.
In Kitzbühel won de Fransman Luc Alphand een WB-wedstrijd afdaling over twee manches in een totaaltijd van 2.12,55. De tweede plaats was voor de Oostenrijker Werner Franz in 2.12,95. De Zwitser William Besse finishte als derde in 2.13,13.
Alphand behaalde op de Streif zijn derde dagprijs van het jaar na zijn eerste plaatsen in Val Gardena en Bormio. De Fransman bevestigde zijn reputatie als beste afdaler. In twee bijna perfecte manches suisde de 31-jarige alpine-skiër in de sprint-afdaling naar de derde triomf op de roemruchte Streif, waar vandaag overigens nog de spectaculaire, klassieke afdaling (langs de beruchte Mausefalle) voor mannen plaatsheeft.
In de race om de wereldbeker loste Alphand de Italiaan Kristian Ghedina, die als elfde werd geklasseerd, af op de eerste plaats. Het verschil tussen het tweetal bedraagt 56 punten.
De Zwitser Michael von Gruenigen behield de eerste plaats om de algemene wereldbeker.

Foto
	Afdaler Luc Alphand 'vliegt' over die Streif in Kitzbühel. FOTO REUTER

