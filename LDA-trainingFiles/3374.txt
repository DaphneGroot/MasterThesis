	Mythologie Rogge krijgt de ruimte
	Van onze verslaggeefster
Truus Ruiter

ZWOLLE
Elke zomer kan je hem tegenkomen. Is het niet in het hoge gras van een tot beeldentuin gebombardeerde boerenerf, dan is het wel op een buitenexpositie in een kortgemaaide museumtuin. De archasche beelden van Cornelius Rogge (1932) lenen zich bij uitstek voor een tentoonstelling in de openlucht.
Maar nu staat, nog voor de zomer aanbreekt, een aantal oudere werken van hem in de monumentale Broerenkerk in Zwolle. Een heel gelukkige plek, waar de imposante objecten van Rogge het licht en de ruimte krijgen die ze nodig hebben.
In het schip van de kerk het grote project Vanitas: aan de kop de imponerende houten Processiebeelden, die zowel carnavalesk als macaber zijn, dan de strijdwagens met hun manshoge, roestige wielen en de grote, verbindende zwaarden en in de staart van de processie het Schedelbos: tientallen bronzen doodskoppen, gestoken op gebundelde rietstaken, verwrongen, gedeukt en schreeuwend met holle ogen en gesperde kaken.
Cornelius Rogge, een van de weinige beeldhouwers die ooit de prestigieuze oeuvreprijs David Roll van het Prins Bernhard Fonds in ontvangst mocht nemen, bouwt in zijn werk aan een persoonlijke mythologie. Waarin de vergankelijkheid van de mens en de dingen die hem omringen een belangrijke plaats hebben. Alles is ijdelheid. Het zwaard waarmee de strijd moet worden geleverd is te zwaar om te worden geheven.
Gestold strijdtoneel kreeg de tentoonstelling als titel mee. In een zijbeuk van de kerk staan tien identieke grote, houten silhouetten als zetstukken in een gigantische kijkdoos. Het zou een man kunnen zijn, maar net zo goed een vrouw. Licht gebogen kijkt hij/zij neer op een soort dienblaadje in zijn/haar opgeheven hand waarop een tafereeltje, een 'slagveld' is uitgebeeld.
Op deze Battlefields zijn de verhoudingen letterlijk zoek en is de strijdlust neergesabeld. De omzwachtelde poppetjes zitten er verslagen bij: 'Midden in de veldslag, het levert geen overwinnaars op. Helden sterven bij hun wapens en mummificeren.'
Of Rogge de poppen naast een Christusbeeld plaatst of bij een buste van een Romeins veldheer, bij Jeanne d'Arc of bij de Venus van Milo, steeds weer lijkt de nietige mens het spoor bijster. 'In de loop van zijn korte leven overkomt de mens het een en ander. Omdat hij niet geheel is ontwaakt zal zijn optreden verhuld zijn. De mens is een cocon-achtig wezen, daarom lijkt de strijd bij voorbaat verloren.'
Een bijna fatalistische tekst, waarmee Rogge het boekje 18 Slagvelden/ 18 Battlefield besluit, dat een paar jaar geleden verscheen. Toch is wat hij in de Broerenkerk laat zien minder zwartgallig. Ondanks alles zijn de tableautjes soms zelfs humoristisch, in alle gevallen speels en daardoor ook hoopvol.
Het meest recente werk van Cornelius Rogge in de kerk, dat niet eerder werd gexposeerd, betreft een reeks van tien 'Porseleinkasten'.
Tijdens een reis door Vietnam kwam Rogge in aanraking met het fenomeen van het huisaltaar. Een plek om te bidden en aanbidden, een stilteplek voor persoonlijk rituelen, gericht op het hogere. De vertaling van de kunstenaar Rogge is de porseleinkast, een pronkkast waarin de westerse mens zijn kostbaarheden verzameld.
Rogges porseleinkasten, gezaagd uit multiplex, hebben geen deur of zijwanden, ze zijn open en hebben een kroon van vlammetjes, wat een verwijzing is naar het vuuraltaar in primitievere culturen. Elke kast heeft een ogenschijnlijk willekeurige verzameling: wat papier, een klodder klei, tekeningen en een of meer gebakken kleifiguurtjes, glanzend geglazuurd. Een terugkerend element is de goudgekleurde pot die door de vlot gekleide mensjes wordt gekoesterd - hierin wordt, onzichtbaar, zeer waarschijnlijk het meest kostbare bewaard.
Bestudering van de inhoud van elke kast zou veel kunnen vertellen over de 'eigenaar', die even de kamer uit lijkt te zijn, zijn kast rommelig achterlatend. Maar het voelt als een schending van privacy om alles nauwkeurig te bekijken. Zo blijven de Porseleinkasten van Rogge, zo open als ze zijn, toch gesloten. Op een subtiele manier laat de kunstenaar voelen dat er verschillende manieren van kijken bestaan.
Gestold strijdtoneel, beelden van Cornelius Rogge uit de periode 1990-'97 in de Broerenkerk in Zwolle. Tot en met 22 juni. Publicatie 'Cornelius Rogge, Battlefields/ Porseleinkasten 1993-1997',  17,50.

Foto
	Strijdwagen van Cornelius Rogge in de Zwolse Broerenkerk. FOTO HARRY COCK

