	De portefeuille van Hans Alders
	'Toen ik in Groningen begon als commissaris der koningin, vroeg iemand me: ''Mijnheer Alders, u staat bekend als Bourgondir. Hoe denkt u het hier te redden?'' Een noordelijke krant bleek mij zo te hebben omschreven. In dat profiel herkende ik mezelf helemaal niet. Ik houd wel van een goed glas wijn, maar ik kan dagen leven op broodjes kaas. Waar die krant zich op baseerde? Geen idee. Ik kom uit het zuiden, misschien is dat het.
'Om geld maak ik me in het geheel niet druk. Dat geeft aan dat ik me er minder zorgen over hoef te maken dan vele anderen. Bij mijn ouders was dat bijvoorbeeld heel anders. Mijn vader werkte als stoker in een zeepfabriek. Elke avond kregen we te horen dat hij voor dat stukje vlees natuurlijk wel had moeten overwerken. Dat we ons dat wel even heel goed realiseerden.
'Hij zei vaak tegen me: ''Als je niet hard je best doet, eindig je ook in een overall.'' Mijn ouders wilden per se dat ik het beter zou krijgen dan zij. Maar een voortgezette opleiding, in mijn geval de detailhandelsschool, heb ik niet eens afgemaakt. Daarom moest ik extra hard werken om iets te bereiken.
'Voor ik minister van VROM werd, was ik onder meer assistent-manager bij Keser Beheer, medewerker van de PvdA-fractie in de gemeenteraad van Nijmegen, lid van Provinciale Staten van Gelderland en kamerlid. Daarnaast was ik een tijdje commissaris van energiemaatschappij PGEM. Financieel maakte ik telkens een sprong.
'Nu verdien ik ruim zeventienduizend gulden bruto per maand, exclusief onkostenvergoedingen. Dat is even veel als een minister, ja. De vraag of het terecht is dat je in beide functies hetzelfde verdient, is niet te beantwoorden. In Den Haag heb je misschien meer stress, veroorzaakt door de publiciteit. Maar ook als commissaris is de werkdruk hoog.
'In het bedrijfsleven valt qua salaris meer te halen, maar niemand heeft zo'n breed werkterrein als een politicus. De waarde van al die verschillende contacten is niet in geld uit te drukken.
'Tussen mijn ministerschap en mijn huidige baan was ik directeur van het Europees Bureau van het Milieuprogramma van de Verenigde Naties. In Genve kreeg ik netto wat ik nu bruto verdien. Mijn basissalaris was 105 duizend dollar. Daar kwam een toeslag bovenop, afhankelijk van de levensstandaard in je vestigingsplaats - en Genve is niet de goedkoopste stad. Verder kreeg ik allerlei onkostenvergoedingen, zoals voor het in Zwitserland naar school laten gaan van mijn kinderen.
'Ik vond de hoogte van mijn salaris reel. De medewerkers van het milieubureau worden geacht vreselijk hard te werken. In die twee jaar maakte ik bijvoorbeeld liefst tachtig reizen. Toen mijn contract was afgelopen, dacht ik: zo is het wel genoeg.
'Ik doe weinig bijzonders met mijn geld. Als het zo uitkomt zet ik wat op de bank. Met beleggen houd ik me niet bezig. Niet omdat het te tijdrovend of ingewikkeld is, maar omdat ik in mijn priv-leven andere prioriteiten stel. Ik heb niet eens een lijfrentepolis. Hoewel je daar, gezien de aanhoudende reclame-bombardementen van alle maatschappijen, nauwelijks onderuit kunt.'
Boudewijn Geels

