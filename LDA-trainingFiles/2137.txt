	Ron Jaarsma, hoofdsponsor van honkbalclub HCAW, ergert zich mateloos aan bondsbestuur 'Top weet niet hoe ze deze sport moet verkopen'
	Van onze honkbalmedewerker
Peter Bruin
 BUSSUM
 Vlak voordat tante Lies dinsdag ten grave werd gedragen hield Ron Jaarsma een mooie rede. Want de eigenzinnige directeur van Mr Cocker, de hoofdsponsor van honkbalclub HCAW, had een speciale band met de vrouw die tientallen jaren zowat dagelijks kantinediensten bij HCAW verrichtte.

Het is Jaarsma ten voeten uit, hij toont zijn respect voor de noeste werkers in de sport. Zoals hij bij andere gelegenheden zijn minachting uitspreekt over de bureaucratie en bobo-cultuur bij de honk- en softballbond. 'Twee burgemeesters, Den Duijn en Gieskens, en een wethouder, Van Bemmel, in het hoofdbestuur dat lijkt prachtig, maar de politiek heb je alleen maar nodig als er politiek bedreven moet worden. Als je de boel wilt opbouwen om het honkbal te verkopen dan moet je dat niet met politici doen.'
Het steekt Jaarsma vooral dat er nooit een bondsofficial naar Bussum is gekomen die heeft genformeerd naar de wijze waarop HCAW een florerende, degelijk gestructureerde organisatie is geworden. Met als bekroning vorig seizoen de landstitel voor de honkballers. 'Zo'n voorbeeld vraagt om navolging. Het organisatiemodel ligt al jaren bij de bond, maar meneer Gieskens zag het niet zitten.'
Jaarsma ergert zich niet alleen aan Gieskens maar aan alle bobo's. 'Hun cultuur dient vooral te voorkomen dat mondige mensen met verstand van zaken het front naderen. Die mensen willen ze kort houden, want stel je voor dat de topsectie wordt afgescheiden. Dan kunnen er geen centen meer worden gestopt in bobo-reisjes. Centjes die naar de jeugdopleiding behoren te gaan.'
Opdat het hoofdbestuur van de KNBSB in de toekomst wellicht wat slagvaardiger kan functioneren besliste de Bondsraad vorige week zaterdag dat het aantal leden teruggebracht kan worden. Dus telt het college straks geen vijftien, maar nog slechts zes leden.
'Een stapje vooruit, maar nog lang niet genoeg', vindt Jaarsma 'de hele boel moet op de helling, niet fase voor fase. Veel beter was het geweest om de topsport van de rest te scheiden. Dan zou er ook meer aandacht kunnen worden geschonken aan het pr-beleid. Dat is nu echt dramatisch omdat de mensen aan de top van de bond absoluut niet weten hoe ze deze sport moeten verkopen.'
Jaarsma is ervan overtuigd: de structuur van het honkbal is ongezond. Het ledental loopt terug, de clubbelangen komen in het geding omdat de internationals meer moeten trainen dan in het vorig, Olympisch jaar, en de nationale selectie telt de naam van een speler, Fokke, die nergens honkbalt en van n, Van Rijnbach, die zwaar geblesseerd is. 'Daar hadden andere talenten kunnen worden geselecteerd.'
Hij vindt het een trieste zaak dat de Interregio-competitie voor de jeugd uit maar zestien duels bestaat. 'Terwijl die gasten 40-50 wedstrijden behoren te spelen.' En dan de keuze van Daniels als assistent-bondscoach. 'Terwijl 26 van de dertig geselecteerden afkomstig zijn van Neptunus, Kinheim en HCAW, clubs waar Daniels is uitgekotst. Ik ben niet anti-Daniels, maar dit noem ik onprofessioneel. De bond zal wel een hekel hebben aan de mondigheid van Farley, McGinnis of Heiser, zeer capabele coaches voor het Nederlands team'.
Het enige redmiddel voor Jaarsma is een coup, naar het model van de NV Eredivisie bij de voetballers. 'Maar daar heb je meer sterke clubs voor nodig. Het is toch van de gekke dat we nu in de Bondsraad worden bestuurd door mensen die, met respect overigens, in het hoge noorden of diepe zuiden een clubje runnen. Die net zoveel invloed bezitten als HCAW, Neptunus, Kinheim, Pirates of Hoofddorp. Zoiets is in het zakenleven onbestaanbaar'.
Zo lang in de Bondsraad bij meerderheid een besluit wordt genomen zullen de topclubs geen voorstellen doen die specifiek voor topsport gelden, voorspelt Jaarsma. 'Dat begrijpt men toch niet, laat staan dat men er gefundeerd over kan stemmen. Men stemt niet op de beste mening, of op het beste product, maar op het bondsbestuur. Met als gevolg dat de boel al jaren hartstikke vastzit.'
Ooit was Ron Jaarsma een Utrechts straatjochie dat als krantenjongen zijn zakgeld verdiende. Hard werken en een scherp zakelijk inzicht voerden hem naar de top van een keten van coffee-, tea- en lunchrestaurants waar nu 550 medewerkers werkzaam zijn. In 1985 belandde hij bij HCAW, werd hoofdsponsor en toog aan het werk om de schulden - de vorige sponsor was failliet gegaan - te saneren.
In een soms bikkelharde strijd tegen wantrouwen en achterklap om de zieltogende honkbalclub van weleer te hervormen genoot hij door dik en dun vooral de steun van tante Lies uit de kantine. Zij stimuleerde hem door te gaan, ook als hij het gevoel had tegen de stroom in te roeien. Uiteindelijk slaagde Jaarsma erin de honk- en softbaltak in top- en breedtesecties te scheiden en de juiste personen op vitale posities te posteren.
De organisatie bij HCAW heet nu gestructureerd te zijn, er is voor ruim een miljoen verspijkerd en gebouwd om de accommodatie op peil te brengen. Er zijn overdekte business-seats, een trainingshal en een kunstlichtinstallatie. Het sponsorcontract heeft Jaarsma pas verlengd. 'Ik geloof tot 2003.'
Na een strijd van jaren doet hij het nu rustig aan. Hij kan daardoor ook nog eens gaan kijken naar zijn zoon Ronald, die, na strubbelingen bij HCAW, naar Neptunus is vertrokken. Bij HCAW heeft Jaarsma de verantwoording voor het eerste team, maar alleen buiten het veld.
In het veld is McGinnis de baas. 'Het liefst wil ik een plekje op de achtergrond. Ik heb er geen zin in om steeds maar weer als het enfant terrible te worden gezien. Maar ik denk dat ik een van de weinige mensen ben met dossierkennis die vanuit de historie weet hoe hij iets wat ongezond is gezond kan maken. Dan is het triest als je steeds in conflict raakt met mensen die net de eerste bladzijde van een dossier hebben gelezen.
'Eigenlijk heeft de bond zakenmensen nodig. Maar zakenmensen willen niet samenwerken met een overdosis aan bureaucratie. Die mensen zitten daar voor zichzelf, niet voor de sport. Want anders zouden er heel snel een paar moeten wegwezen. Zolang bij de bond de verdeel- en heerspolitiek wordt gevolgd moeten we deze situatie dulden.'

Foto
	Ron Jaarsma: 'Ik wil helemaal geen enfant terrible zijn.' FOTO MARCEL MOLLE - DE VOLKSKRANT

