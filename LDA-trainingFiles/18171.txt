 GEVEKE STREEFT NAAR LEIDERSCHAP VOOR 2000. 
 AMSTERDAM, March 3 (Reuter) - Technische handelsonderneming Geveke NV wil volgens directeur Cees Knol voor het jaar 2000 een leidende marktpositie binnen elk van haar kernactiviteiten innemen, en zal daar waar zij hier niet in slaagt zich uit de desbetreffende deelactiviteiten terugtrekken, 
 "In heel veel activiteiten, nemen wij nu de eerste, tweede of derde plaats in. Ik denk dat voor een groot deel de autonome groei aan de doelstelling zal kunnen voldoen," aldus Knol op een persconferentie ter toelichting van de resultaten over 1996. 
 Geveke beschouwt een leidende marktpositie als een marktleiderschap of tweede plaats in een bepaald segment. 
 In Zweden, waar Geveke nu een derde plaats inneemt, heeft de handelsonderneming het in 1996 moeilijk gehad. 
 "Het bedrijfsresultaat was belangrijk lager dan in 1995," meldt Knol. Hij denkt dat het bedrijfsresultaat daar ook in 1997 onder druk zal blijven staan, maar heeft goede hoop omtrent de kleine graafmachines die Caterpillar momenteel ontwikkelt. 
 "Ik denk dat die eind 1997 op gang zullen komen". 
 Volgens Knol heeft Geveke een marktaandeel van zo'n 28 procent in Zweden, maar loopt dit in sommige segmenten waar concurrent Volvo niet aanwezig is op tot 90 procent. 
 Naast deze leiderschapsdoelstelling, wil Geveke binnen de gestelde termijn een 20 miljoen gulden hogere winst behalen, wat bijna een verdubbeling van het huidige niveau inhoudt. 
 In 1996 werd een netto winst geboekt van 23,2 miljoen gulden, vergeleken met 19,7 miljoen in 1995. 
 De geplande winstgroei moet onder meer bereikt worden door autonome groei, een grotere nadruk op de after sales service en voortgaande efficiencyverbeteringen door ander meer trainingen. 
 Overnames moeten in alle gevallen direct aan de winst per aandeel bijdrage, meldde Knol. 
 "Als in een bepaald jaar meerdere goede overnames mogelijk zijn, dan zullen we dat doen," aldus financieel directeur Roland Takken. 
 Takken zei dat in dat geval het aantrekken van extra vermogen tot de mogelijkheden zou behoren, alhoewel hij voornamelijk kleinere overnamekandidaten zag. 
 Door middel van het verder uitbouwen van de andere activiteiten wil Geveke het aandeel van Caterpillar in het bedrijfsresultaat omlaag brengen omdat deze nu te dominant is binnen de groepsresultaten. 
 Zoals eerder vanochtend gemeld verwacht Geveke dat het resultaat in 1997 gezien de orderportefeuille verder zal toenemen maar het bedrijf verwacht dat zijn markten dit jaar weinig groei zullen kennen. 
 Geveke gaat er van uit dat er in 1997 in Nederland geen echt grote stappen op het gebied van de infrastructuur worden genomen. 
 "Als dat wel gebeurt, zullen we daar zeker een graantje van meepikken," aldus Knol. 
 - Christine Lucassen, Amsterdam newsroom +31 20 504 5000. 
 (c) Reuters Limited 1997. 
