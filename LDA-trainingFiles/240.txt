	Politie arresteert drugsbende in Amsterdam
	ANP
AMSTERDAM
De politie in Amsterdam heeft dinsdag bij tien invallen in de stad dertien mensen gearresteerd wegens handel in verdovende middelen. Ongeveer tachtig politiemensen namen deel aan de actie. Ze namen heroïne, cocaïne, XTC, wietplanten, ongeveer 22 duizend nieuwe telefoonkaarten, een vuurwapen en geld in beslag.
Met de arrestaties is er volgens de politie een einde gekomen aan een groepering die zich bezighield met drugshandel. De vermeende leiders waren vier mannen: twee Nederlanders en twee Turken.
De politie in Amsterdam-Zuidoost begon in november met een onderzoek na de arrestatie van een koerier die ruim een pond hard drugs vervoerde. Hij was onderweg naar Frankrijk. Half december volgde er nog een arrestatie van een koerier op Schiphol.
Hij wilde vertrekken naar Spanje en had drie kilo amfetamine bij zich. Later arresteerde de politie in Spanje een Nederlandse vrouw met anderhalve kilo XTC.

