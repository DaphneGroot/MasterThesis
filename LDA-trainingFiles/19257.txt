James Taylor.
James Vernon Taylor (Boston, 12 maart 1948) is een Amerikaanse singer-songwriter en gitarist.
Biografie.
James Taylor werd geboren als zoon van Isaac en Gertrude Taylor. In 1966 begon hij met Danny Kortchmar en Joel O'Brien de band The Flying Machine. Ze namen een album op maar dit zou pas vier jaar na het uit elkaar gaan van de band uitkomen onder de naam "James Taylor and the Original Flying Machine". In 1971 speelde hij de hoofdrol in de film Two Lane Blacktop van Monte Hellman.
In 1968, een jaar na het uiteenvallen van "The Flying Machine", vertrok Taylor naar Londen waar hij een platencontract aangeboden kreeg door Apple Records. Later dat jaar kwam de elpee "James Taylor" uit in Engeland. Omdat dit album weinig succes bleek te hebben ging Taylor weer terug naar Amerika. Begin 1969 werd hetzelfde album daar ook uitgebracht. Ook tekende hij een platencontract bij Warner Music. In 1971 scoorde James Taylor zijn grootste hit met het - door Carole King geschreven - nummer "You've got a friend".
Op 3 november 1972 trouwde hij met Carly Simon met wie hij twee kinderen kreeg maar van wie hij later zou scheiden.
Na het uitkomen van het album "Sweet Baby James" kreeg hij meer succes. Het album bereikte nummer 1 en bleef twee jaar lang een enorme bestseller. Hierna volgden nog enkele succesvolle albums waaronder zijn "Greatest Hits". In 1976 stapte hij over van Warner Music naar Columbia Records.
In februari 1978 won Taylor een Grammy Award voor het nummer "Handyman". In de jaren die volgden deed hij verschillende tournees en bracht hij albums uit als "Dad Loves His Work" en "Flag".
In 1982 scheidde hij van Carly Simon en daarna werd het iets rustiger rond James Taylor. In oktober 1985 verscheen pas zijn nieuwe album "That's Why I'm Here". Ook trouwde hij in dat jaar met Kathryn Walker. In mei 1995 ontving James Taylor een eredoctoraat in muziek van de Berklee College of Music in Boston, Massachusetts. Het jaar daarop scheidde hij ook van Kathryn Walker.
Met Mark Knopfler deed hij een duet op zijn in september 2000 verschenen album Sailing to Philadelphia.
In het najaar van 2007 verscheen het live album "One Man Band", een opname van zijn gelijknamige concert tour toen hij akoestisch speelde met alleen pianist Larry Golgings als ondersteuning. Als onderdeel van het Europese deel van deze tournee speelde James Taylor op 5 april 2008 in de Heineken Music Hall in Amsterdam.
In 2008 kwam zijn nieuwe cover-cd uit, "Covers" genaamd, waarop hij o.a. Leonard Cohens "Suzanne", The Temptations' "It's Growing" en nog 10 andere covers uitbracht. Deze werden studio-live opgenomen in de schuur van Taylor in januari 2008 met muzikanten als Louis Conte, Steve Gadd en Lou Marini. In 2009 bracht Taylor een extra cd uit met de niet eerder uitgebrachte liedjes die waren opgenomen tijdens dezelfde sessie. Hieronder zijn Chuck Berry's Memphis en Tom Waits' Shiver Me Timbers.
In de toekomst wil Taylor nog meerdere keren op deze manier opnemen, wellicht een Covers 2, of een album met zijn eigen nummers ondersteund door een symfonieorkest. Zijn prioriteit ligt echter waarschijnlijk bij een nieuw album met nieuwe liedjes in 2009 of 2010, waarvoor hij nu in een "schrijfsessie" zit.
Taylor speelde in het voorjaar van 2011 een kleine gastrol in de zesde aflevering van de sitcom "Mr. Sunshine". Hierin zong hij samen met Allison Janney het door Leon Russell geschreven lied "A Song for You".
Het eerste optreden dat Taylor in Nederland verzorgde was midden jaren 80 in Theater Carr√© in Amsterdam.
Zoon Ben Taylor van James Taylor en Carly Simon is inmiddels net als zijn ouders een bekend singer-songwriter.
