AOL.
AOL (afkorting die voorheen stond voor America Online) is de grootste internetaanbieder in de Verenigde Staten. Daarnaast is AOL onder meer bekend van zijn instant messenger-programma AOL Instant Messenger (AIM).
Geschiedenis.
AOL begon onder de naam Control Video. Dit bedrijf bood een online dienst genaamd Gameline aan voor de Atari 2600 spelcomputer. In 1983 ging het bedrijf bijna failliet. In hetzelfde jaar werd videospelspecialist Steve Case algemeen directeur. Hij veranderde de bedrijfsstrategie en lanceerde in 1985 een soort mega-BBS voor de Commodore 64 en 128 genaamd Quantum Link. De naam van het bedrijf werd veranderd in Quantum Computer Services.
In oktober 1989 werd een nieuwe dienst, genaamd AOL, gelanceerd voor de Apple II en de Apple Macintosh. In februari 1991 volgde AOL voor MS-DOS. In oktober van hetzelfde jaar veranderde het bedrijf zijn naam in America Online. Deze veranderingen zorgden voor een enorme groei in betaalde BBS-diensten.
In 2000 fuseerde AOL met Time Warner. AOL kreeg 55% van de aandelen van het nieuwe bedrijf AOL Time Warner. Op 3 april 2006 maakte America Online, Inc. bekend dat ze voortaan de America Online-merknaam niet meer gebruiken en verdergaan als AOL LLC. Na tien jaar werd in mei 2009 door Time Warner aangekondigd dat AOL zal worden afgesplitst, wat uiteindelijk in december 2009 gebeurde.
In 2015 werd AOL opgekocht door het Amerikaanse telecommunicatiebedrijf Verizon.
