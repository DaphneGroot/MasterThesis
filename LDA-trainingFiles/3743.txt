	PLATEN: JAZZ
	Steve Lacy
sterk in spontane
composities

Steve Lacy Plus...: Five Facings. FMP CD 85.
Steve Lacy inspireerde John Coltrane tot het uitproberen van de sopraansax, en de vele navolgers van de grote tenorist gingen daardoor ook dubbelen op de hoge, rechte saxofoon. Die wordt vaak misbruikt of onzuiver bespeeld, en vooral bij adepten van Coltrane's nasale, oosterse uitbarstingen wil hij nog wel eens klinken als een hysterisch insect. Lacy's sopraan daarentegen is helder als ijswater waar de zon doorheen straalt, en hij kiest zijn noten met een lichtvoetige kalmte.
Op deze prachtig opgenomen en vormgegeven cd is Lacy te horen in duetten met vijf verschillende pianisten, geregistreerd tijdens de Workshop Freie Musik '96 in Berlijn. Uit eerdere duo-platen met Mal Waldron en Gil Evans bleek al dat zijn spel in deze intieme, doorzichtige context bijzonder goed overkomt, want bij Lacy telt elk gebaar, elke nuance. Zijn improvisaties zijn meer dan variaties op de melodie, hoewel hij er vaak dicht bij blijft; ze ontwikkelen zich tegelijkertijd ook met een onwrikbare logica op het harmonisch en ritmisch vlak. Die drie elementen vullen elkaar volmaakt aan in wat met recht spontane composities mogen heten.
Die volledige integratie van thematische lijnen, ritmische golven en akkoordblokken typeert ook de stukken van Thelonious Monk. De drie die Lacy hier samen met Misha Mengelberg uitvoert, zijn de hoogtepunten van de cd. De twee voornaamste schatbewaarders van Monks weerbarstige schoonheid werkten al vaker vruchtbaar samen, en peuren er ook dit keer weer humor, droge swing en speelse melancholie uit.
Ook de andere tweegesprekken zijn inhoudsrijk. Ulrich Gumpert zet de beknopte uitingen van de blazer af tegen een uitbundige, klaterende lyriek, uitgevoerd met klassieke precisie. Vladimir Miller stelt zich het meest bescheiden op, en laat Lacy schitteren tegen een sobere begeleiding in donkere kleuren. Marilyn Crispell vult hem aan met even zorgvuldig gekozen frasen, in een soms vervagende tonaliteit en een verrassend sterk bluesgevoel. De samenwerking met Fred van Hove tenslotte is het enige vrij gemproviseerde stuk, dat gezien die aanpak opvallend weinig overbodigheden bevat, en waarin de sopraan al kwakend en proestend vervormingsspelletjes speelt.
Misha Mengelberg Trio: No Idea. DIW 619.
Dankzij de inspanningen van bewonderaar John Zorn krijgt Misha Mengelberg de laatste jaren veel gelegenheid om zijn pianospel wat uitvoeriger te laten horen dan in zijn ICP Orkest. Na Who's Bridge op Zorn's Avant-label is er nu een door de New-Yorkse radicaal geproduceerde DIW-cd, in zo'n mooi kartonnen klaphoesje.
Op het titelnummer na geen eigen composities, maar veel oude standards. Vooral evergreens als You Don't Know What Love Is laten de excentrieke eigenheid van de nog altijd sterk Monkiaans spelende pianist goed uitkomen. Bassist Greg Cohen en drummer Joey Baron begeleiden uitstekend, maar in een neutrale stijl zonder verstoringen of grappen. Daardoor kan alle aandacht worden gericht op het scherpzinnige, vaak ironische onderzoek waar de stukken aan worden onderworpen. Het is niet vingervlug, niet clean, maar een hoogstaand soort arranger's piano, een werktuig om thema's te ontleden en orkestraties uit te proberen. En het fascineert sterker dan hele volksstammen minder muzikale geesten die hun vlekkeloze techniek etaleren.
Benjamin Herman: Caf Alto. VIA Records 9920262.
De Nederlands-Britse altsaxofonist Benjamin Herman is op vele gebieden actief, maar bouwt daarbij altijd voort op degelijke Amerikaanse jazzwaarden: het moet funky zijn, swingend en aanstekelijk. Met zijn New Cool Collective probeert hij de jazz weer dansbaar te maken, zijn kwartet met gitarist Maarten van der Grinten is minder op de benen gericht maar heeft wat meer inhoud, net als het sextet van Michiel Borstlap, dat eveneens grooves koppelt aan een Europese sensibiliteit, en waarin Herman een van de vurige solisten is.
Die passie spat ook op uit deze woordspelig getitelde cd: Herman is een gretige deelnemer aan jamsessies zoals die vaak plaatsvinden in het Amsterdamse jazzcaf Alto. Hoewel gemaakt in de studio, stralen de opnamen een directe live-sfeer uit, van tekeergaan zonder franje. De alt wordt slechts ondersteund door bas en drums, in drie verschillende bezettingen, wat Hermans Parker-achtige, bluesy bebop-frasering wat extra ruimte geeft. Ook hij waagt zich aan werk van Monk en Misha, zonder zich zo gedisciplineerd in de kern te verdiepen als Lacy en Mengelberg zelf.
Frank van Herk

