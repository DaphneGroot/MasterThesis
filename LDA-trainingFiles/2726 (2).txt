Dow Jones Industrial Average.
Grafiek met het verloop van de DJIA van 1789 tot 2016
De Dow Jones Industrial Average is de oudste aandelenindex van de Verenigde Staten. Deze index is gecreëerd door de redacteuren van de "Wall Street Journal" en de oprichter van Dow Jones & Company, Charles Dow. De bekende index staat ook bekend als de Dow Jones, de Dow 30 of simpelweg de Dow. De afkorting DJIA wordt daarnaast regelmatig gebruikt. Het woord "industrial" in de naam is vooral van historische waarde. Tegenwoordig zijn nog maar weinig ondernemingen in de index actief in de industriële sector.
Geschiedenis.
In 1896, op 26 mei, werd de Dow Jones Industrial Average voor het eerst gepubliceerd. De stand van de index was toen 40,94. Dit was een rechtstreeks gemiddelde van de koersen van twaalf aandelen. Van deze aandelen is alleen General Electric nog opgenomen in de Dow. De overige elf ondernemingen zijn overgenomen, failliet gegaan of in de vergetelheid geraakt.
Methode.
In tegenstelling tot de meeste andere indices is de Dow een prijsgewogen index. Dat betekent dat aandelen met een hoge absolute beurskoers een grote stempel drukken op de beweging. Dit is omstreden omdat aandelen met een lagere beurskoers, maar met een hogere beurswaarde door meer uitstaande aandelen, procentueel soms meer bewegen maar dit niet uitgedrukt zien in de index. Bewegingen van IBM en 3M hebben meer invloed op de stand van de Dow dan de giganten ExxonMobil en Microsoft. Daarnaast is het aantal van dertig aandelen in de index bijzonder weinig om aan te geven hoe de stand van de beurs is.
En ander kritiekpunt is dat niet alle dertig aandelen in de Dow gelijk bij opening van de beurs open gaan. De fondsen die open zijn worden meegerekend in de stand van de Dow op de nieuwe dag, en de aandelen die nog niet meegenomen zijn in de openingsrotatie worden op de slotkoers van de dag ervoor meegerekend. Zo zal men vrijwel altijd zien dat de Dow nabij onveranderd opent.
De op marktkapitalisatie gebaseerde brede S&P 500 index geniet dan ook de voorkeur onder de analytici om de stand op de beurs weer te geven. In de praktijk gebruikt niemand de Dow Jones-index als benchmark of om in te handelen. "Iedereen heeft het er over maar niemand gebruikt hem" zegt men dan ook.
Tegenwoordige worden nieuwe methoden ingezet om nauwkeurige voorspellingen te doen over de Dow Jones-koers. Het arsenaal van beursanalisten is nu verrijkt met sociale media als Twitter. Uit onderzoek blijkt dat de sentimenten die uit tweets gehaald kunnen worden, een voorspellende waarde hebben.
Samenstelling.
Slechts sporadisch worden er wisselingen in de samenstelling van de Dow Jones Industrial Average doorgevoerd. Zo werden in 1991 de bedrijven Chevron, Goodyear Tire and Rubber Company, Sears Roebuck en Union Carbide verwijderd uit de index. Hun vervangers waren Intel, Microsoft, Home Depot en SBC Communications. Microsoft en Intel waren de eerste aandelen van de Nasdaq die opgenomen werden in de DJIA. Op 8 juni 2009 werden zowel Citigroup als General Motors vervangen door respectievelijk Cisco Systems en Travellers.
Grote koersbewegingen.
De grootste koersveranderingen vonden plaats in de beginjaren van de Dow (). Het laagste punt ooit werd bereikt in de zomer van 1896 (28,48 punten). In de Eerste Wereldoorlog heeft de index in 1914 een aantal maanden geen notering gehad, doordat de beurshandel gestaakt was. Bij de heropening op 12 december 1914 boekte de index het grootste verlies op een dag ooit (25,39 procent). Twee jaar later, in 1916, vergrootte men het aantal aandelen in de index naar twintig. Rond het hoogtepunt van de bullmarkt van de roaring twenties in 1928 breidde men uiteindelijk het aantal aandelen uit tot dertig. Tijdens de beurskrach van 1929 verloor de index op het dieptepunt in 1932 uiteindelijk 90% van zijn waarde. Het zou nog tot 1954 duren voordat de toppen van 1928 weer bereikt werden.
Andere indices.
De uitgever Dow Jones heeft naast de Dow Jones-index nog diverse andere indices. In Europa bestaat de succesvolle Dow Jones Eurostoxx 50, waar veel in gehandeld wordt. Daarnaast bestaan er nog verschillende sectorindices en sinds kort de Global Dow als concurrent van de MSCI World-index.
