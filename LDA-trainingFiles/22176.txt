Sydney Opera House.
Het Sydney Opera House is een gebouw voor opera en andere muziek in de Australische stad Sydney. Het is de thuisbasis van de Sydney Symphony. Het is ontworpen door de Deense architect Jørn Utzon en staat sinds 2007 op de UNESCO-werelderfgoedlijst.
Geschiedenis.
Het operagebouw in aanbouw in 1968
Het plan om het Sydney Opera House aan de haven van Sydney te bouwen, ontstond in 1955. Er werd een internationale architectuurwedstrijd voor uitgeschreven. Jørn Utzon won de wedstrijd met dit ontwerp; hij zou het ontwerp in één keer zonder meetlat of rekenmachine vanuit de hand hebben getekend. Utzon hield veel van zeilen. Dit gebouw zou zijn liefde voor de zeilsport symboliseren omdat de daken niet alleen op schelpen lijken maar ook op de zeilen van een groot zeilschip.
Het werd in 1973 geopend door koningin Elizabeth II, veertien jaar nadat met de bouw begonnen werd. Het Opera House ligt op de Bennelong Point, aan de rand van een haven waar voorheen een tramremise lag. Het gebouw bevat niet alleen een operazaal maar ook nog drie andere soorten zalen: concertzalen, restaurants en bars. Men rekent dit werk tot het expressionisme.
De bouw leverde enige problemen op maar ging uiteindelijk toch door. Utzon heeft echter tijdens het bouwproces afgehaakt en is nooit meer in het gebouw geweest. Oorspronkelijk had men de bouw geraamd op 3,5 miljoen Australische ponden ($ 7 miljoen) en de opleverdatum op 26 januari 1963 ("Australia Day"). Het project werd dus tien jaar te laat opgeleverd, terwijl de uiteindelijke kosten $102 miljoen waren, waarmee het budget meer dan veertien keer werd overschreden.
Het Sydney Opera House is tot het symbool van Sydney geworden, zoals de Eiffeltoren voor Parijs. Het gebouw was ook genomineerd voor de verkiezing van de New 7 Wonders of the World.
In mei 2009 ontwierp de Britse muzikant Brian Eno een audio-visuele installatie die geprojecteerd wordt op het operagebouw. "77 Million Paintings" is de naam van het steeds wisselende kleur- en vormexperiment.
Buitenkant.
Het dak bestaat uit 1.056.000 tegeltjes in wit- en grijstinten, die speciaal uit Zweden geïmporteerd zijn. De tegels zijn in een bepaald patroon neergelegd. Onder de tegels zitten ribben die onderling zijn verbonden met kabels met daartussen een soort betonnen deksels. Bij de openingen van de schelpen zijn de ribben niet afgedekt met tegels of beton, maar met glas.
De daken zijn tegelijk ook de muren en staan op een platform. Er is een trap naar het platform waarop men kan lopen; tevens kan er beneden om het hele gebouw worden gelopen.
Bij de ingang bevinden zich de monumentale trap en het voorplein. Hier worden openluchtfilms vertoond en gratis optredens gehouden.
De binnenkant.
In de theater- en operazalen zijn de muren en het plafond zwart, zodat de aandacht op het podium wordt gericht. Het Opera House heeft ook nog zes cafés en vier restaurants.
Werelderfgoed.
Het Opera House werd op 28 juni 2007 aan de werelderfgoedlijst van de UNESCO toegevoegd. Hiermee is Jørn Utzon de eerste architect van wie een gebouw nog tijdens zijn leven aan deze lijst werd toegevoegd.
