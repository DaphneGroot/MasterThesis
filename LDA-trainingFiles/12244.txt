Antwerpse tram.
De Antwerpse tram vormt de ruggengraat van het openbaar vervoer in de stad Antwerpen. Het tramnetwerk is 75 kilometer lang en omvat veertien tramlijnen in zeven van de negen districten en vijf aangrenzende gemeenten van de stad Antwerpen. Daarmee vormt het het tweede grootste tramnetwerk van België, na dat van Brussel. Trams rijden al sinds 1873 ononderbroken in de stad, en sinds 1991 wordt het net geëxploiteerd door de De Lijn, entiteit "Antwerpen".
Stadstram (sinds 1873).
De eerste aanvraag voor een paardentram oftewel "Tramway Américain", zoals die toen genoemd werd, werd aan het stadsbestuur gericht door E. Paujaurd'hui en A. Edvard op 27 juni 1865. Deze aanvraag werd echter geweigerd, en pas op 14 maart 1871 stond de gemeenteraad de aanleg van tramlijnen op het grondgebied van Antwerpen toe. De eerste paardentram reed op 25 mei 1873 tussen de Meir en de kerk van Berchem, op het huidige traject van tramlijn 7. Tegen het einde van de eeuw waren er al negen verschillende paardentramlijnen en een omnibusdienst in Antwerpen, die door negen aparte bedrijven werden onderhouden.
De paardentrambedrijven werden op 1 januari 1900 overgenomen door de Compagnie Générale des Tramways d'Anvers (CGTA). Deze maatschappij stelde zich tot doel het tramnet te elektrificeren, te uniformiseren en te moderniseren. Ook de omnibuslijn zou omgebouwd worden tot een tramlijn. Op 12 maart 1902 kreeg de maatschappij toestemming van het stadsbestuur om haar net te elektrificeren. Na testritten reed de eerste elektrische tram in normale dienst vanaf dinsdag 2 september 1902. Eerst was er een gemengde dienst met paardentrams, maar na verloop van tijd verdwenen alle paardentrams uit de Antwerpse straten.
Het tramnet van Antwerpen in 1949.
De verlenging langs de Ter Heydelaan in Deurne
Na de overname van de dienst door de T.A.O. in 1946 telde het Antwerpse tramnet achttien tramlijnen en twee trolleybuslijnen (6 en 31). Vanaf de jaren 50 werden geleidelijk aan veel tramlijnen geschrapt of omgevormd tot een busdienst vanwege het dalende reizigersaantal. Lijnen 1, 5, 9, 13, 16, 17, 18 en 23 werden zo tussen 1952 en 1965 opgeheven en vervangen door autobusdiensten, die vaak een ander en langer traject volgden. Ook nieuwe autobusdiensten kwamen tot stand, zoals bus 20 naar Eksterlaar of bus 28 naar Merksem.
In 1975 opende men het eerste deel van de westelijke premetrotak (Groenplaats - Centraal Station). Na de inkrimping van het net in de jaren 50 en 60 en de tijdelijke omleidingen door de premetrowerken in de jaren 70, kwamen in de jaren 80 de eerste beperkte uitbreidingen van het net. Op 3 september 1982 werd lijn 12 verlengd van het Bosuilstadion naar het Wim Saerensplein. Met 1250 meter extra tramlijn was dit de eerste spooruitbreiding sinds 1944. Twee jaar later, op woensdag 7 november 1984, werd een tweede beperkte uitbreiding gerealiseerd. Tram 24 werd 360 meter verlengd van de ingang van de begraafplaats Silsburg (huidige halte 'Dassastraat') tot net voor het kruispunt van de Herentalsebaan met de 'Militaire baan'. Het nieuwe eindpunt werd paradoxaal genoeg ook Silsburg gedoopt.
Op 1 januari 1991 ging de MIVA samen met de Gentse MIVG en het Vlaamse deel van de NMVB op in de Vlaamse Vervoermaatschappij 'De Lijn'.
Buurtspoorwegen (1885-1968).
De buurtspoorwegen hebben, na de omsporing naar meterspoor omstreeks 1920, dezelfde spoorwijdte als de stadstram. De buurtspoorwegen hebben dan ook op sommige trajecten dezelfde sporen als de stadstram gebruikt. Vanaf 1935 zijn buurtspoortramlijnen doorgetrokken naar Rooseveltplaats. Op de Leien, Turnhoutsebaan en andere straten reden er ook buurtspoorwegtrams. Bij de latere verlenging van lijn 3 naar Keizershoek is de middenberm waar de buurtspoorwegtrams reden hergebruikt.
Trolleybus 45 in het Vlaams Tram- en Autobusmuseum
Vroegere tramlijnen op Linkeroever.
Vanaf 15 mei 1908 reed een stoomtram van de buurtspoorwegen vanaf het Vlaams Hoofd naar Hamme en vanaf 1 februari 1910 naar Baasrode Veer. Het Vlaams Hoofd lag bij het spoorwegstation Antwerpen-Linkeroever, waar de ingang van de latere voetgangerstunnel kwam. Op 1 september 1931 werd de buurtspoorweg geëlektrificeerd tot Temse en in 1937 tot Hamme. In 1959 werd de tramdienst als eerste buurtspoorweglijn rond Antwerpen afgeschaft. De huidige trams rijden sinds 1990 op de Blancefloerlaan nog voor een klein deel langs het oude traject van de buurtspoorwegtram H, zoals te zien op deze.
In de jaren dertig van de vorige eeuw werd er ook een tramlijn aangelegd van Vlaams Hoofd naar het Sint-Annastrand, de Sint-Anna Express tram. De Sint-Anna Express op de Gloriantlaan wordt tijdens de oorlogsjaren gestopt. Jaren later reed er nog een toeristentreintje.
Trolleybus (1929-1964).
Antwerpen heeft drie trolleybuslijnen gekend, die hebben gereden van 1929 tot 1964. Lijn 13 was een proeflijn op het traject van tram 13 (Zuid - Petroleum). Deze lijn reed van 1929 tot 1931, aanvankelijk in gemengde dienst met trams maar later ook even met enkel trolleybussen. De Antwerpenaren noemden deze "de Lamme van 't Zuid", vanwege het regelmatige oponthoud door treinen die de rijweg moesten kruisen.
Lijn 31 reed sinds 1933 tussen Kaai 204 en de Mexicobrug. In 1935 werd de dienst verlengd over de Noorderlaanbrug tot aan de Noorderplaats. In 1955 werd de trolleybus vervangen door een autobus om de lijn te kunnen verlengen naar het Astridplein.
Lijn 6 werd aangelegd in 1938 tussen het Zuidstation en de Gijselsstraat, langs de kaaien en de Brouwersvliet. De trolleybus verving hier tramlijn 6, die vaak gestremd werd in de kleine straatjes van Antwerpen-Noord en door het havenverkeer langs de kaaien. De lijn reed tot 30 maart 1964, toen ze vervangen werd door een autobusdienst.
Premetro (sinds 1975).
Vanaf de jaren 60 werden in Antwerpen plannen voor een metronet getekend. Eerst moesten de trams in deze tunnel rijden, maar later zouden de stations en tunnels net als in Brussel verbouwd worden voor metro-exploitatie. Dit systeem noemde men premetro. De eerste premetrotunnel van de Groenplaats tot de Keyserlei werd in 1975 geopend, met de stations Groenplaats Meir en Opera. In 1980 werd dit deel verlengd naar de Belgiëlei met de stations Plantin en Diamant.
De grote doorbraak voor het ondergrondse reizigersvervoer kwam in 1990, met de doortrekking van de tunnel onder de Schelde naar de Linkeroever. Veel bezoekers van de Antwerpse binnenstad parkeren hun auto bij de grote parkeerplaatsen op Linkeroever en gaan met de tram naar de binnenstad. In 1996 werd de tunnel van Opera via Astrid, Elisabeth en Handel naar Schijnpoort en Sport afgebouwd en in dienst genomen voor tramlijn 3. In 2007 werd ook de tunnel tussen Diamant en Astrid in gebruik genomen door tramlijn 6.
Om diverse redenen werd een groot deel van de tunnels nooit afgebouwd en bleef in ruwbouw liggen, o.a. onder de Turnhoutsebaan en de Kerkstraat. De plannen voor ombouw tot metro heeft men intussen laten vallen. In 2013 begon men met de afbouw van de tunnel onder de Turnhoutsebaan, die de benaming Reuzenpijp kreeg en in 2015 in gebruik genomen werd door tramlijn 8 en in 2017 door tramlijn 10. Op 3 juni 2017 werd de helling op de Frankrijklei geopend en sindsdien zijn tramlijnen 8 en 10 naar het zuiden verlengd. Op 1 september 2017 zal tram 10 dan via de eigen helling van het Foorplein de Reuzenpijp in rijden.
Naar verwachting zal eind september 2018 het premetrostation Opera na ruim twee jaar sluiting weer opengaan als een kruisstation.
Nieuwe uitbreidingen (sinds 2002).
Het tramnet van Antwerpen van 2002 tot 2006.
Lijn 3 werd in 2002 tweemaal verlengd: op 16 februari werd het 4,3 km lange nieuwe stuk tussen Antwerpen-Linkeroever en Zwijndrecht-Melsele geopend, op 1 september werd de lijn met 1,6 km verlengd van Merksem naar Keizershoek. Bij beide eindpunten is een ruime en gratis parkeergelegenheid aangelegd (Park+Ride).
Op 4 maart 2006 kwam er in Antwerpen een nieuwe tramlijn bij: lijn 5 tussen het Wim Saerensplein in Deurne en de P+R aan de Katwilgweg op Linkeroever. Het traject tussen het Sportpaleis en Linkeroever legt de nieuwe tramlijn via de premetro af. Deze verandering had ook gevolgen voor tramlijnen 12 en 24: het traject van lijn 12 werd ingekort tot het stuk tussen het Sportpaleis en de keerlus Montignystraat (Zuidstation), het vroegere eindpunt van tramlijn 24. Tramlijn 24 heeft het traject naar het Schoonselhof in Hoboken van lijn 12 overgenomen.
Op 29 april 2006 werd een nieuw traject geopend over de Amerikalei tot het nieuwe eindpunt Bolivarplaats, gelegen aan het nieuwe gerechtsgebouw. Dit eindpunt wordt bediend door lijn 12, die nu niet meer langs de Brederodestraat rijdt. Volledig nieuw is deze locatie niet: tot in 1965 werd ze bediend door de lijnen 1 en 3, maar toen vormde het toenmalig Zuidstation het decor. Op 2 mei 2007 werd ook tramlijn 8 doorgetrokken van de Lambermontplaats tot het nieuwe eindpunt aan de Bolivarplaats.
Op 27 oktober 2007 werd het net uitgebreid met tramlijn 6 tussen de wijken Luchtbal (Metropolis) en Kiel (Olympiadepoort). Nieuwe infrastructuur werd er voor de lijn niet gebouwd, aangezien deze bijna volledig parallel loopt met andere tramlijnen. Enkel het spoor over de Groenendaallaan was oorspronkelijk slechts in dienst voor in- en uitrukkende trams van en naar de stelplaats "Punt aan de Lijn". Tramlijn 6 maakt tussen de stations Sport en Plantin gebruik van de premetrotunnels en werd zo de twaalfde tramlijn en de vijfde premetrolijn van Antwerpen.
Op 15 mei 2009 werd tramlijn 8 over de Dascottelei en de Herentalsebaan doorgetrokken naar Deurne Silsburg, de eindhalte van lijn 24. Drie jaar later in 2012 zou tramlijn 8 opgaan in tramlijn 4.
Brabo I (2009-2012).
De tramverlengingen naar Wijnegem en Boechout uit het Masterplan, evenals de bouw van een nieuwe tramstelplaats in Deurne aan de August van de Wielelei werden opgenomen in het PPS-project Brabo I.
Eind 2009 begonnen de werken aan de tramlijn naar Wijnegem, maar in mei 2011 werden de werken geschorst na een beslissing van Raad van State na een klacht van buurtbewoners die vonden dat het sluipverkeer dat zou kunnen ontstaan ten gevolge van de wijzigingen aan de wegindeling onvoldoende was bestudeerd. Begin juni 2011 werden de werken echter gedeeltelijk hervat nadat de BAM een minnelijke schikking had getroffen met de stedenbouwkundige inspectie.
Op 14 april 2012 werd de nieuwe trambaan ingehuldigd en werden lijnen 5 en 10 verlengd tot aan Wijnegem Fortveld, vlak voor het centrum. In een tweede fase zou deze tramlijn nog eens verlengd worden tot de grens van Wijnegem en Schilde, waar de Houtlaan samenkomt met de (oude) Turnhoutsebaan, maar zo'n verlenging zou een nieuwe brug over het Albertkanaal vereisen. Naast de verlenging van de tramlijnen zelf werd ook een tramremise in gebruik genomen in Deurne, op de terreinen tegenover de Makro waar vroeger de diensten van de wegenwerken gehuisvest waren. Hierdoor heeft het Antwerpse tramnet nu drie stelplaatsen, naast de oudere werkplaats "Punt aan de Lijn" bij de wijk Luchtbal en de remise "Zwaantjes" in Hoboken.
Op 13 augustus 2012 werd lijn 15 verlengd naar Boechout. Het eindpunt is een keerlus aan de noordoostkant van het kruispunt van de Liersesteenweg met de Borsbeeksesteenweg.
De lijnen 2, 3, 5, 6 en 15 maakten gebruik van de premetrotunnel onder de binnenstad en uitgezonderd lijn 6 ook van de tunnel onder de Schelde, zie ook Antwerpse premetro.
Nethervorming van 1 september 2012.
Het tramnet van Antwerpen in 2013.
Op 1 september 2012 werden verschillende tramlijnen verlegd, samengevoegd en/of afgeschaft. Een nieuwe tramlijn 9 werd in gebruik genomen: deze gebruikt de tunnelomleidingsroute van lijn 11, die op haar beurt werd ingekort tot station Berchem. De verkorte lijnen 4 (Hoboken - Marnixplaats) en 8 (Groenplaats – Silsburg) kregen hetzelfde nummer 4 in afwachting tot hun samenvoeging in 2013. Lijn 2 werd verlegd van Linkeroever naar Merksem, zodat er bij de ondergrondse spoordriehoek bij het Centraal Station op elke zijde van de driehoek twee lijnen reden en op de aansluitende tunneltrajecten vier lijnen.
Tevens was er een reorganisatie van de streeklijnen, waarbij de bussen van de zuidoostelijke stukken van de Antwerpse agglomeratie (Lier, Boechout, Kontich...) aansluiting geven op de tramlijnen 7 en 15 en eindigen bij Berchem station en niet meer doorrijden naar de centrale Rooseveltplaats. Hierdoor rijden er geen bussen meer langs de hele gezamenlijke route van de tramlijnen 7 en 15. In Merksem volgen de streeklijnen 640, 642 en 650 nu een andere route door Merksem, zodat ze niet meer langs de tramroute van de Bredabaan rijden. Alleen de streekbuslijnen vanuit Schoten rijden nog op hun oude Bredabaanroute tot de Rooseveltplaats in Antwerpen.
Trams met een zwarte lijnachtergrond en gele letters voeren een rit uit naar één van de stelplaatsen of keerlussen. Bij deze dienstritten mogen passagiers meerijden tot de laatste halte voor de stelplaats.
Lijn 4 tijdens werken Nationalestraat.
Op 2 mei 2012 werd het tramverkeer in de Nationalestraat onderbroken: lijnen 4 en 8 werden hierbij ingekort tot respectievelijk de Marnixplaats en de Groenplaats. Door deze werken kon lijn 4 op 1 september 2012 nog niet volgens de geplande route rijden. Hierdoor bestond deze bij invoering van het hertekende tramnet uit twee2 aparte delen: een zuidelijke lijn 4 Hoboken - Marnixplaats en een oostelijke lijn 4 (Groenplaats - Silsburg).
Op 9 februari 2013 werden via een omweg langs De Leien en de Nationale Bank de beide delen samengevoegd tot de lange lijn 4 (Hoboken - Silsburg). Tot de afwerking van de Nationalestraat volgde elke richting een eigen parcours: de tram richting Silsburg maakte een ommetje langs de Groenplaats, terwijl de tram richting Hoboken rechtstreeks vanaf de Nationale Bank via de Leien naar Hoboken reed.
Sinds 30 maart 2013 rijdt lijn 4 (Hoboken - Silsburg) opnieuw via de Nationalestraat. Lijn 12 werd tijdelijk verlengd van de Bolivarplaats naar de Groenplaats, maar om de stiptheid van het net te verbeteren werd deze lijn op 6 mei 2013 opnieuw ingekort tot de Lambermontplaats. Hierdoor reden er van mei 2013 tot december 2014 geen trams meer tussen de Lambermontplaats en de Kronenburgstraat.
Pegasusplan / LIVAN I (2013-2015).
Aanleg van tramsporen in de Florent Pauwelslei.
Aanleg van de verlenging van de premetrotunnel in de Frankrijklei. De tramhelling zal tussen Maria Theresialei en de kerk aan de Frankrijklei boven de grond komen.
Het Pegasusplan heeft als belangrijkste onderdeel in Antwerpen de ingebruikname van de Reuzenpijp, dit was de ongebruikte premetrotunnel onder de Turnhoutsebaan te Borgerhout. Via een helling op de Herentalsebaan wordt deze tunnel in Deurne aangesloten op het bestaande traject van lijn 24 en wordt lijn 8 vanaf de halte Florent Pauwels doorgetrokken naar het "rond punt" en P+R Wommelgem. De bovengrondse tramverbinding op de Turnhoutsebaan wordt behouden, aangezien in dit plan enkel de openstelling van Premetrostation Zegel voorzien is. Dit maakt de nieuwe ondergrondse verbinding tot een echte sneltramlijn. De werken voor deze nieuwe tramverbinding zijn in maart 2013 begonnen en in september 2014 afgerond. Na een testperiode is de nieuwe tramlijn 8 dan op 18 april 2015 in gebruik genomen. Deze rijdt in eerste instantie tussen het rondpunt Wommelgem en de keerlus onder de Rooseveltplaats. Streekbuslijnen 420, 421, 422, 423 rijden sindsdien niet meer door tot de Rooseveltplaats, maar eindigen nu bij Station Antwerpen-Berchem.
Sinds 18 april 2017 rijdt ook tramlijn 10 door de Reuzenpijp naar station Astrid. Om de bediening van de Melkmarkt te verzekeren, werd lijn 24 in twee stukken geknipt: een van het Schoonselhof naar het Astridplein, de tweede (met dezelfde nummer maar een andere lijnkleur) van Silsburg naar de Melkmarkt. Het Antwerpse tramnet bestaat sindsdien uit veertien lijnen, waarvan acht premetrolijnen.
Brabo II (2014-2018).
Begin 2014 werd gestart met de aanleg van tramsporen in de Brusselstraat. Die werden op 6 december 2014 in gebruik genomen, zodat tram 4 na het traject tussen de Bolivarplaats en de Kronenburgstraat langs deze weg verder kan rijden richting Hoboken. Tramlijn 12 werd hierbij zoals voor 30 maart 2013 terug tot de Bolivarplaats ingekort.
Brabo II (2014-2018).
Tramsporen op de Noorderlaanbrug in aanbouw.
De volgende verlengingen werden opgenomen in het Brabo II-project, het was de bedoeling dat ze uiterlijk in 2018 gerealiseerd zouden worden.
Oorspronkelijk was de bouw van een tramverbinding naar Ekeren-Leugenberg gepland voor 2007-2012. Omdat er geen overeenstemming was over het traject in het centrum van Ekeren werd het plan beperkt tot 'De Mieren' (net voor het centrum van Ekeren), en werd een aftakking naar het Eilandje in de plannen opgenomen. Er komen tramsporen van de Sint-Pietersvliet over de Rijnkaai Zuid en de Londen- en Amsterdamstraat tot de Noorderplaats, met een aftakking langs de Kattendijkdok-Oostkaai naar het nieuwe Havenhuis. In 2010 werden op de vernieuwde Noorderlaanbrug reeds tramsporen gelegd en de verlichtingspalen zijn voorzien op een bovenleiding.
In 2013 werd, na klachten van het nieuwe districtsbestuur in Ekeren, ook nog besloten om het traject Havanastraat-De Mieren te laten vallen. Eind 2013 werden de plannen officieel voorgesteld, samen met de plannen voor het Operaplein en de vernieuwde Noorderleien. Op 24 februari 2014 begonnen de eerste nutswerken, tegen het einde van dat jaar zouden de eigenlijke werken moeten starten.
Op 3 juni 2017 is de tramhelling op de Frankrijklei in gebruik genomen als voorbereiding op de grote knip van de Leien ter hoogte van het Operaplein op 5 juni, waarbij bovengronds een tijd lang geen tram meer langs dit plein kan rijden. Tram 8 rijdt sindsdien vanaf het premetrostation Astrid via de Leien verder naar de Bolivarplaats en het Zuidstation, tram 10 zelfs nog verder langs de Brederodestraat en het Kiel naar het Schoonselhof, waarbij die het traject van tram 24 overneemt. Tramlijnen 12 en 24 rijden nu vanaf het Astridplein naar de Melkmarkt. Op 1 september 2017 rijdt tram 10 terug door het centrum van Deurne om dan via de helling van het Foorplein de premetro in te duiken.
Op 15 januari 2018 zal tramlijn 7 vanaf het Eilandje via de Londenstraat en de Noorderlaan een tijdlang tot aan de Havanasite alias Luchtbalkazerne verlengd worden. In 2019 zou dan tramlijn 1 tot aan de P+R Luchtbal rijden en tramlijn 7 ingekort en omgelegd worden tot het Havenhuis. In datzelfde jaar 2019 zal ook de nummering en lijnvoering van het Antwerpse bus- en tramnet in het kader van een netwerkhervorming herbekeken worden
Masterplan.
Het Masterplan 2020 voor de mobiliteit in Antwerpen voorziet, naast investeringen voor het weg- en watervervoer, een aantal tramverlengingen en nieuwe tramlijnen. In juni 2013 werd bekendgemaakt dat aan drie van de projecten prioriteit gegeven zal worden: op 27 mei 2014 werd de aanbesteding voor de studieopdrachten van de verlengingen naar Kontich en Wilrijk uitgeschreven (project "LIVAN II"); de uitvoering van de verlenging naar Beveren wordt gecombineerd met de heraanleg van de N70.
Materieel.
De spoorwijdte van het Antwerpse tramnet bedraagt 1.000 millimeter (meterspoor) en de bovenleidingspanning 600 volt. Het tramnet is alleen geschikt voor eenrichtingstrams door het ontbreken van overloopwissels en tegenspoorseinen in de premetro. Tot aan de komst van de PCC-cars in de jaren zestig, namen Antwerpse trams hun stroom af met een trolleystang. Nadien werd de pantograaf ingevoerd.
Op 31 december 2016 reden er 272 trams in Antwerpen.
PCC's.
Antwerpse gerenoveerde PCC in het centrum van Antwerpen
Tussen 1960 en 1974 hebben de TAO en de MIVA 166 vierassige PCC-cars aangeschaft (verdeeld over 5 orders) bij La Brugeoise et Nivelles (BN) in Brugge en ACEC in Charleroi. Een eerste reeks van 39 trams (2000-2038) werd in 1960-1961 geleverd. Van deze oudste PCC-serie zijn er nu 11 buiten dienst gesteld, de overige wagens zijn met een diensttijd van rond de 55 jaar nog steeds in gebruik. De eerstafgeleverde (2000) staat in rijvaardige toestand in het Vlaams Tram- en Autobusmuseum, geschilderd in de rood-witte kleurstelling van de MIVA uit de jaren 80-begin '90. Tram 7001 (ex-2001) rijdt in geregelde dienst, maar is geschilderd in de crèmekleurige kleurstelling die de MIVA van de jaren 60 tot de jaren 80 gebruikte. Een tweede reeks van 22 trams (2039-2060) werd in 1962 geleverd. Na de overname van het tramnet door de MIVA werd in 1964 een derde order van 40 PCC's geplaatst. Deze trams (2061-2100) werden in 1966 geleverd. Een vierde reeks van 25 motorwagens (2101-2125) werd in 1968 besteld en van 1969 tot 1970 geleverd. In 1972 werd de vijfde en laatste reeks van 40 PCC's (2126-2165) besteld. Deze kwamen in 1974-1975 in Antwerpen aan. De laatste reeks was bij de levering al uitgerust met automatische remming en een Scharfenbergkoppeling, waardoor ze in sets van twee gekoppeld in treinschakeling kunnen rijden. De MIVA bouwde vanaf 1972 ook de derde en de vierde series (2061-2125) om met deze koppeling.
Een groot deel van de PCC's is gerenoveerd in de jaren negentig om de trams geschikter te maken voor het premetrosysteem, waarbij nieuwe deuren, een koppelingssysteem, nieuwe banken/stoelen en een chopperinstallatie geplaatst werden. Het was de bedoeling dat dit materieel nog geruime tijd zou meegaan. De trams zijn ondertussen omgenummerd van 2000-2165 naar 7000-7165. Van de oude niet-gerenoveerde PCC's van de serie 7000-7060 (PCC1) zijn begin jaren 2000 elf stuks buiten dienst gesteld. Bij de leveringen van de Albatros-trams worden de niet-gerenoveerde PCC1's sinds eind 2015 buiten dienst gesteld.
De gerenoveerde PCC-tramstellen (PCC2) in dubbeltractie (treinschakeling) rijden soms op de lijnen 2, 4, 6, 8, 9, 10, 24 en bijna altijd op lijn 7. De niet-gerenoveerde enkele PCC's rijden nog op lijnen 4, 6, 11 en 12.
HermeLijnen.
Sinds 1999 rijden er moderne lagevloertrams van het type HermeLijn op het Antwerpse tramnet. Er zijn vier series: 1, 2A, 2B en 3. De eerste serie van 31 trams (7201-7231) kwam in 1999-2000 in dienst. Het waren samen met de veertien Gentse HermeLijnen de eerste lagevloertrams die voor De Lijn reden, en de tweede serie in België na de Brusselse 2000-serie. Ze bestaan uit drie korte motorbakken en twee langere middenbakken met deuren en een volledige lagevloer. Ze zijn 29,60 meter lang en met 2,30 meter tien centimeter breder dan de PCC's. Alle Hermelijnen hebben een automatische melding van de eerstkomende halte en de bestemming.
In 2004 kwam een vervolgserie van 30 trams (7232-7261) in dienst, die niet veel later gevolgd werden door tien extra trams (7262-7271). Behalve de laatste zes hadden deze een bestuurderscabine die de hele breedte van de tram besloeg. Één van deze trams verblijft permanent aan de kust en doet dienst op de Kusttram. In de zomer worden doorgaans vijf trams tijdelijk overgebracht naar de kust om de zomerdiensten te versterken.
In november 2009 raakte bekend dat De Lijn de laatste optie van het contract zou benutten en een derde serie van 13 trams (7272-7284) zou bestellen. Deze serie heeft terug een bestuurderscabine die slechts een deel van de voorkant van de tram beslaat. Het opvallendste verschil met de vorige series is de aanwezigheid van LED-schermen in plaats van lijnfilms om de lijn en de bestemming aan te geven. De trams werden in de loop van 2012 geleverd. In 2014 werden de lijnfilms van de oudere Hermelijnen vervangen door nieuwe LED-schermen.
De trams worden vooral ingezet op de lijnen 2, 3, 4, 5, 6, 8, 9, 10, 15. Op de lijnen 3, 5 en 15 rijden de nieuwste HermeLijn-stellen, die uitgerust zijn met extra voorzieningen voor rolstoelgebruikers.
Albatrossen.
Op 6 augustus 2012 maakte De Lijn bekend een order voor 48 trams te hebben geplaatst bij de rollend materieelproducent Bombardier Transportation, van het type Flexity 2. 38 Albatrostrams zijn bestemd voor Antwerpen, de overige 10 voor Gent. Tien van de nieuwe Antwerpse trams (7301-7310) krijgen een lengte van meer dan 40 meter, deze worden ingezet op lijn 15 en op lijn 3. Ze bieden plaats aan in totaal 380 personen, waarvan 68 op zitplaatsen en 40 op klapzetels. De overige 28, kortere, trams (7311-7338) worden aangeschaft o.a. om het materiaaltekort, ontstaan door de tramverlengingen naar Wijnegem en Boechout, te verhelpen. Deze trams bieden plaats aan in totaal 266 personen, waarvan 54 op zitplaatsen en 22 op klapzetels. De eerste nieuwe trams werden vanaf mei 2015 in Antwerpen geleverd. De eerste lange Albatrossen rijden vanaf november 2015 op de geregelde diensten van tramlijn 15. De korte Albatrossen kwamen in 2016 in dienst, eerst op lijnen 4 en 10. Deze trams, ontworpen door Yellow Window/Enthoven Design wonnen door hun innovativiteit, kwaliteit en zuinigheid in 2015 het Henry Van de Velde Label.
Met de bestelling van het eerste order maakte De Lijn ook bekend dat een vervolgorder voor Antwerpen bestaat uit 10 kortere (7339-7348) en 14 langere (7349-7362) trams. Deze bestelling werd op 8 mei 2015 geplaatst. Ze zullen vanaf 2017 in dienst komen. De lange trams zullen dan ook op lijn 3 gaan rijden. Bij de levering van het tweede order zouden de oudere PCC-trams nog voornamelijk tijdens de spits rijden en deels buiten dienst worden gesteld.
De lange Albatrossen zijn te zien op lijnen 5 en 15. Korte Albatrossen worden ingezet op lijnen 3, 4, 5, 9, 10, 15 en 24.
Nieuwe 'megabestelling'.
Op donderdag 20 februari 2014 maakte De Lijn bekend dat ze de aankoopprocedure zal opstarten voor de bestelling van 146 nieuwe trams, goed voor een investering van 320,2 miljoen euro. Hiervan zullen 66 trams bestemd zijn voor het Antwerpse tramnet. Het gaat om trams met een lengte van 32m en een capaciteit van ongeveer 260 personen. Bij de indienststelling, die verwacht wordt voor 2018, zal een deel van de oude PCC-trams buiten dienst gesteld worden.
Keerlussen.
Op het Antwerpse tramnet rijden uitsluitend enkelrichtingstrams. Daarom liggen er keerlussen aan alle eindpunten van de lijnen, en verder in de premetrotunnel onder het Sportpaleis en de Rooseveltplaats, aan het Centraal Station, aan de Koninklijkelaan in Berchem, op de Leopoldplaats (Nationale Bank), de Marnixplaats en de Lambermontplaats (op het Zuid), aan het Zuidstation (Montignystraat), de Stenenbrug (Turnhoutsebaan aan het begin van de E313), op de Groenplaats, aan de vorige eindhaltes van lijn 5 (Wim Saerensplein) en lijn 10 (Schotensesteenweg) en aan de Frans de l'Arbrelaan in Merksem. Ook in de drie stelplaatsen (Hoboken, Deurne en Punt aan de Lijn) kan gekeerd worden.
