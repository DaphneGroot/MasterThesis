	Mannen moeten nu eenmaal drinken
	DE VERTALING van De pijn van de liefde, de tweede roman van de Mexicaanse Angeles Mastretta (Puebla, 1949), kwam op een geschikt moment. Deze zomer werd het boek door een jury, waarin onder anderen de Spaanse auteur Javier Mar¡as zitting had, bekroond met een van de belangrijkste Latijns-Amerikaanse literatuurprijzen, de Premio R¢mulo Gallegos.
Mastretta debuteerde in 1986 als romanschrijfster met Mexicaanse tango, een innemend boek over een gewetenloze militair en zijn piepjonge vrouw. Het sprak brede lagen van de Mexicaanse bevolking aan. In vijf jaar tijd werden 250 duizend exemplaren van dit boek verkocht, een indrukwekkend aantal voor Mexicaanse begrippen. Begin jaren negentig verscheen de minder geslaagde verhalenbundel Vrouwen met grote ogen, die eveneens in het Nederlands werd vertaald.
Mastretta's personages zijn doorgaans sterke, vrijzinnige vrouwen die zo goed mogelijk overeind trachten te blijven in een door mannen beheerste maatschappij. Hoewel Mastretta geen radicale standpunten verdedigt, wordt haar werk in eigen land als 'feministisch' bestempeld. 'Mannen vinden mijn manier van schrijven over vrouwen extreem en buitensporig. Zij lezen mij vooral uit nieuwsgierigheid. Vrouwen ervaren mijn boeken vaak als een bevrijding', aldus Mastretta in een interview met Revista Latina.
De pijn van de liefde sluit in thematisch opzicht aan bij Mastretta's vorige boeken. Het beschrijft de levensloop van Emilia Sauri, een strijdlustige vrouw die opgroeit in het door sociale onrust geplaagde Mexico van begin deze eeuw. Emilia komt uit een liberale familie en in haar directe omgeving wordt druk gespeculeerd over een democratische toekomst, want het dictatoriale regime van Porfirio D¡az is op sterven na dood.
Emilia's 'ongeluk' vloeit vooral voort uit haar onconventionele liefdesleven. Sinds haar vroegste jeugd houdt ze van de avonturier Daniel Cuenca. Die beantwoordt haar liefde, maar gaat er om de haverklap vandoor. Emilia zoekt daarop troost bij de arts Zavalza. Met hem deelt ze haar passie voor de geneeskunde, die ze tijdens de Mexicaanse Revolutie in praktijk brengt. Ten slotte neemt Emilia haar intrek bij Zavalza, maar Daniel zal haar tot op hoge leeftijd blijven opzoeken.
Het lijdt geen twijfel dat vrouwen juist in een macho-cultuur een belangrijke taak hebben. In dit verband verdient Mastretta lof voor haar streven de maatschappelijke beperkingen voor vrouwen in haar land aan de kaak te stellen. Maar dat maakt van De pijn van de liefde nog geen goed boek.
Bij de vertolking van Emilia's wederwaardigheden bedient Mastretta zich van een redelijk aantrekkelijke, directe vertelstijl, maar meeslepend wordt haar verhaal nooit. Dat hangt vooral samen met haar weinig tot de verbeelding sprekende personages. Ondanks Mastretta's pogingen ze een zekere diepgang te verlenen, blijven ze 'typetjes'. Zelfs Emilia's tweestrijd heeft iets schematisch. Mastretta tracht dit te compenseren door een uitgesproken potische stijl. Maar haar beeldspraak lijdt regelmatig schipbreuk, vooral als ze recht wil doen aan de passie tussen Emilia en Daniel ('de oorlog van hun verenigde lichamen'). Minstens even clichmatig zijn de quasi-filosofische overpeinzingen waaraan de personages zich overgeven: 'Ze zei (. . .) dat de politiek het slechtste in de mens losmaakt en dat de oorlog de slechtsten machtig maakt.'
Meer dan eens gaat Mastretta zich bovendien te buiten aan ongenuanceerde beschouwingen over de andere sekse. Zo laat ze Emilia opmerken dat mannen onder elkaar 'nu eenmaal (moeten) drinken, omdat ze anders gewoon met elkaar zouden moeten praten en gewoon praten kunnen ze alleen maar over zaken'. Die benadering komt haar geloofwaardigheid niet ten goede. De lezer blijft met een onvoldaan gevoel achter, want De pijn van de liefde is vooral een boek van gemiste kansen.
Een verhaal over een vrijzinnige vrouw ten tijde van de Mexicaanse Revolutie biedt mogelijkheden voor een aangrijpende en tegelijk diepgravende roman. Thema's als vrouwenemancipatie, geweld, vrijheid en onderdrukking zouden met deze zinloze burgeroorlog als historisch decor uitstekend gestalte kunnen krijgen. Maar je kunt niet, zoals Mastretta doet, volstaan met het samenbrengen van deze onderwerpen in een flinterdun verhaal, dat bezwijkt onder de goede bedoelingen.
Sander de Vaan
Angeles Mastretta: De pijn van de liefde.
Vertaald uit het Spaans door Elly de Vries-Bove.
Wereldbibliotheek; 381 pagina's;  49,50.
ISBN 90 284 1762 1.

Foto
	Angeles Mastretta

