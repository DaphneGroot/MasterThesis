	Hooman krijgt alsnog toegang tot Top-12
	Van onze verslaggever
EINDHOVEN
Tafeltennisster Mirjam Hooman is als derde Nederlandse deelnemer toegevoegd aan het Top-12-toernooi dat over een weekeinde in haar woonplaats Eindhoven wordt gehouden. Ze vervangt Fliura Abbate-Bulatova, een Italiaanse van Russische afkomst. De Italiaanse bond meldde Bulatova woensdag af zonder opgaaf van redenen.
De aanwijzing kwam voor Mirjam Hooman niet uit de lucht vallen. Ze stond als eerste reserve genoteerd. 'Maar het is wel fijn dat ik het in een vroeg stadium hoor aldus de Eindhovense. Er valt nu toch iets van de spanning weg. Hoewel er ook wel weer een ander soort spanning voor in de plaats komt.'
Hooman, die momenteel op sportcentrum Papendal verblijft, had in haar training al rekening gehouden met deelname aan de Top-12. Ze zal ook niet meereizen met de nationale ploeg die dinsdag een 4-0 voorsprong verdedigt in het uitduel tegen Tsjechië voor promotie naar de Superliga.
De 32-jarige Hooman beschouwt het als 'een grote eer' in eigen land haar krachten te meten met de beste tafeltennissters van Europa. Haar grootste prestatie leverde ze zes jaar geleden toen ze in Den Bosch de Top-12 won. 'Dat was een groot spektakel en ik denk dat het in Eindhoven niet anders wordt. Er zijn al veel toegangskaarten verkocht.'
Hooman is samen met de Jie Schöpp (Dui), Ni Xia Lian (Lux), Toth (Hon), Palina (Rus) en Asa Svensson (Zwe) ingedeeld in groep B. Bettine Vriesekoop speelt in de andere poule. Trinko Keen is de enige Nederlandse deelnemer bij de mannen.
Bij de mannen wordt vrijwel zeker Yan Ming (Italië) de vervanger van Jörg Rosskopf. De Duitser heeft op 15 januari bij een val een rib gebroken. Hoewel hij tot volgende week donderdag wacht met een definitieve beslissing, wordt vrij algemeen aangenomen dat hij zal ontbreken in Eindhoven.
Aangezien Rosskopf tot de Top-4 van Europa behoort, zal er in dat geval een nieuwe loting plaatsvinden.

