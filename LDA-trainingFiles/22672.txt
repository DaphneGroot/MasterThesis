Claude Chappe.
Claude Chappe (Brûlon, 25 december 1763 – Parijs, 23 januari 1805) was een Franse uitvinder die in 1792 een optische telegraaf ontwikkelde. Een netwerk van optische telegrafen bestreek uiteindelijk geheel Frankrijk met uitlopers naar onder andere België en Nederland. Het was het eerste bruikbare telecommunicatiesysteem dat in vele landen navolging vond.
Chappe besloot, samen met zijn vier broers, een bruikbaar telegraafsysteem te ontwikkelen, een opdracht die al in de Oudheid ter sprake was gekomen maar nooit werd uitgevoerd. Tot dan toe kon informatie niet sneller worden verstuurd dan met de snelheid van een paard (zoals bij de Pony-express in de VS) of een postkoets.
Een van Claudes broers was Ignace Chappe (1760-1829). Ignace was lid van de Wetgevende Vergadering tijdens de Franse Revolutie. Met zijn hulp steunde de Vergadering het voorstel om een communicatielijn te bouwen tussen Parijs en Rijsel (vijftien stations, 195 km) om berichten door te sturen over de oorlog. Later volgde de bouw van andere lijnen, onder meer naar Amsterdam en Venetië. Voor Napoleon Bonaparte was het een gedroomd middel voor het beheer en bestuur van zijn rijk en zijn "Grande Armée".
In 1805 pleegde Claude zelfmoord door verdrinking in een waterput van een hotel in Parijs. Dat zou het gevolg zijn geweest van ziekte en na beschuldigingen van het kopiëren van militaire semaforen.
Ignace probeerde later de zakenwereld warm te maken voor de semafoor maar hij stuitte op veel verzet.
