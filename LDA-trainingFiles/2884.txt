	Chileense minister van Buitenlandse Zaken Insulza verwacht geen hoofdrol meer voor ex-dictator    'Pinochet heeft nauwelijks invloed op de hervormingen'
	Van onze verslaggever
Art van Iperen
 DEN HAAG
'Het wordt tijd dat generaal Pinochet het leger vaarwel zegt. Dat vindt hij zelf ook. Ik geloof dat iedereen in Chili zijn vertrek toejuicht.' Minister Jos Miguel Insulza is een typische vertegenwoordiger van het nieuwe Chili: zelfverzekerd, joviaal en open. Hij is apetrots op de stabiliteit van de Chileense economie en democratie. 'Het geheim achter het succes van Chili is simpel. Alle politieke partijen n generaal Pinochet houden zich keurig aan de afspraken.'
Volgens Insulza wordt de invloed van Pinochet in het buitenland overdreven. 'Veel mensen denken dat hij meeregeert, maar dat is niet zo. Pinochet heeft nauwelijks invloed op de sociale, politieke en economische hervormingen van de regering. Hij wordt alleen nog gerespecteerd door een deel van de strijdkrachten en een rechtse minderheid van zo'n 15 procent van het electoraat.'
Als Pinochet eenmaal senator is, zal zijn invloed volgens Insulza verder afnemen. 'Ik geloof niet dat hij voorzitter van de Senaat kan worden. Daarvoor heeft hij de steun nodig van de gekozen senatoren en die kunnen het aan hun kiezers niet verkopen dat ze de ex-dictator voorzitter hebben gemaakt.'
In 1980 liet Augusto Pinochet een nieuwe grondwet opstellen, die hem in staat stelt tot maart 1998 legerleider te blijven en de bewegingsvrijheid van de politieke oppositie te beperken. De Lex Pinochet is een knap staaltje werk, erkent minister Insulza. 'Het is uiterst moeilijk de grondwet te veranderen.'
Pinochet bepaalde dat hij na zijn aftreden als president in 1990 acht van de 48 senatoren zelf mocht aanwijzen. Daardoor is er nog nooit een voldoende meerderheid geweest om de constitutie te democratiseren. Pinochets kieswetten bevoordelen de rechtse partijen. Het Constitutionele Hof en de Raad van de Nationale Veiligheid, die toeziet op het regeringsbeleid, worden gedomineerd door Pinochet-getrouwen. De president mag nog steeds geen generaals ontslaan en de burgerregering heeft weinig zeggenschap over de begroting van de strijdkrachten.
'Vanuit Pinochets standpunt is de grondwet perfect. Wij hebben geleerd ermee te leven. Wij houden ons aan de regels. De grondwet blijft een obstakel voor een volledig democratisch bestel. Maar we wanhopen niet. De Pinochet-senatoren hebben niet het eeuwige leven. Als er na de Senaatsverkiezingen van eind dit jaar eentje doodgaat, wordt zijn opvolger niet meer vervangen door de legerleiding, maar democratisch gekozen.'
Chili geldt in Latijns Amerika als een schoolvoorbeeld. Nergens op het continent was de overgang van een militaire dictatuur naar een democratisch bestel zo vloeiend als in Chili. Nergens wordt economische groei zo gekoppeld aan sociaal beleid als in Chili.
Voortbordurend op Pinochets neo-liberale economische hervormingen hebben de burgerregeringen van Patricio Aylwin en de huidige president Eduardo Frei niet alleen macro-economisch het ene succes na het andere geboekt, maar ook serieus aan armoedebestrijding gedaan. In 1990 leefde 40 procent van de Chilenen onder de armoedegrens. Nu is dat 22 procent en het streven in 2000 is 12  13 procent.
'Dat is nog steeds veel en we hebben nog steeds grote sociale problemen, maar we zijn op de goede weg', meent minister Insulza. 'De uitgaven voor onderwijs, gezondheidszorg en huisvesting zijn enorm gestegen. Sinds 1990 bedroeg de economische groei gemiddeld 6,8 procent per jaar. De werkloosheid is fors gedaald en de inflatie volledig onder controle. In 1994, 1995 en 1996 waren er meer buitenlandse investeringen dan in de periode 1973-1993. Het hele pakket is een groot succes.'
De keerzijde van de medaille is dat Chili volgens Insulza tegenwoordig lijdt aan de Nederlandse ziekte. 'Daarom ben ik hier om te leren wat we ertegen kunnen doen. Net als in Nederland twintig jaar geleden hebben wij een overvloed aan buitenlandse investeringen. Daardoor is de peso de afgelopen vier jaar 30 procent duurder geworden ten opzichte van de Amerikaanse dollar. En dat heeft weer tot gevolg dat de export wordt gehinderd. Toch vinden we jullie ziekte niet erg. De harde peso veroorzaakt stabiliteit en vertrouwen in de Chileense economie. De Nederlandse ziekte is een bewijs van voorspoed, kracht en groei.'
Op basis van het economische en politieke succesverhaal speelt Chili een steeds zelfbewustere rol in de wereld. Veel ontwikkelingslanden wringen zich in allerlei bochten om buitenlandse investeerders te lokken, maar Chili trapt op de rem. 'We zitten niet meer zo te springen om buitenlands kapitaal. Alleen in de dienstensector en voor de productie van hoogwaardige goederen kunnen we nog wel wat investeerders gebruiken', aldus Insulza.
Chili staat volgens hem ook niet te trappelen om toe te treden tot het vrijhandelsverdrag Nafta tussen de VS, Canada en Mexico. 'Als de VS willen onderhandelen, prima, laat ze maar komen. Nafta staat niet hoog op onze agenda. We hebben al handelsakkoorden met de Mercosur-landen, en met Colombia, Venezuela, Ecuador, Canada en Mexico. De VS zijn Chili's grootste handelspartner en investeerder en zal dat blijven, met of zonder Nafta.'
Chili is, waarschijnlijk alleen met Cuba, het enige land in Latijns Amerika dat openlijk het moederland Spanje de les durft te lezen. In Madrid is een onderzoeksrechter een proces tegen generaal Pinochet begonnen, omdat de dictatuur ook enkele honderden Spanjaarden het leven heeft gekost. De Chileense regering vindt het proces 'onredelijk' en 'niet gepast', maar laat de betrekkingen met Madrid er niet door bederven. 'De Spaanse rechters zijn autonoom. Het proces is niet het werk van de regering-Aznar.'
Insulza, die zelf tijdens de dictatuur veertien jaar in ballingschap leefde, zou graag zien dat het recht zijn vrije loop krijgt, maar verwerpt de bemoeienis van een buitenlandse rechtbank. 'Het ene land mag zich niet het recht toeigenen een ander land te beoordelen. Daar zijn internationale instanties voor. Er waren in Europa toch ook geen landen die een proces tegen Franco begonnen?'

Foto
	Jos Miguel Insulza FOTO BERT VERHOEFF - DE VOLKSKRANT

