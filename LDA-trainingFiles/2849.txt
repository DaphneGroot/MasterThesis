	Soms lijkt het wel 'n rijdend bankfiliaal
	BLEEKJES, zwak en misselijk maar het spraakorgaan is onaangetast en van binnen kookt het. De ogen spuwen vuur. 'Zou ik er nou ineens niks meer van kunnen? Het is toch duidelijk waarom ik dit jaar niet naar behoren heb kunnen presteren?'
Lang zweeg Danny Nelissen over zijn toekomst, vorige week verbrak hij de stilte. 'Eigenlijk was het me al op 8 augustus duidelijk dat mijn contract bij Rabo niet verlengd zou worden, maar ik had geen zin in ruzie.' En hij hoopte, tegen beter weten in, dat de Rabo-ploeg hem wellicht toch nog in dienst wilde houden.
Bozig: 'Welnee, niks tegen beter weten in. Op 8 augustus zat ik met mijn zaakwaarnemer bij Jan Raas en de sfeer van dat gesprek zei mij genoeg. Mijn zaakwaarnemer zag nog wel mogelijkheden, ik niet. Bij een tweede gesprek heb ik hem niet eens meegenomen. Ze wilden me toch kwijt.'
Vorige week jammerde hij nog publiekelijk over een ongewisse toekomst, een paar dagen later is het leed kennelijk te overzien. Nelissen heeft verregaande contacten met een nieuwe Deense profploeg, mogelijk dat nog deze week de onderhandelingen worden afgerond. 'Mij krijg je niet zo snel klein, dat zal ik volgend seizoen wel laten zien.'
Nog maar twee jaar geleden werd Nelissen in Colombia wereldkampioen bij de amateurs en vanaf dat moment was hij een begeerd renner. 'Voordat ik wereldkampioen werd had ik al bij Rabo getekend. Raas wilde mij heel graag hebben. En nu is er ineens geen plaats meer voor mij. Ik kreeg ook te horen dat ik zo duur was. Wat een onzin, er rijden in de ploeg heel wat duurdere jongens rond.'
Nelissen staat binnen het peloton te boek als n van de meer mondige coureurs. De benen kunnen eveneens flink tekeer gaan, maar blessures wierpen hem de afgelopen twee seizoenen bij herhaling terug. Vorig jaar hield een knieblessure hem in het najaar langdurig langs de kant (alleen in de Tour ging het crescendo en liet hij zich gelden als een van de strijdlustigste renners van het peloton), dit jaar ging het al van begin af aan mis.
Een virusinfectie ('Niemand die weet wat het nu eigenlijk precies was.') deed het voorseizoen mislukken en pas kort voor de Tour was hij weer goed in competitie. In de Ronde van Zwitserland reed hij met grote regelmaat met de besten mee om die voorbereidingswedstrijd op de Tour als elfde af te sluiten. 'Ik begon lekker in vorm te komen en toen had ik in de Tour weer pech.'
Een valpartij in de eerste week van de Tour, juist in de etappe waarin hij voortdurend in de aanval was, deed hem enkele dagen later opgeven. De wond raakte dusdanig genfecteerd dat Nelissen drie dagen in een ziekenhuis in Saint Etienne diende te verblijven. 'Ik had veertig graden koorts! Mocht niet vervoerd worden. Een kwestie van pure pech dat die wond zo is gaan infecteren.'
Eigenlijk, mijmert Nelissen, had hij tijdens de Tour eerder moeten afstappen maar die gedachte kwam noch bij hem noch bij de ploegleiding op. 'De sfeer was daar ook niet naar. We hadden nog niks gewonnen, zo'n vrolijke bedoening was het niet.'
Meer algemeen gesproken voelt Nelissen zich slachtoffer van de Rabo-tactiek in de Tour: 'Vorig jaar hebben we laten zien dat we sterk zijn in de aanval, maar deze Tour zat er in feite geen lijn in. Luttenberger en Jonker moesten zich sparen voor de bergen, Boogerd eigenlijk ook, McEwen moest achter de hand worden gehouden voor de sprint. Er bleven maar een paar jongens over voor het knechtenwerk. De ploegleiding kan moeilijk zeggen dat ik die eerste week niet gewerkt heb.'
Het woordje twijfel komt in het vocabulaire van Nelissen niet voor. In 1994 kreeg hij een startverbod opgelegd wegens vermeende hartritmestoornissen en de aaneenschakeling van blessures nadien heeft hem geen seconde doen denken dat er 'iets' mis is met zijn fysieke gesteldheid. 'Welnee, ik heb mijn portie tegenslag nu wel gehad.'
'Ik moet wel zeggen dat ik niet een renner ben die het hele seizoen voluit kan gaan. Ik ben op mijn sterkst als ik heel doelgericht naar bepaalde wedstrijden toe kan werken, maar door al die blessures ga je je haasten. Dat verergert de boel alleen maar. Je hebt geen tijd om iets op te bouwen. Ik verwijt de medische staf van de Raboploeg niks, maar soms zou je wel eens willen dat de ploegleiding ook eens zomaar informeert naar hoe je je voelt. Het is allemaal zo kil, zo zakelijk. Alsof we een rijdend bankfiliaal zijn.'
Curieus genoeg moet Nelissen nu min of meer plaats maken voor n van zijn beste vrienden in het peloton, de van TVM overgekomen Maarten den Bakker. 'Ja, jammer dat we niet samen kunnen rijden.' Hij vraagt zich hardop af of de eertijdse filosofie van Rabo, het koesteren van Nederlands wielertalent, nog wel opgeld doet.
'Ik moet nog 27 worden en twee jaar geleden zag Rabo mij nog als ht talent. Nu komt Zberg er bij, die zal toch ook een centje gekost hebben, en de leiding is wel met meer buitenlanders bezig geweest. Leon van Bon heeft het natuurlijk geweldig gedaan tijdens het WK, maar hij moet oppassen dat hij straks ook niet slachtoffer wordt van de ploegtactiek. Srensen, Zberg, die jongens cijferen zichzelf heus niet weg.'

Foto
	Danny Nelissen: 'Ze wilden me toch kwijt.' FOTO HANS HEUS - DE VOLKSKRANT

