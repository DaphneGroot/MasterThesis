 KAMER WIL IN 1997 BESLUITEN OVER BENZINE-ACCIJNS. 
 DEN HAAG, 30 (Reuter) - De Tweede Kamer wil pas volgend jaar besluiten over de verhoging van de benzine-accijns met 11 cent per liter, zo meldt het ANP. 
 De Kamer nam daartoe vandaag met 74 tegen 71 stemmen een motie aan van de VVD. PvdA en D66 stemden tegen. 
 Gisteren was ook al over de motie gestemd, maar toen staakten de stemmen omdat het Kamerlid Leerkes (Ouderenunie 55-plus) per ongeluk tegen stemde. Leerkes maakte vandaag geen fout. 
 Het kabinet wil met de accijnsverhoging, die leidt tot een prijsstijging van vijftien cent, het autogebruik terugdringen. 
 De automoblisten zouden worden gecompenseerd door een lagere motorrijtuigenbelasting. 
 Een Kamermeerderheid vreest echter dat pomphouders aan de Duitse grens de dupe worden van de maatregel. Zij wil daarom wachten met het besluit over de accijnsverhoging tot duidelijk is of Duitsland de benzine-accijns ook verhoogt. Daar ziet het overigens niet naar uit. 
 Het is overigens mogelijk dat het kabinet de motie niet zal uitvoeren. De VVD heeft laten doorschemeren dat zij daar geen halszaak van zal maken. 
 (c) Reuters Limited 1996. 
