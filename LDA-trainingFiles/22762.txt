Musea Records.
Musea Records is een Frans non-profit-platenlabel uit 1985, dat gevestigd is in Metz. Het label legt zich toe op de distributie van progressieve rock.
In eerste instantie was het label opgericht door vrijwilligers voor het distribueren van muziek van voornamelijk Franse bands. De progressieve rock zat toen na de punkperiode in het verdomhoekje van de popmuziek. In Frankrijk had de stroming nog minder aanhang dan gemiddeld in Europa, alleen Ange en Atoll hielden langere tijd het hoofd boven water. Musea zag de mogelijkheid tot het bedienen van liefhebbers van de toen nog symfonische rock door tegelijktertijd een postorderbedrijf voor die muziek te exploiteren. Er bleek meer belangstelling voor te bestaan dan verwacht en al snel groeide het bedrijf uit zijn jas.
Inmiddels is Musea Records een platenlabel met bijbehorende internetwinkel en verkoopt het ook muziekalbums buiten zijn eigen genre. De muziek is geluidstechnisch niet altijd even goed van kwaliteit, doordat men regelmatig albums uitbrengt die dateren van veertig jaar geleden. Men heeft inmiddels door die uitgaven een soort geschiedenis van de (Franse) progressieve rock opgebouwd. Een van de bands waarvan de oudere albums onverwachts bij dit label werden uitgebracht en goed bleken te verkopen, was de thans (binnen het genre) populaire band Kaipa. Hun oude albums werden zo goed verkocht dat de band zelfs weer bij elkaar kwam.
Dat het label een goede vertegenwoordiger is van de stroming bleek toen de bekendste symfonische band, Ange, naar het label overstapte. De gehele catalogus van die band verscheen onder dit label. Inmiddels is die band daar voor nieuwe uitgaven weer verdwenen.
