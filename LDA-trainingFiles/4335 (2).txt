Commentarii de bello Gallico.
Commentarii Rerum in Gallia Gestarum (lat. "Commentaren op de gebeurtenissen in Gallië"), beter bekend als (Commentarii) De Bello Gallico ("(Commentaren) over de Gallische Oorlog") is een werk geschreven door Julius Caesar over zijn verovering van Gallië, de Gallische Oorlog.
Situering en inhoud.
Zoals elke Romeinse generaal schreef ook Julius Caesar in opdracht van de Senaat ambtelijke verslagen over zijn talrijke veldtochten. Het bekendste verslag gaat over de verovering van Gallië (ongeveer 58 v.Chr. tot 50 v.Chr.). Caesar slaagde erin om aan zijn verslagen een eigen typerende stijl te geven. Het volledige verslag bestond uit acht "boeken", zij het geen boeken zoals wij ze kennen, maar eerder perkament- of waarschijnlijker nog papyrusrollen. De eerste zeven boeken werden door Caesar zelf geschreven, het achtste boek werd later toegevoegd door Aulus Hirtius, een van Caesars officieren. Caesar gebruikte voor deze boeken de analytische verslaggeving. Elk oorlogsjaar had één boek.
Het document geldt als een belangrijk bron voor historici, hoewel Caesar er niet voor terugdeinsde feiten te verdraaien ter meerdere eer en glorie van zichzelf. Mede daarom schreef hij in bijna heel "De Bello Gallico" in de derde persoon over zichzelf.
Beroemdste hoofdstuk.
Indeling van Gallië omstreeks 54 v.Chr.
1. Gallia est omnis divisa in partes tres, quarum unam incolunt Belgae, aliam Aquitani, tertiam qui ipsorum lingua Celtae, nostra Galli appellantur. 2. Hi omnes lingua, institutis, legibus inter se differunt. Gallos ab Aquitanis Garunna flumen, a Belgis Matrona et Sequana dividit. 3. Horum omnium fortissimi sunt Belgae, propterea quod a cultu atque humanitate provinciae longissime absunt, minimeque ad eos mercatores saepe commeant atque ea quae ad effeminandos animos pertinent important, proximique sunt Germanis, qui trans Rhenum incolunt, quibuscum continenter bellum gerunt. 4. Qua de causa Helvetii quoque reliquos Gallos virtute praecedunt, quod fere cotidianis proeliis cum Germanis contendunt, cum aut suis finibus eos prohibent aut ipsi in eorum finibus bellum gerunt.
1. Heel Gallia is verdeeld in drie delen. In één daarvan wonen de "Belgae", de "Aquitani" in een ander en in het derde diegenen die in hun eigen taal "Celtae" genoemd worden en in de onze "Galli". 2. Allen verschillen onderling in taal, instellingen en wetten. De Galliërs worden door de rivier de "Garunna" van de Aquitaniërs en door de "Matrona" en de "Sequana" van de Belgae gescheiden. 3. De Belgae zijn de dappersten van allemaal, omdat ze het verst verwijderd zijn van de cultuur en de beschaving van de "provincia" en er slechts zeer zelden kooplui dingen komen brengen die bijdragen tot de verwekelijking van hun geesten, en omdat ze vlak bij de Germanen leven, die over de Rijn wonen en met wie ze voortdurend oorlog voeren. 4. Om die reden overtreffen ook de Helvetiërs de overige Galliërs in moed, omdat ze bijna dagelijks strijd voeren met de Germanen. Ze weren hen ofwel van hun eigen grondgebied, of voeren zelf oorlog op het grondgebied van de Germanen.
