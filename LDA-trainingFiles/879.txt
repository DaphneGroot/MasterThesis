	'Voor 'n oude man maakt Deng het redelijk goed': Peking ontkent sterke achteruitgang gezondheid van China's bejaarde leider
	Van onze correspondent
Toine Berbers
 HONGKONG
'Voor een oude man maakt hij het redelijk goed.' China heeft gisteren de geruchten tegengesproken dat de gezondheid van Deng Xiaoping onlangs sterk achteruit is gegaan. 'Er is geen grote verandering opgetreden', zei regeringswoordvoerder Shen Guofang.

Shen reageerde tijdens een persconferentie in Peking op berichten in Hongkongse kranten dat de bejaarde leider vorige week bewusteloos was aangetroffen door zijn verpleegsters, die er niet in waren geslaagd hem bij te brengen. Nadat hij 's avonds laat uit zichzelf weer was bijgekomen, zouden doktoren speciale apparatuur hebben laten komen.
Enkele kranten in Hongkong schreven dat Deng met spoed naar een ziekenhuis was overgebracht, andere media citeerden vrienden van de familie, die zeiden dat hij gewoon in zijn tot kliniek omgebouwde huis in het centrum van Peking wordt behandeld. De 92-jarige patriarch, die al twee jaar niet in het openbaar is verschenen, lijdt aan de ziekte van Parkinson.
De geruchten vielen samen met de start van een twaalfdelige tv-serie over het leven van Deng op de Chinese staatstelevisie. Hoewel er geen direct verband lijkt, plaatst de documentairereeks de erfenis van de architect van China's economische wonder en de opvolgingskwestie weer op de voorgrond. De door Deng voorbestemde leider, president Jiang Zemin, prees in een introductie uitvoerig de verdiensten van Dengs hervormingen. 'Hij was de man om wie het tijdens de tweede fase van het communistische tijdperk draaide', zei Jiang.
In de volgende delen wordt Deng steeds meer een heilige, omringd door immense luchten, waarin gouden zonnestralen weerkaatsen op etherische wolkenflarden. De episode van afgelopen zaterdag probeerde aan te tonen dat Deng al kort na de overwinning in de burgeroorlog in 1949 zijn marktgerichte economische theorieën begon te ontwikkelen, die hij eind jaren zeventig in praktijk begon te brengen.
De documentaire toont niet hoe Dengs tweede vrouw hem in 1932 verlaat voor een andere partijfunctionaris, als hij voor het eerst in ongenade valt. Zijn politieke opmars zou later nog twee maal onderbroken worden, maar die periodes moeten nog aan de orde komen.
Dit najaar komt Dengs erfenis aan de orde op het cruciale partijcongres dat de beleidslijn voor de komende vijf jaar moet vastleggen. De markthervormingen liggen onder vuur van de conservatieven, die terug willen naar meer overheidsinvloed op de economie. Dat de staatstelevisie het jaar begint met zo'n positieve serie kan erop wijzen dat de Deng-gezinde vleugel terrein wint.
Het inititiatief tot de serie is volgens ingewijden afkomstig van Jiang zelf, die Dengs aanzien wil gebruiken om de partij achter zich te verenigen.
De laatste maanden leken nauwe banden met de patriarch of zijn familie geen garantie meer voor politiek fortuin. In november kreeg Zhou Beifang, de zoon van een goede vriend van Deng, de doodstraf op termijn - een vonnis dat gewoonlijk na twee jaar wordt omgezet in levenslang. Zhou, die een hoge functie had bij de staalgigant Shougang, was volgens de rechter betrokken bij een smeergeldaffaire van 3,5 miljard gulden.
Zijn veroordeling in de campagne tegen corruptie was een waarschuwing aan de kinderen van leiders, die gewend waren hun vaders positie te gebruiken voor zakelijk gewin. Maar de affaire kwam ook gevaarlijk dicht in de buurt van Dengs jongste zoon, Deng Zhifang, een vice-voorzitter van Shougang.
Dengs familie houdt zich de laatste maanden op de achtergrond. De laatste opmerkingen over de pater familias kwamen van de oudste zoon, Deng Pufang, die tijdens de Culturele Revolutie door Rode Gardisten uit een raam werd gegooid en sindsdien is verlamd. Afgelopen zomer verweet hij westersgezind rechts en ultra-egalitair links dat zij het leiderschap van zijn vader in diskrediet willen brengen. De invalidenbond, waarvan hij voorzitter is, schrok zo van zijn rede, dat in de officiële tekst de gevoelige passages zijn weggelaten uit angst voor represailles.
Sindsdien heeft geen van de vijf kinderen zich nog uitgelaten over hun vader. Dochter Deng Rong, die als schrijfster van zijn biografie de hele wereld afreisde en zich ontpopte tot zijn woordvoerster, heeft al een jaar niets over hem gezegd.
Dat zij haar eigen dochter naar een school in San Francisco stuurde, werd in Peking gezien als een veiligheidsmaatregel. Haar man kwam in maart in opspraak, toen de Amerikaanse douane een zending van tweeduizend geweren onderschepte die zijn bedrijf Poly het land trachtte binnen te smokkelen.
Wel hebben zij via vrienden laten weten dat hun vader er nog steeds op staat op 1 juli aanstaande de overdracht van Hongkong aan China bij te wonen. Volgens een Pekinggezinde krant in Hongkong treft een speciale regeringscommissie voorbereidingen voor de reis, die in drie etappes zou moeten verlopen.
Eerst zou Deng naar Shanghai worden gebracht. Eenmaal bijgekomen zou hij doorreizen naar de provincie Guangdong (Kanton), die aan Hongkong grenst. Daar zou hij twee maanden moeten wennen aan het vochtige, hete klimaat voordat hij in staat wordt geacht de Britse kolonie te betreden.

