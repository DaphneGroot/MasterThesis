	Geen sportdrank op het menu
	In Nederland zouden zo'n achthonderdduizend mensen zijn die meerdere keren per week hardlopen, maar in datzelfde land kan een tijdschriften-uitgever blijkbaar geen goed Nederlands woord bedenken als hij een blad voor die doelgroep ontwikkelt.
We hadden al het maandblad Runner's World, sinds deze maand kan de hardloper ook terecht bij Running Report.
Achthonderdduizend regelmatige hardlopers, dat moet dus een aardige afzetmarkt zijn. Maar is dat zo? Van die vele honderdduizenden lopers hebben er 'slechts' vijftienduizend een abonnement op Runner's World, de betaalde oplage is 19.124, aldus de meest recente Notu-cijfers.
Het nieuwe blad, Running Report, kent veel overlap met Runner's World: rubrieken over trainingen en voedsel, een uitgebreide trim- en wedstrijdkalender, pagina's vol met uitslagen van diezelfde nationale wedstrijden, info over nieuw schoeisel, over sport-bh's, over kleding. Daarnaast brengen beide bladen interviews met nationale 'toppers', met atleten als Kamiel Maase, Gerard Kappert en Irma Heeren.
En dan de verschillen: Running Report richt zich - getuige het eerste nummer - wat meer op de breedtesporter: topatleten gaan onder leiding van journalist Eddy Jansen aan tafel met twee recreatieve hardlopers. Het kwintet (Jansen draaft ook mee) loopt een eindje op, eet een hapje pasta, en wisselt ondertussen ervaringen uit: 'Ik loop op een dag van een wedstrijd 's ochtends nooit los.'
Runner's World geeft de (internationale) topsporter meer ruimte: in het recente nummer aandacht voor tweevoudig Olympisch kampioene Svetlana Masterkova en een reportage over een grote veldloop in Spanje.
Running Report blijft binnen de grenzen en biedt de nieuwe rubriek 'het favoriete trainingsrondje van' aan. Ditmaal wordt gedraafd met marathonloopster Carla Beurskens. Op een kaartje wordt de hardlooproute van Beurskens keurig vermeld.
Ook hier kunnen de meerennende RR-redacteuren het eten niet laten: na afloop volgt een koffiemaaltijd in café-restaurant Jagerslust in Velden. De hardlopende culi's geven zelfs een beoordeling. Drie getekende schoentjes staat voor 'uitstekend', drie blaren, het zal niet verbazen, voor 'slecht'.
Jagerslust krijgt één blaar: sportdrank ontbreekt op het menu.

