	Duitse minister wil wijziging belastingverdrag
	Van onze verslaggever
AMSTERDAM
Wolfgang Clement, minister van Economische Zaken in de Duitse deelstaat Nordrhein-Westfalen, wil dat het Duitse belastingverdrag met Nederland aangepast wordt. Zonodig wil hij in Brussel een wijziging van de huidige praktijk afdwingen. Volgens hem vormt het Nederlandse belastingbeleid een 'onaanvaardbare vorm van concurrentievervalsing.'
Dat zegt Clement in het weekblad Elsevier. 'Uw beleid is meedogenloos', aldus Clement. 'Voor financieringsmaatschappijen bedraagt de effectieve winstbelasting in Nederland nog geen tien procent. Dat kunnen wij niet bieden.'
Clement doelt onder meer op de mogelijkheid om aanloopverliezen bij dochterbedrijven in Nederland af te trekken van de winst in het moederland en op de 'tax rulings' waarmee buitenlandse investeerders afspraken kunnen maken met de belastingdienst. Het stoort Clement ook dat de provincie Gelderland in het aangrenzende Nordrhein-Westfalen bedrijven werft met 'agressieve methoden'.

