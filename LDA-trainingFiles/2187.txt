	Kansarme peuters leren weerbaar te worden met programma van Amerikaan David Weikart 'Het is zo belangrijk dat een kind in zichzelf gelooft'
	Van onze verslaggeefster
Xandra van Gelder

ROTTERDAM
'Maak een plan. Voer het uit. Evalueer het.' De strijdkreet klinkt als een commando voor een managerscursus, maar is ht centrale thema voor de drie- en vierjarigen die meedoen aan het Highscope-programma. Highscope moet kansarme kinderen sociaal weerbaarder maken.
De bedenker van Highscope, de Amerikaan David Weikart, is een paar dagen in Nederland. Hij wil drie- en vierjarigen leren zelf keuzes te maken en zelf besluiten nemen. Die aanpak heeft geen effect op hun schoolprestaties, maar ze worden sociaal weerbaarder en begaan - op oudere leeftijd - minder strafbare feiten.
Weikart vertelt vertederd over een driejarig Turks jongetje dat hij in Rotterdam heeft gezien in een peuterklas waar zijn methode wordt gebruikt. 'Hij speelde met iets prachtigs. Ik had nog nooit zoiets gezien en ging naast hem zitten. Hij zag een grote, onbekende vreemdeling, maar hij was niet bang. Integendeel, hij hielp me.' Het jongetje werkte met Hamertje Tik.
'Hij zag dat ik niet wist wat ik moest doen en gaf me een houten spijker en een hamer. Het was geweldig. Je ziet dat hij denkt! Wat moet een driejarige niet allemaal geleerd hebben om te herkennen dat ik zo'n apparaat niet ken en mij daarom een hamer te geven. Dat ziet hij.'
Wat Weikart propageert, klinkt simpel en alledaags. Geef kinderen interessant speelgoed, laat ze zelf ontdekken wat ze er allemaal mee kunnen doen. Daag ze uit. Help als ze hulp nodig hebben. Praat veel met ze. Probeer ze te begrijpen en leer ze dat ze hun gedachten onder woorden brengen.
Voor veel kinderen die niet uit de middle class komen, is dat geen alledaagse situatie. 'Ze leven in voortdurend lawaai en chaos en niemand let echt op ze. De televisie staat aan, de cd-speler staat aan. En als ze een woedeaanval krijgen, is er niemand die dat goed opvangt.' Die kinderen moeten op school leren dat ze zelf kunnen kiezen wat ze doen, dat het ertoe doet wat zij vinden. Dat ze problemen kunnen bespreken en samen met anderen een oplossing kunnen vinden. 'Het is zo belangrijk dat een kind in zichzelf kan vertrouwen. Dat het in zichzelf gelooft.'
Weikart is de goeroe van de voorschoolse opvang. Van alle Amerikaanse kinderen krijgt 12 procent een programma van Highscope. Het wordt in veel landen gebruikt en Weikart adviseert regeringen over de aanpak van achterstandskleuters. Tot verdriet van de bedenker is Nederland het enige land waar Highscope een andere naam heeft. 'Nederlanders zijn kennelijk een tikje eigenzinnig.' Hier heet het Kaleidoscoop.
Weikart heeft in Nederland veel aanhangers. De staatssecretarissen Netelenbos van Onderwijs en Terpstra van WVC zoeken de beste manier om kinderen uit sociaal-economisch zwakke milieus op jonge leeftijd bij te spijkeren. Kansarme kinderen, zoals bijvoorbeeld Turkse en Marokkaanse peuters, hebben op vierjarige leeftijd al zo'n grote achterstand dat ze die op school niet meer inlopen.
Met massale voorschoolse opvang hopen de bewindslieden te verhinderen dat zo'n achterstand ontstaat. De ministeries subsidiren een aantal voorschoolse projecten. Het project met de beste resultaten maakt kans op grote schaal te worden ingevoerd.
Weikart, die heilig in zijn aanpak gelooft, moet de bewindslieden teleurstellen. Kansarme peuters gaan ondanks stimulering op oudere leeftijd niet beter presteren. Vanaf 1967 volgt hij drie groepen kinderen. En die zijn programma volgde, n die een meer gestructureerde aanpak kreeg en n waar niets mee gebeurde. Gemiddeld zijn de schoolprestaties van die drie groepen gelijk.
Experiment mislukt, zeggen de critici. Nee, weerspreekt Weikart, mijn kinderen zijn in andere opzichten veel beter af. Op hun 23ste waren ze minder vaak gearresteerd, minder vaak veroordeeld, hadden meer jongeren een eigen huis, een eigen inkomen en maakten minder gebruik van sociale zekerheid dan de kinderen uit de andere twee groepen. Van elke dollar die in Highscope wordt genvesteerd, beweert Weikart, bespaart de overheid zeven dollar. Bovendien worden zijn jongeren gelukkiger.
Weikart is trouwens niet de enige die schoolprestaties niet kan benvloeden. Dat is nog niemand gelukt. Het kan wel, denkt Weikart, maar we weten niet hoe. 'Het glas van de kinderen uit de middle class is vol. Het is zinloos als zij voorschoolse programma's volgen.
'Als je een deciliter goede bedoelingen in hun glas leegt, stroomt het gewoon over. Het glas van kansarme kinderen is waarschijnlijk maar half gevuld. Daar kun je wel van alles in gieten. Dat helpt ook. Maar het is ons nog niet gelukt het hele glas te vullen.'
Internationaal, en ook in Nederland, adviseren steeds meer deskundigen dat kinderen in achterstandssituaties meer baat hebben bij programma's waarin ze iets concreets leren. In Nederland geloven steeds meer mensen dat allochtone kinderen gebaat zijn bij het systematisch leren van Nederlandse woorden en begrippen. Weikart ziet daar niets in.
'Allochtone kinderen kennen misschien niet veel Nederlandse woorden, mogelijk kennen ze zelfs niet veel woorden in hun eigen taal, maar dat is geen reden om een ander programma te maken. Wij omringen de kinderen met veel taal. Plotseling staat Weikart op en gaat streng naast de interviewer staan. 'Maar volwassenen moeten wel op dezelfde hoogte als kinderen praten. Praat dit prettig? Nee toch? U kunt niet meer goed denken. Ik ook niet. Toch gaan veel volwassenen zo met kinderen om. Het lijkt een detail, maar het is belangrijker dan drillessen om tien woorden te leren.'
Weikart is genteresseerd in de Nederlandse plannen om de klassen te verkleinen voor kinderen van vier tot zes jaar. 'Niet doen', adviseert hij. 'Klassenverkleining kan geen kwaad, maar het is veel effectiever om twee leerkrachten voor een groep te zetten. Als je dan de klas splitst voor sommige activiteiten, heb je een groepje van ongeveer vijftien kinderen. Bovendien is het grote voordeel dat een leerkacht zich langdurig met een probleemkind kan bezighouden.'

Foto
	De Amerikaan David Weikart zit tussen musicerende kinderen in de Rotterdamse peuterschool De Batavier. FOTO MARTIJN BEEKMAN

