Waddinxveen.
Topografische gemeentekaart van Waddinxveen, december 2016
Kaart van Noord-Waddinxveen uit 1868kaart van Zuid-Waddinxveen uit 1868
Waddinxveen () is een plaats en gemeente in de Nederlandse provincie Zuid-Holland op korte afstand van Rotterdam (regio Rotterdam/Rijnmond-Oost). De gemeente heeft inwoners (, bron: CBS). Het dijkdorp ontstond in de 13e eeuw als veenontginning op de westoever van de Gouwe.
Waddinxveen is vooral bekend vanwege de Waddinxveense hefbrug (1936) over de Gouwe. Verder staat Waddinxveen van oudsher bekend om de meubel- en stroopwafelbakkerijen.
In het zuiden van de gemeente ligt een deel van de Zuidplaspolder. In het noorden bevindt zich het Gouwebos, een groene buffer tussen Waddinxveen en Boskoop. De grond van deze buffer is het eigendom van gemeente Waddinxveen, terwijl de bomen het eigendom zijn van gemeente Boskoop. Dit moet verzekeren dat de ontwikkeling van dit gebied door beide gemeenten wordt geaccepteerd.
In de gemeente Waddinxveen bevindt zich de "Vergeten Plek". Het water staat er op 7,10 m onder NAP, dat is het laagste polderwaterpeil van Nederland. Om daar de aandacht op te vestigen is er in 1996 een monument verrezen, ontworpen door Eline Ouwendijk.
Geschiedenis.
Op 20 april 1233 verkocht Floris IV, graaf van Holland, voor 200 Hollandse ponden een gebied woest veen langs de Gouwe aan Nicolaas van Gnepwijk, Herbaren van Aalsmeer en Woubrecht. Het gebied kreeg de naam 'Waddinxvene'. Deze gebeurtenis is de aanleiding geweest tot de viering van het 750-jarig bestaan van Waddinxveen in 1983. 20 april 1233 mag derhalve worden beschouwd als de ‘geboortedatum’ van deze gemeente. Toch is het niet zeker of dit de werkelijke ontstaansdatum is van het dorp.
Wat nu Waddinxveen is waren vroeger drie kernen: Noord-Waddinxveen (gemeente Noord-Waddinxveen) gelegen aan de Dorpstraat, Zuid-Waddinxveen (gemeente Zuid-Waddinxveen) gelegen bij de brugkerk en de hefbrug, en "Zuid Gouwekade" (gemeente Broek, Thuil en 't Weegje) gelegen bij de Sint Victorparochie aan de Zuidkade. In 1870 kwamen alle kernen in één gemeente te liggen. Door latere uitbreidingen kwamen ze tegen elkaar aan te liggen. Aan de hand van de verschillende concentraties met oude bebouwing is nog te zien dat het oorspronkelijk om drie aparte kernen gaat. Het oudste van de drie oorspronkelijke dorpen is Noord-Waddinxveen. Door uitbreiding van zowel de Zuidplas als de noordelijke plassen zocht een gedeelte van de bewoners hun heil nabij de Gouwe. Op deze manier ontstonden de andere twee kernen.
Oorsprong van de naam.
Er is onduidelijkheid over de precieze oorsprong van de naam Waddinxveen. De oudst bekende vermelding van de plaatsnaam, uit 1233, is zoals gezegd 'Waddinxvene'. Er is een theorie die zegt dat de naam is afgeleid van de persoonsnaam '(van de) Wadding', waarbij de plaats is gelegen in het 'veen van Wadding'. Een andere mogelijkheid is dat de plaatsnaam is ontstaan uit een aanduiding voor water, afgeleid van 'wadde'. Voor de Tweede Wereldoorlog werd de naam geschreven als 'Waddingsveen', zoals meer plaatsen in Nederland de 'x' toen met 'gs' (of 'ks') werd geschreven.
Stedelijke ontwikkeling.
Rond 1980 was de eerste fase van de nieuwbouwwijk Zuidplas gereed, gelegen in het zuidwesten van Waddinxveen, nadat eind jaren 60 al nieuwbouwwijken tot stand waren gekomen in het westelijk en noordelijk deel van de gemeente. Vrij bijzonder is de Ontmoetingskerk (1969) aan de Groensvoorde voor protestanten én katholieken samen. In 1975 werd winkelcentrum de Passage geopend, tussen hefbrug en station in.
In 2014 is een nieuw winkelcentrum gebouwd, op het oude terrein van voetbalclub CVV Be Fair, genaamd winkelcentrum "Gouweplein". De voetbalvereniging verhuisde al in de zomer van 2008, de andere verenigingen volgen later. Het centrum biedt plaats aan onder andere een bibliotheek, winkels en horeca. Ook is er ruimte voor sociale woningbouw en koopwoningen en onder het centrum bevindt zich een grote parkeergarage.
In Waddinxveen-Zuid, tussen de wijk Zuidplas, de Zuidelijke Rondweg en de spoorlijn in, is een nieuwe woonwijk gepland. Deze draagt de naam Triangel. Deze woonwijk zal in fasen worden gebouwd, met de laatste fase in 2025. Aan deze wijk is het derde station van Waddinxveen gepland.
De gehuchten binnen de gemeente Waddinxveen zijn Bloemendaal en Middelburg (dat trouwens slechts gedeeltelijk binnen de gemeentegrenzen van Waddinxveen valt, gedeeltelijk binnen Boskoop en gedeeltelijk Bodegraven-Reeuwijk).
Burgemeester & Wethouders.
Sinds 1 juni 2009 is Bert Cremers (PvdA) burgemeester van Waddinxveen. Waddinxveen heeft 4 wethouders waarvan 1 van de VVD, 1 van het CDA en 2 van PCW.
Fusieplannen.
In november 2007 hebben de Gedeputeerde Staten van de provincie Zuid-Holland een mogelijke fusie van Waddinxveen met de voormalige gemeentes Rijnwoude en Boskoop afgewezen. Aanvankelijk wilde de gemeente Boskoop dat Waddinxveen ook bij de fusie betrokken zou worden, maar met name vanuit Waddinxveen was hier veel weerstand tegen. De gemeenten Boskoop en Rijnwoude zijn tegenwoordig opgeheven en vallen nu onder de gemeente Alphen aan den Rijn. De provincie had hierna nog plannen voor een verdere samenwerking of een eventuele fusie tussen Waddinxveen en Gouda. In 2012 zijn de fusiebesprekingen met Gouda beëindigd nadat in een lokaal referendum op 2 maart 2011 92,4% van de Waddinxveners (opkomst 72%) zich tegen de fusie had uitgesproken.
Stedenband.
Waddinxveen heeft een jumelage met de stad Pelhřimov in Tsjechië. Vanuit het Coenecoop College vinden er ieder jaar uitwisselingsprojecten plaats waarbij Nederlandse scholieren van de school een week in Tsjechië verblijven en vice versa. In 2008 zijn er echter geen leerlingen uit Tsjechië naar Waddinxveen gekomen.
Verkeer en vervoer.
Waddinxveen ligt aan verschillende uitvalswegen. Via de N453 en de N207 zijn de A12 en de A20 te bereiken. Binnen Waddinxveen en de provincie Zuid-Holland zijn er plannen voor een provinciale, dan wel gemeentelijke ringweg. Een concreet plan is bijvoorbeeld de Westrandweg. Een Boskoops idee is de hoofdweg door het Gouwebos, ten noorden van Waddinxveen, zodat het Boskoopse centrum en daarmee de monumentale Hefbrug veel minder verkeer richting bijvoorbeeld het ITC-terrein te verwerken krijgt. Vanuit Waddinxveen bestaat hiertegen weerstand, omdat het nut voor het dorp van deze weg als vrij beperkt wordt gezien. Er bestaan plannen voor het aanpassen van de N207 (Henegouwerweg), het doortrekken van de N219 richting de toekomstige Westrandweg en het eventueel verbinden van de Zuidelijke Rondweg met de verlengde N219.
De spoorlijn Gouda - Waddinxveen - Alphen aan den Rijn (enkelspoor) werd in 1934 aangelegd en in 1956 geëlektrificeerd. Waddinxveen heeft sindsdien twee stations en wel Waddinxveen (1934) en Waddinxveen Noord (1973). Na 2016 komt er minimaal 1 halte bij ten zuiden van het huidige station Waddinxveen. Ook is de plaats te bereiken door middel van de streekbussen 175, 177, 187, 186 en de Q-Liner 382 van Arriva.
Sport.
Waddinxveen telt twee voetbalclubs, te weten CVV Be Fair en ASW (ASW is in 2010 ontstaan uit de fusie van de clubs WSE en VV Waddinxveen). Verder zijn er verenigingen in verscheidene takken van sport, zoals badminton (Invictus), hockey (HC Waddinxveen), tafeltennis (Kwiek), korfbal (W.K.V. Korbis), atletiek, tennis (TV De Gouwe Smash, TV Be Fair, TV Waddinxveen), basketbal (Bouncers Basketball), turnen (TOOS), handbal (ROWAH), volleybal (Timios), waterpolo (Z&PC de Gouwe) en dansen (TOOS, Da Danza). Ook is er een land-scouting (Sint Victor) en een water-scouting (Klimop) in Waddinxveen. Verder heeft Waddinxveen sinds 1 januari 1974 een reddingsbrigade waar kinderen kunnen leren hoe ze zichzelf en anderen kunnen redden.
Onderwijs.
Enkele basisscholen zijn de Dick Brunaschool en de Theo Thijssen (openbare scholen), de PC Prins Willem Alexanderschool, de NH Bethelschool, de NH Rehobothschool, GBS de Leilinde, de Regenboogschool, de PC Koningin Beatrixschool en de Kardinaal Alfrink School.
In Waddinxveen is ook een school voor voortgezet onderwijs, het Coenecoop College. Deze school heeft een vmbo-, havo- en vwo-afdeling. In Boskoop is een locatie waar de onderbouw kan worden gevolgd.
