	Fort Asperen toont gebruiksvoorwerp in het alledaagse leven Een toast op het drinkglas
	Van onze verslaggever
Jaap Huisman

LEERDAM
Glazen zijn er om gevuld te worden, maar waar je ook kijkt in Leerdam: nergens een glas dat je eens lekker aan je mond kunt zetten. En dat op een manifestatie die gewijd is aan het Drinkglas. Er is een uitzondering. Als we argeloos het Kunststation van Leerdam binnenkomen, krijgen we onmiddellijk een gifgroen drankje gepresenteerd in een speels glas. De kelk steunt op een poppenbeentje. Zo zijn er meer grappen in de voormalige wachtkamer die voor de gelegenheid is omgebouwd tot proeflokaal.
Leerdam brengt een toast uit op het drinkglas, deze zomer. In het Oude Raadhuis liggen glazen in een koelvitrine te pronken, beijsd of door de koude gesprongen. Aan de oever van Linge oefenen glasblazers op nieuwe ontwerpen, terwijl het Glasmuseum het verleden tot leven wekt. Daar is een parade van Romeinse bekers tot het afwasmachine bestendige Gildeglas.
Maar zoals altijd is het fort het kloppend hart van de expositie. Zilveren vlaggen met een gevulde waterzak aan de stok, het herkenningssymbool van de manifestatie, bengelen tussen de klimop boven de ingang. Het mooist wordt het thema verbeeld op het affiche en de passepartout-kaart. Geen drinkglas maar een plons. Het fotografisch naijl-effect van een glas in het water, te vergelijken met de afdronk van wijn.
De stichting Fort Asperen aarzelde of ze wilde deelnemen aan de manifestatie. Immers, in 1986 was het glas als beeldende materiaal ook al aan de orde gekomen in Beelden in glas. En het stichtingsbestuur voelde er niets voor om een succesnummer te herhalen. Dat het fort alsnog besloot mee te doen, komt door een eigenaardige draai in redeneren. Niet het materiaal glas maar het gebruiksvoorwerp in het alledaagse leven moest de aandacht krijgen.
Hoe alledaags bewijst de commercial van het sponsorende machinevaatwasmiddel dat vrijwel elke dag op televisie een mini-magazine wijdt aan de nieuwste serie drinkglazen die, uiteraard, pas gaan schitteren na een beurt met ..... Tevens wilde de organisatie onderzoeken 'hoe verschillende werelden met elkaar communiceren, kennis en ervaring uitwisselen en in discussie met elkaar gaan'. Geheimtaal voor een oost-west en noord-zuid ontmoeting. De Chinese, Indiase en Afrikaanse kunstenaars mochten proefdraaien in de glasfabriek Leerdam. En ze brachten h£n ervaring mee, zoals de Indir Jogi Panghaal, die zijn vaasjes van keramiek door de gangen van het fort laat slingeren. Indirs drinken niet uit glas maar uit klei.
De aarzeling bij de organisatie wreekt zich bij de uitwerking. Er is een geforceerd, om niet te zeggen tweeslachtig, verbond gesmeed tussen installaties op de bovenste ringen van het fort, en de glazenmakers in de kelder-omgang. Die werelden ontmoeten elkaar zelden. Soms is het thema Drinkglas volkomen zoek, in de strengen kabels die de architect Ton Venhoeven en beeldend kunstenaar Aernout Mik hebben gespannen tussen de verschillende kruitkamers. Het is een krachtig beeld, het kluwen van kabels en leidingen, dat aansluit bij het weerbarstige interieur van het fort, maar het eindigt raadselachtig: bij een gehalveerde badkuip, een breedbeeldtelevisie en een soort varkenskot.
Drinken, en vooral het met overgave in het schuim happen op een warme zomerdag: dat tafereel krijgen we te zien dankzij Maria Goosen in haar installatie Pilsjes. We zien (gestold) gerstenat in bierglazen op balen stro en daarachter een open venster met uitzicht op de landerijen. Voor even verandert het fort van een militair bastion in een boerenschuur. Buiten glibberen we over het modderpad naar een glazen brug van de Chinese kunstenaar Shen Yuan. Drie groene glasbakken drijven als pijlers in de fortgracht. Ertussen is een gordijn van groene Grolsch export-flessen gespannen. Hier wordt het ideaal, dat de organisatie voor ogen stond, werkelijkheid. Een Chinees die zijn visie geeft op onze wegwerpcultuur door een hangbrug die hij uit zijn eigen land heeft gemporteerd.
Valt er nog iets te drinken? Niet uit de glazen die tien ontwerpers en beeldend kunstenaars speciaal hebben bedacht en die 'een nieuwe visie op het drinkglas moeten geven'. Ze zijn door tentoonstellingsontwerper Bart Guldemond achter stevige glazen platen gevangen gezet. Vooral bij Guldemonds eigen glas snakken we naar een slok: hij heeft de glasbodem zo getint dat het lijkt alsof de kalkafzetting van melk of de wijndroesem zijn neergeslagen. Dat zijn glazen met herinneringen aan vorige gebruikers en eerdere drankgelagen.
Zo'n vorige gebruiker was koningin Juliana. In 1979 zette zij in Leerdam een historische roemer aan de mond, waarbij ze haar lipafdruk achterliet op de rand. Fans koesteren zo'n tastbaar bewijs van hun idool, en zo is ook dat koninklijke glas met lippenstift niet door de afwasmachine gedegradeerd tot een alledaags stuk servies. De Chinese kunstenaar Wang Youshen heeft het relikwie machinaal laten reproduceren met lipafdruk en al. Juliana's lippen zijn - voor dertig gulden - geworden wat Monroe's lach en het Chanelflesje dankzij Warhol al jaren zijn: massakunst.
Natuurlijk, in het fort is geen expositie klein te krijgen, zelfs een onsamenhangende. De combinatie van zoiets kwetsbaars als glas met een verroeste ijzeren sponning of een vervallen deur is al gauw decoratief. Maar je zou wat meer wensen. Dat 'meer' biedt dit keer vooral het boek bij de manifestatie. Het is voortreffelijk vormgegeven door Karel Martens en Roger Willems. In een handzaam formaat en gezet in een schreefloze letter op aaibaar glanzend papier volgen we de geschiedenis en de symboliek van het drinkglas: gegraveerd of onversierd, als object bij een initiatieritueel of als hulpmiddel bij een bacchanaal tot en met het glas in de film.
Historische drankscnes herleven, zoals dat glaasje melk dat Cary Grant in Hitchcocks Suspicion op een dienblad de trap opdraagt. Zijn blik spreekt boekdelen, dit is geen onschuldige melk. Om die dreigende lading aan dat glas mee te geven had Hitchcock er een brandende gloeilamp in verstopt.
Het glas op het nachtkastje, zo zien we in de film, blijft die nacht onaangeroerd. Totdat het aan het eind van een scne, na een gesprek tussen het echtpaar, ineens verdwenen is. Ondertussen blijven we gissen wat er is gebeurd. Als die inhoud aan zoiets eenvoudigs als een glaasje melk mee te geven is, trouwens als elk glas zijn eigen verhaal kan vertellen, dan pas wordt duidelijk dat de ambities niet overal zijn gehaald. Uitgerekend een boek moet dat gemis goedmaken. Ondertussen is er voor verveling geen plaats in Leerdam, maar dat is een ander verhaal.
Het Drinkglas. Tot en met 14 september in Leerdam en omstreken. Elke zondagmiddag lezingen in de Taveerne bij het Fort. Catalogus  65,-.

Foto
	Glazen brug van de Chinese kunstenaar Shen Yuan. FOTO MARCEL VAN DEN BERGH De installatie Pilsjes van Maria Goosen.FOTO MARCEL VAN DEN BERGH

