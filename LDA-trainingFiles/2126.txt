	HBO-Raad presenteert voorstel voor nieuw stelsel studiefinanciering 'Geef studenten in begin meer geld'
	Van onze verslaggever
Robert Sikkes

UTRECHT Beperk de studiebeurs tot enkele jaren, maar geef studenten in die tijd meer geld. Maak het studenten daarna gemakkelijker om naast hun studie te werken. Dat kan door hen een bedrag van hun belastbaar inkomen te laten aftrekken. Zo schetst A. van der Hek, voorzitter van de HBO-Raad, de contouren van een nieuw stelsel van studiefinanciering.
De prestatienormen van de huidige studiefinanciering - wie niet voldoende tentamens haalt, wordt aan het einde van zijn studie opgezadeld met een grote schuld - leiden tot 'risicomijdende keuzen'. Jongeren kiezen voor een opleiding die zij aankunnen. Daarnaast werken veel studenten om naast de basisbeurs niet te hoeven lenen. Meer dan 80 procent heeft een baan van gemiddeld tien uur per week.
'Nu de combinatie van leren en werken oprukt, moeten we ons afvragen of we het beurzenstelsel niet anders moeten organiseren', vindt Van der Hek.
De HBO-Raad wil in de eerste jaren, als studenten aan de opleiding beginnen, een royalere subsidie voor studenten dan de huidige beurs. 'Bij de start van de opleiding is het lastig om ernaast te werken', verdedigt Van der Hek die keuze.
Nadat ze enkele jaren zijn gevorderd in het hoger onderwijs, moet het voor studenten aantrekkelijk worden gemaakt om ernaast te werken. Door studieaftrek bij de inkomstenbelasting moeten zij meer nettoloon overhouden. Omdat het aantal opleidingen die leren en werken combineren, snel toeneemt, is zo'n systeem volgens hem goed verdedigbaar.
Van der Hek verwacht dat dit systeem het onderwijs bevrijdt 'uit de greep van studiefinanciering'. De studieduur wordt nu in hoge mate bepaald door de regels die het beurzenstelsel stelt. Vrijwel iedere vertraging van de studie levert zowel voor de student als voor de opleiding financiÂ‰le problemen op.
Het huidige systeem van studefinanciering heeft volgens Van der Hek bovendien een weerslag op het keuzegedrag van studenten: de technische en de zwaardere economische opleidingen dalen sterk in populariteit. 'Die afnemende belangstelling is raar, omdat het opleidingen zijn die jongeren kansrijk maken op de arbeidsmarkt.'
De HBO-Raad heeft minister Ritzen gevraagd jongeren die aan een technische studie beginnen, een jaar 'proefbeurs' te geven. Wie na een jaar afhaakt en een andere opleiding kiest, behoudt dan het recht op vier jaar studiefinanciering.

