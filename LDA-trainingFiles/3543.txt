	Nummer 174517
	'OP 13 DECEMBER 1943 werd ik door de fascistische militie opgepakt.' Zo begint Primo Levi's beroemdste boek Is dit een mens (Meulenhoff, 1987), dat een van de indrukwekkendste verslagen is van het leven in het concentratiekamp Auschwitz. Het boek, dat hij al in 1947 schreef, werd pas na elf jaar door een grote Italiaanse uitgever gepubliceerd. Het duurde nog langer voordat hij internationale erkenning kreeg.
De Zwitserse journaliste Myriam Anissimov deed jarenlang onderzoek naar het leven van de schrijver. Zij sprak met zijn naaste vrienden en familieleden, ploos archieven uit en had toegang tot persoonlijke documenten en briefwisselingen. Het resultaat is een lijvige biografie, de eerste biografie van Levi, en er werd op gewacht. Toch lijkt het boek een gemiste kans.
Anissimov heeft een indrukwekkend aantal verhalen verzameld over Levi's jeugd, zijn ervaringen als scholier en student, zijn vrienden, zijn grote liefde voor literatuur, scheikunde en bergbeklimmen, zijn reacties op de politieke ontwikkelingen in het Itali van de jaren zeventig en tachtig. Toch komt Levi, ondanks haar pogingen de lezer deelachtig te maken van zijn verlegenheid en zijn puriteinse angst voor lichamelijk contact en seksualiteit, nergens als een levend mens naar voren. Door de overvloed aan informatie is haar boek een soort 'achtergrondbiografie' geworden, waarin het leven van de hoofdfiguur wordt overschaduwd door de gebeurtenissen die om hem heen plaatsvinden.
Primo Levi wordt in 1919, het jaar waarin Mussolini de fascistische beweging opricht, in Turijn geboren als zoon van een ingenieur. Zijn familie maakt deel uit van de geassimileerde en welgestelde joodse gemeenschap, die zich in de eerste plaats als Italiaans beschouwt.
Primo besluit al op jonge leeftijd scheikunde te gaan studeren. Voor hem is de chemie een romantische, potische wetenschap, waarin antwoorden verborgen liggen op de vragen die het universum oproept, maar ook een eiland van rationaliteit in een wereld van waanzin en uitsluiting: vanaf 1938 worden in Itali in navolging van Duitsland raciale wetten van kracht, waarna de joden door de fascistische pers als vijanden van de natie worden gebrandmerkt.
In 1942 vindt de jonge scheikundige een baantje bij een farmaceutische firma in Milaan, een onwaarschijnlijk geluk, want alle joden tussen 18 en 55 jaar zijn opgeroepen om dwangarbeid te verrichten. Hij wordt opgenomen in een groepje joodse intellectuelen die in 1943 contact opnemen met de partizanen die zich in de bergen schuilhouden.
Een aantal van hen, onder wie Levi, wordt gearresteerd door de militie en naar een doorgangskamp gebracht. Wanneer de SS begin 1944 de leiding van het kamp overneemt, worden 650 joden op transport gesteld. Hun bestemming is een plaatsje waarvan niemand ooit heeft gehoord: Auschwitz. Bij aankomst wordt de meerderheid binnen 48 uur vergast.
In Is dit een mens beschrijft Levi het kamp als een reusachtig biologisch en sociaal experiment, waar het individu tot zijn meest primaire instinct wordt teruggebracht: de drang tot overleving. De kracht van het boek ligt voornamelijk in de afstandelijke, bijna emotieloze beschrijving van mensen en gebeurtenissen. Levi bleef altijd de precieze, nauwgezet observerende chemicus. Woorden gebruikte hij als verfijnde instrumenten om niet alleen de vervreemding, de angst en de afschuw te vertellen, maar ook de verbazing over het gemak waarmee mensen de grenzen van moraal en humaniteit kunnen overschrijden.
In de waanzin van het kamp wordt de mensheid in twee categorien gesplitst: de meesters en de slaven, zo verschillend van elkaar dat elk contact onmogelijk lijkt, alsof het zou gaan om wezens die verschillende werelden bewonen. De slaven bestaan op hun beurt uit twee duidelijk onderscheiden mensengroepen: de verlorenen en de geredden, degenen die de strijd onmiddellijk opgeven en ten onder gaan, en degenen die ondanks de wanhoop, de ontberingen en de eenzaamheid weten vol te houden.
Tot die laatste categorie bleek Primo Levi te horen. Zonder het kamp zou deze kleine, bescheiden en ironische intellectueel zich dit misschien nooit bewust zijn geworden.
In 1945 wordt het kamp door de Sovjet-legers bevrijd en na een negen maanden durende tocht vol avonturen en nieuwe beproevingen, die hij in Het respijt beschrijft, keert Levi in Itali terug. Zijn angstdroom lijkt echter werkelijkheid te zijn geworden. Niemand wil horen wat hij zo dwingend wil vertellen, en om die reden besluit hij te schrijven.
Hij trouwt in 1947 en brengt het uiteindelijk tot directeur van een fabriek in speciale, door hem uitgevonden vernissen. Hij publiceert autobiografische werken, romans, essays en gedichten, maar wordt ondanks de toekenning van verschillende literaire prijzen lange tijd als een amateur beschouwd, een overlevende van het kamp die zondagsschrijver werd. De roem en het besef dat Levi meer is dan de chroniqueur van het kamp komen pas met de vertalingen in het Engels en het Frans.
In Levi's leven is er afgezien van zijn ervaringen in het kamp eigenlijk weinig gebeurd. Om dit gebrek aan materiaal te camoufleren gaat Anissimov uitgebreid in op de geschiedenis van de Italiaanse joden tijdens het regime van Mussolini. Ook beschrijft zij het chemieconcern IG Farben, dat een vestiging in Monowitz-Auschwitz III had opgezet om zo over goedkope arbeidskrachten te kunnen beschikken. Levi werd daar als chemicus tewerkgesteld en kreeg hierdoor een iets minder harde behandeling.
In het eerste deel van het boek vertelt Anissimov over Levi's ervaringen in het kamp, maar dat had hij zelf al zoveel indringender gedaan. In de biografie worden ze in een soms kinderlijk aandoende stijl herhaald zonder werkelijk iets nieuws toe te voegen. Het boek had dan ook tot de helft kunnen worden teruggebracht, en tevens enig redactiewerk kunnen gebruiken. Zonder de vele herhalingen en overbodige uitweidingen en met enig aandacht voor de stijl was haar boek ongetwijfeld beter geweest. Levi vertelde in 1979 dat hij na zijn terugkeer uit het kamp een gelukkig leven had geleid, omdat hij fysiek noch geestelijk was kapotgemaakt, en vooral omdat hij zijn familie, zijn vaderland en zijn huis niet was kwijtgeraakt zoals de meeste joden die de hel overleefden. Hij was door Auschwitz getekend, maar de verschrikkelijke ervaring had zijn zin om te leven niet aangetast. Daardoor had hij juist een doel gekregen: getuigen, wat hij als een heilige plicht beschouwde.
Met de ouderdom kwamen echter de depressies, de wanhoop, de verlammende angsten en het gevoel van schuld. De woede ook, die Levi alleen in zijn gedichten kon uiten. Anissimov legt de nadruk op het feit dat hij in het laatste jaar van zijn leven moeizaam van een prostaatoperatie herstelde, terwijl hij ook de zorg voor zijn verlamde, seniele moeder en zijn blinde schoonmoeder op zich had genomen.
De twee tirannieke oude vrouwen eisten al zijn aandacht op, en het huis in Turijn werd een verstikkende gevangenis, waaruit hij slechts met moeite af en toe kon ontsnappen. Hij was ook diep geschokt door het onbegrip van de jeugd en artikelen die ontkenners van de shoah op grote schaal begonnen te verspreiden, en waarop hij fel reageerde in de Italiaanse krant La Stampa.
Er was echter iets anders dat ingrijpender was en in Anissimovs boek onderbelicht is gebleven: Levi's geheugen begon hem in de steek te laten. Hij had het gevoel dat hij alles al had verteld, en om de herinnering levend te houden moest hij zijn eigen boeken teruglezen. De man die in de meest onmenselijke omstandigheden zijn waardigheid had weten te behouden, werd verscheurd door de gedachte dat zijn herinneringen aan het kamp steeds meer zouden vervagen en uiteindelijk verdwijnen.
Dat vooral is de tragedie van een leven dat zo onlosmakelijk met het kamp was verbonden dat het zonder de getuigenis zijn zin verloor. Het kamp was het leven zelf geworden, de rest leek slechts een droom en zinsbegoocheling.
Op 11 april 1987 wierp Primo Levi zich van de trap van het huis waar hij was geboren en altijd was blijven wonen. Een schokkende, theatrale zelfmoord, die niet bij hem paste, en waarvoor hij zelf geen verklaring heeft gegeven: hij heeft zijn dood niet aangekondigd of proberen uit te leggen, hij nam van niemand afscheid. Op zijn graf staat een eenvoudige steen van zwart marmer, met daarop zijn naam, de datum van zijn geboorte en zijn dood, en het nummer 174517, door de nazi's op zijn arm getatoeerd.
Solange Leibovici
Myriam Anissimov: Primo Levi, ou la tragdie d'un optimiste.
JC Latts, import Nilsson & Lamm; 698 pagina's;  68,50.
ISBN 2 7096 1296 8.

Foto
	Primo Levi, enkele maanden voor zijn dood. FOTO UIT 'PRIMO LEVI, OU LA TRAGDIE D'UN OPTIMISTE'

