	Een bruine stem nog eens extra stevig aangezet
	David Vos met Het Leven, De Kleine Komedie Amsterdam. Tournee.
Je moet behoorlijk wat lef hebben om je op het repertoire van Jacques Brel te storten. Andersmans passie verwatert snel als het niet met het juiste gevoel wordt gebracht. David Vos toonde de afgelopen twee seizoenen moed en hij zakte niet door het ijs.
Na zijn Brel-programma zoekt Vos het nu wat breder, zonder al te ver van de grote thema's van de Belgische bard weg te drijven: hartstocht en kilte, de strijd tussen gevoel en verstand, onvoorwaardelijke trouw en blinde vlucht.
Vos heeft voor de zekerheid toch nog een paar Brel-nummers in zijn tweede programma gestopt, zoals De Nuttelozen van de Nacht, en (succes verzekerd) Amsterdam. Voor dezelfde wilde romantiek heeft hij daarnaast gegrasduind in het werk van Ramses Shaffy, Leonard Cohen en de jongens van Hauser Orkater. Met de heftigheid en de ernst zit het wel goed bij David Vos, maar je kunt het ook overdrijven.
De eerste helft van Het Leven is loodzwaar. Gefronste wenkbrauwen, veel tranen van eenzaamheid en de bruine stem nog eens extra stevig aangezet. Pas in het laatste nummer voor de pauze wordt wat ironie toegevoegd.
De tweede helft zit aanzienlijk evenwichtiger in elkaar, maar een grote persoonlijkheid die De Kleine Komedie in zijn zak steekt is Vos (nog) niet. Hij schroomt om contact te maken met het publiek, waardoor het een enigszins steriele vertoning blijft.
Gelukkig stond er een stevig combo naast hem om de zwakke plekken te camoufleren. Met name pianist Johan Hoogeboom en gitarist Arie van der Wulp bleken onmisbaar. Door dit tweetal wordt het woeste liefdeslied Heerlijk van Ramses Shaffy een absolute topper.
Hoogeboom, docent aan de Akademie voor Kleinkunst en voormalig lid van het zangtrio Heren op Zicht, was eerder dit jaar de enige verrassing op het Amsterdams Kleinkunst Festival. Hij schreef voor Vos een paar mooie nummers met een hoog relativeringsgehalte.
David Vos was technicus bij Youp van 't Hek. Daar zal hij zeker in de ban zijn geraakt van grote volle zalen.
Toch lijkt het verstandiger om nog een tijdje in het kleine circuit warm te draaien.
Patrick van den Hanenberg

