	Geschiedenis?
	Simon Schama, schrijver van onder andere Overvloed en Onbehagen over de Gouden Eeuw: 'We lopen het gevaar een hele geschiedenisloze generatie te kweken. Jullie zitten minder in de problemen dan je denkt, omdat dit zich over l voordoet. De verhalende manier van geschiedenisles is vervangen door een modieuze sociale en regionale aanpak, die kinderen verwart.
'Om geschiedenis te laten leven in de publieke verbeelding heb je verhalen nodig, op televisie, in de film en op papier. Het historisch besef valt of staat met de verhalen die wij vertellen. Maar het is wel zo dat de oude manier van verhalen vertellen herijking behoeft. We moeten computers gebruiken, interactieve spelletjes, alle soorten speelgoed die we hebben. En niet alleen data en namen noemen, niet alleen Piet Hein en Willem de Zwijger.
'Nederlanders zijn erg kritisch over hun eigen verleden, ze zijn op een prachtige manier tegen borstklopperij. Maar historisch besef hebben ze wel degelijk. Anders zouden veel stadscentra er niet uitzien zoals ze er nu uitzien. Dan zouden het parkeerterreinen zijn geworden.'
Thea Beckman, schrijfster van historische romans voor jongeren: 'Er werden enorm suggestieve vragen gesteld in die enqete. ''Geschiedenis is iets dat dood en voorbij is en niets meer te maken heeft met het huidige leven.'' Zo hoor je het natuurlijk niet te doen. Nee hoor, mijn lezers zijn dol op geschiedenis. Ik merk helemaal niets van desinteresse.
'In andere landen is de belangstelling misschien nog groter, maar dat komt door chauvinisme en nationalisme. Dat zit dan in de sfeer van zo'n land, zoals Frankrijk. Als het daardoor bekrompen wordt, hoeft het van mij niet. Ik ben bezig met een boek, maar ik ga u niet vertellen waar het over gaat, want het is nog lang niet af. Het speelt in de 18e eeuw, dus we zitten weer in het verleden.'
Lara Koole, bijna 13, 2de klas vwo op scholengemeenschap Broklede in Breukelen: 'Ja, ik vind geschiedenis leuk, soms interessant, soms langdradig. De Tachtigjarige Oorlog, daar gebeurt zo veel in. De Tweede Wereldoorlog vind ik ook leuk. Maar zo'n lang verhaal over Van Oldenbarnevelt of zoiets, dat is toch zo belangrijk niet. Johan de Witt wel, die is meer afwisselend. En ik vind geschiedenis wel leuk vanwege de docent.'
Haar vriendin Lucy van de Wiel, 13: 'Geschiedenis is vervelend, moeilijk om te leren. Dan moet je zo'n lang verhaal lezen en daar weer conclusies uit trekken en daar krijg je dan weer vragen over. Je krijgt met vaderlandse geschiedenis zoveel over zo'n korte tijd. Wat ik wel leuk vind, is hoe gewone mensen leefden, in de Middeleeuwen bijvoorbeeld. Natuurkunde vind ik leuker, dan kun je lekker proefjes doen.'
Kees Slager, eindredacteur en presentator van OVT, het VPRO-radioprogramma over geschiedenis: 'Op middelbare scholen is de nationale geschiedenis behoorlijk verwaarloosd. Dat is jammer, want een volk dat zijn geschiedenis kwijt is, stelt niet veel meer voor. Het heeft te maken met een soort valse bescheidenheid. Toen we na de Tweede Wereldoorlog Indonesi kwijt raakten, ontdekten we dat we een klein landje waren. Daarin zijn we doorgeslagen.
'Het Nederlands verleden is vreselijk boeiend. We maken voor volgend jaar een geschiedenis van de West-Indische Compagnie. Als je ziet wat wij allemaal in dat Atlantische gebied hebben gedaan, dat is machtig interessant. Nederlanders stonden overal met hun neus vooraan.
'Uit het onderzoek bleek dat de leraar die mooi over geschiedenis kan vertellen, terug moet komen. Jongeren zien geschiedenisboeken helemaal niet zitten, maar voor iemand met een goed verhaal hebben ze waardering. Men is wel eens bang dat het vreselijk nationalistisch wordt, maar daar ben je zelf bij.'
M. Disli, consulent bij de stichting platform islamitische organisaties Rijnmond: 'In Turkije is de geschiedenis van de laatste honderd jaar verplicht op de middelbare school en universiteit. Het is een manier om bij te dragen aan de identiteit van de natie, die als republiek pas sinds 1923 bestaat. Jongeren zijn gedwongen er veel aandacht aan te besteden, anders haal je slechte cijfers. Maar het is een geschiedenis die door de overheid is geschreven.
'Sommige van mijn Nederlandse vrienden zeggen: ''Ik heb geen cultuur''. Ze weten er ook weinig van af. Ze willen geloof ik een soort algemene cultuur, een wereldcultuur die door iedereen wordt geaccepteerd. Maar tegelijkertijd zijn veel Nederlanders wel nationalistisch. Het begrip Oranje betekent alles voor hen.'
Harmen Bockma

