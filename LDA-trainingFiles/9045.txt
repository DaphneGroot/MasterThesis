Restaurant.
De stationsrestauratie in het station van Deventer
Een restaurant is een uitgaansgelegenheid waar mensen (tegen betaling) kunnen eten. Samen met hotels en cafés worden restaurants ook wel de horeca genoemd.
Het restaurant is ontstaan in Parijs aan het eind van de 18e eeuw. Daarvoor waren er uiteraard al eetgelegenheden, die met name voeding en onderdak verschaften aan de sporadische reizigers. De huidige herberg (zoals we die in Frankrijk, Duitsland, Ierland of het Verenigd Koninkrijk nog kennen) is hier een afstammeling van. Kenmerkend voor de herberg is, dat de passant nood heeft aan onderdak en voeding, en genoegen neemt met wat voorradig is.
De vernieuwing die het restaurant brengt, is dat het restaurantbezoek het doel op zich is, en dat de bezoeker kiest uit meerdere mogelijke gerechten ("menu à la carte"). De Franse firma Michelin brengt zelfs een gids uit met daarin een overzicht van restaurants van een kwaliteit die zo goed is, dat men er graag voor omrijdt. De firma kent sterren aan restaurants toe als teken van de kwaliteit.
De naam "restaurant" zou afkomstig zijn van het Franse "restaurer", of herstellen. Een versterkend middel in de vorm van een krachtige soep bestond reeds in het 16e-eeuwse Frankrijk. In 1765 opende een Franse kok, A. Boulanger, een eethuis in Parijs waar diverse soepen werden bereid waaruit de klant een keus kon maken. Deze soepen kregen de benaming 'soup restaurante': een verkwikkende soep. Hieruit ontwikkelde zich na enige decennia het woord 'restaurant' in de betekenis die er nu aan wordt gegeven. Tijdens en na de Franse Revolutie kwamen dit soort etablissementen tot bloei, toen vele koks van de aan de kant geschoven adel in deze branche nieuw werk vonden.
Vanaf de late 19e eeuw waren er restaurants op grote treinstations, stationsrestauratie geheten, waar reizigers konden eten. Later kwamen er restaurants waar men gerechten uit een specifiek ander land kon eten: bijvoorbeeld Chinese, Italiaanse, Spaanse, Griekse en Turkse restaurants. Vaak waren dit zaken van immigranten die uit die landen afkomstig waren. De Chinees-Indische restaurants in Nederland ontstonden nadat een aantal Indische Chinezen na de onafhankelijkheid van Indonesië in 1948 naar Amsterdam kwamen. Zij begonnen daar restaurants met gerechten die waren aangepast aan de Nederlandse smaak en dus niet op het echte Chinese eten leken. Desondanks werden de Chinees-Indische restaurants erg populair, niet in de laatste plaats als zogeheten afhaalrestaurant.
Vóór de Tweede Wereldoorlog waren er in Nederland nog maar 12 Chinese restaurants, in 1982 waren het er 2000, een derde van het totale gastronomische aanbod. Het aantal Chinese restaurants steeg tot 2300 in het jaar 2000, maar daalde weer naar ruim 2000 in 2010. In dat jaar waren er nog 327 Japanse en Aziatische restaurants in Nederland.
Met name in de Angelsaksische wereld zijn ketenrestaurants al decennialang erg populair. Veel van deze ketens zijn inmiddels wereldwijd zeer bekende merken. Voorbeelden zijn de Amerikaanse fastfoodketen McDonald's en Burger King. In Nederland exploiteert Van der Valk een bekende keten van hotels, motels en restaurants, waaronder ook enkele vestigingen in het buitenland.
