	Het was 'machtig boal'n' voor dé verliezer
	Van onze verslaggever
John Volkers

LEEUWARDEN
Een grote bierbrouwer had verkeerd gegokt en riep Erik Hulzebosch in een advertentie in de zaterdagmiddageditie van de Leeuwarder Courant tot winnaar uit. Het paginagrote 'Erik gefeliciteerd' ontlokte de nummer twee van de vijftiende Elfstedentocht het gezicht dat hij ook achter de meet op de Bonkevaart had getoond.
Als er in Friesland zaterdag één verliezer was, dan was dat hetkrachtmens uit Gramsbergen, in de zucht naar cult al als Erik de Noorman betiteld. Hulzebosch was na de nederlaag tegen Angenent niet te genieten, duwde mensen weg, vocht tegen de tranen en stapte zelfs in de Frieslandhal nog lang als een stier rond.
De geboren winnaar was na de wedstrijd een uur lang een slecht verliezer en daarmee een opvallende uitzondering in een wereld die tegenwoordig alleen maar sportlieden telt die geen moeite zouden hebben met een uitglijder in het zicht van het goud.
'Tweedes word'n, is machtig boal'n', sprak Hulzebosch met het gezicht als een augurk. Aan het eind van de middag was dat veranderd in: 'Ik ben een tevreden mens. Over vijf of tien jaar zullen de mensen zeggen: poehh, die man is tweede geworden in de Elfstedentocht van 1997. Die kon er wat van. Ik kan er best mee leven. Natuurlijk een mindere klassering dan de tweede plaats is er volgens de geleerden niet, maar ik zou alleen met Angenent willen ruilen. Henri Ruitenberg was in '85 tweede, daar is hij nu nog steeds heel blij mee.'
De geveinsde tevredenheid sloeg zelfs om in hilarisch gedoe; gekheid is Hulzebosch op het lijf geschreven. Met het missen van de ene stempelpost door Kleine had hij geen moeite. 'Ik denk: ze zullen in Leeuwarden wel schappelijk zijn. Maar als ik tweede was geworden achter Piet, dan was er een protest gekomen. Van: niet gestempeld, hè, zo kan ik het ook.'
En het verwerken van de nederlaag zou hij met een Beerenburgertje en een 'sigrettie' gaan doen, en het liefst in intieme kring. 'De boel goed verwerken doe ik straks met mijn vriendin Jenita. En dan moet je er maar van maken wat je er van maken wilt.'
De gemiste lauwerkrans in Leeuwarden had zijn oorzaken in technische aspecten, de ijsomstandigheden en minder in de strategie. 'De tactiek was sowieso niet fout. Een betere manier was er niet. Tegen de wind op de Blikvaart of de Ee had ik misschien tien keer kort achter elkaar moeten demarreren, maar dan loop je het risico stik kapot te gaan.
'Mijn originele plan was de boel in samenwerking met Henk van Benthem bij mekaar te houden en te gokken op de eindsprint. Die zou tussen Angenent en mij gaan, dat was me wel duidelijk. Kleine had me op Henks kracht geattendeerd. Alleen, het werd een lange sprint, voor de wind af, op spekglied ijs.
'Angenents techniek is beter, hij heeft een langere slag. Ik kwam met de punten in het ijs. Ik kon niet harder, dan houdt het op. Op 200 kilometer heeft het twintig centimeter verschil gegeven. Op slecht ijs, met tegenwind, had ik meer kans gehad. Maar of ik gewonnen had?'
In een ultieme poging om de superieure Angenent op de Bonkevaart tegen te houden greep straatvechter Hulzebosch zijn concurrent nog bij de heup. Hij had er na de wedstrijd geen verklaring voor, mompelde slechts iets in de trant van dat je alles probeert als het om de wedstrijd van je leven gaat.
In een oprisping van realisme wuifde Hulzebosch - 26 pas, hij krijgt nog wel een nieuwe kans -zijn concurrent alle eer toe. 'Angenent was beter, hij was tot het eind fris, de friste. Ik had de aanvallen van Kleine en Verduin ook kunnen counteren, maar hij was me steeds voor. Hij was zo attent. Ik had ook heel goede benen, heb nooit moeten afzien. Maar het was niet genoeg.'
In de slotfase had de superfavoriet nog getracht Angenent het hoofd op hol te brengen. Met een knipoog: 'Ik zeg na Oudkerk tegen die Angenent: als jij op de benen blijft, dan win je 'm. Ik denk: laat ik hem maar een beetje gek maken. Dan trekt ie de sprint misschien aan.'
Alle collega-verliezers van Hulzebosch, in officiële volgorde Verduin, Van Benthem en Stam, maakten een buiging voor de kracht van Angenent. Stam, vijfde na de diskwalificatie van Kleine: 'Om te winnen moet je super zijn. Angenent had zo'n beredag, al dacht ik zelf dat Kleine vandaag de sterkste was. Die had de langste kopbeurten, maakte het meeste tempo.'
Henk van Benthem, vierde: 'De concurentie was gewoon veel groter dan toen mijn broer Evert won. Het was echt niet mogelijk om weg te rijden. Angenent en ook Kleine reden op dit ijs, met die formidabele slagen, zo gemakkelijk de gaatjes dicht. Die waren te goed. Hulzebosch, mijn teamgenoot, voelde zich goed. Ik rekende erop dat hij het zou afmaken.'
Bert Verduin, derde: 'Ik had niet dezelfde benen als maandag op het NK natuurijs. Ik heb tol betaald. Ik had liever slecht ijs gehad, op dit gladde ijs was Angenent in het voordeel. Ik ging de sprint aan, want anders was ik direct al geklopt geweest. Toen we met zijn vijven over waren, dacht ik: voor één van ons is de roem en de anderen krijgen niets. Ik werd derde, de mensen vinden het mooier dan het nationaal kampioenschap. Het dorp bereidt me een huldiging.'
Die ceremonie ondergingen alle kleppers onderweg. Stam: 'Ik kreeg de tranen in de ogen bij die doorkomsten.' Hulzebosch: 'Ik stak bij Dokkum een arm omhoog, het leek wel of Ajax gescoord had.'

