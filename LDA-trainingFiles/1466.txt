	Tweede Kamer wil mestvoorstel Van Aartsen afzwakken
	Van onze verslaggever
DEN HAAG
Boeren moeten vanaf januari volgend jaar een boete betalen als ze meer mineralen aanvoeren naar hun bedrijf dan ze later afvoeren. Maar die mestheffing wordt minder hoog dan het kabinet wil. Een meerderheid van de Tweede Kamer vindt het wetsvoorstel van de ministers Van Aartsen (Landbouw) en De Boer (Milieu) voorlopig te streng.
De Kamer kwam gisteravond laat niet meer aan conclusies toe, ook al omdat het kabinet pas over twee weken antwoordt. Gisteren bleek de coalitie van PvdA, VVD en D66 verdeeld over het kabinetsplan, dat de laatste uitwerking is van het totale mestbeleid.
De VVD wil veehouders tot het jaar 2000 helemaal vrijstellen van strafheffingen als ze mest in het milieu laten vloeien. Oppositiepartij CDA steunt de VVD daarin. In ruil moeten de boeren beloven de mestboekhouding in te voeren, zei VVD'er Blauw. De andere regeringspartijen, PvdA en D66, gaan niet zo ver. Zij willen praten over minder hoge boetes, maar houden de lijn van het kabinet ( 'wie vervuilt, betaalt' ) overeind. 'Mensen worden afgerekend op basis van hun eigen handelen', zei Ter Veer van D66 over de nieuwe mestwet. Ook het kabinet voelt weinig voor een nulheffing. Het is bang dat de wet dan slechts een papieren wet wordt, waarvan naleving niet kan worden afgedwongen.
De ministers Van Aartsen en De Boer willen veehouders een heffing opleggen als ze mineralen (stikstof en fosfaat) in de vorm van mest lozen in het milieu. Het kabinet hoopt de boeren zo te dwingen tot een milieuvriendelijkere bedrijfsvoering. Ze moeten een mineralen-boekhouding bijhouden. Daarin komt de aanvoer van mineralen in de vorm van vee, veevoer en kunstmest te staan en de afvoer zoals slachtvee, melk en mest. Het verschil tussen aan- en afvoer wordt door de overheid belast.
Naar schatting van het rijk gaat de gemiddelde rundveehouder er in het jaar 2000 duizend gulden aan inkomen op achteruit, een varkenshouder ongeveer zevenduizend . Maar afhankelijk van de bedrijfsvoering kunnen de bedragen flink oplopen. Melkveehouders komen dan ook tot heel andere bedragen: zij schatten een inkomensverlies van bijna negentienduizend gulden.
De Kamer vindt de bedragen aan de hoge kant, zeker omdat nog niet alle boeren vanaf volgend jaar aan de boekhouding kunnen voldoen. De VVD'er Blauw stelde gisteren voor voorlopig alleen een nulheffing als straf op te leggen aan boeren die teveel mest in het milieu laten verdwijnen. PvdA'er Huys en Ter Veer van D66 wezen die tussenoplossing van de hand. Huys: 'Op dat spoor zit de PvdA niet en ze zal er ook niet op te krijgen zijn.'
Huys is wel bereid de strafheffing te versoepelen, zoals ook het overgrote deel van de oppositie bepleit. Stellingwerf (RPF) en Vos (GroenLinks) zeiden in het debat dat ze vasthouden aan een strafheffing. Versoepelen is prima, zeggen deze partijen, maar kwijtschelden niet. Ter Veer (D66) stelde een gestaffelde heffing voor, met een maximumbedrag per hectare: 'Het kan niet de bedoeling van de wet zijn dat bedrijven in hun economisch voortbestaan worden bedreigd als gevolg van de wet.'

