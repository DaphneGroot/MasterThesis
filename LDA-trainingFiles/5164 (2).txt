ATP World Tour Finals.
De ATP World Tour Finals is een tennistoernooi voor mannen aan het eind van het seizoen. Alleen de acht beste tennissers uit het enkelspel en teams uit het dubbelspel van het betreffende seizoen mogen deelnemen, en het toernooi staat dan ook bekend als het officieuze wereldkampioenschap van het tennis.
Recordhouder is de Zwitser Roger Federer met in totaal zes overwinningen. De Serviër Novak Đoković, de Amerikaan Pete Sampras en de Tsjechoslowaak Ivan Lendl wonnen alle drie het enkelspeltoernooi vijf maal. Daarna volgt de Roemeen Ilie Năstase met vier zeges. In 1973 bereikte de Nederlander Tom Okker de finale, die hij verloor van diezelfde Năstase.
In het dubbelspel is het Amerikaanse duo Peter Fleming en John McEnroe recordhouder met zeven titels, nota bene op een rij: vanaf 1978 tot en met 1984. De eerste twee jaren daarvan klopten ze in de finale onder anderen voornoemde Tom Okker. Diens landgenoten Jacco Eltingh en Paul Haarhuis wonnen het toernooi nadien tweemaal: in 1993 en 1998.
Het toernooi begon in 1970 onder de naam "The Masters". Met de totstandkoming van de ATP werd de naam in 1990 veranderd in "ATP Tour World Championship". Vanaf 2000 tot en met 2008 heette het de "Tennis Masters Cup", en sedert 2009 is de nieuwe naam "ATP World Tour Finals". Sindsdien is Londen ook de nieuwe toernooilocatie.
Tot en met 2007 (met uitzondering van 1970-1971, 1977-1979, 2004) werd de enkelspel finale gespeeld over best of five sets. Vanaf 2008 wordt de enkelspel finale gespeeld over best of three sets.
Een gelijkaardig kampioenschap bij de vrouwen is de WTA Finals.
