Innu (volk).
De Innu zijn Naskapi-Montagnais indianen, die leven in het oostelijke gedeelte van het schiereiland Quebec-Labrador. Zij noemen hun land "Nitassinan" en spreken een op het Cree lijkende taal die tot de Algonkische talen behoort.
Alhoewel Franse kolonisten in de 17e eeuw een onderscheid maakten tussen de montagnais (bergbewoners) en de Naskapi, het woord waarmee de Innu hun verwanten verder in het noorden aanduidden, gaat het wel degelijk om één volk. Diezelfde kolonisten spraken over de Innu ook als de "Petits Esquimaux", om ze te onderscheiden van de "Grands Esquimaux", waarmee ze de Eskimo-stam van de Inuit bedoelden. De Innu zijn als indianenvolk niet verwant met wat we nu Eskimo's noemen.
Tussen 1986 en 2004 voerde de Nederlandse Koninklijke Luchtmacht (net als andere luchtmachten) vanuit de basis CFB Goose Bay laagvliegoefeningen uit boven het grondgebied van de Innu. De protesten tegen deze vluchten op 30 meter hoogte werden in Nederland aangevoerd door de "Stichting Innu Steungroep".
