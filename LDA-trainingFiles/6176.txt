Schaal van Beaufort.
De schaal van Beaufort wordt gebruikt om de snelheid van de wind aan te duiden. De schaal werd in 1805 opgesteld door de Ier Francis Beaufort.
Geschiedenis.
Beaufort was officier in de Royal Navy. Toen hij commandant was van het fregat "Woolwich" maakte hij een indeling in 13 windsterkten, aan de hand van de zeilvoering van een fregat. Zijn schaal was gebaseerd op de kracht die de wind per oppervlakte-eenheid uitoefende, niet op de snelheid: hij keek naar het gedrag van zijn schip, niet naar de wind zelf. In 1838 stelde de Royal Navy de schaal van Beaufort verplicht voor de windkrachtaanduiding in het scheepsjournaal.
De omschrijvingen van Beaufort varieerden van "Geen vertier" (0 Bft) tot "Zeilen waaien uit de lijken" (12 Bft). Daartussen lagen uitdrukkingen als "Bovenbramzeilkoelte" (5 Bft), "Dubbelgereefde marszeilkoelte" (7 Bft), "Dichtgereefd grootmarszeil en gereefde fok" (10 Bft).
In 1905 werd de schaal door Sir George Simpson aangepast aan de stoomvaart en in 1921 deed hij dit nogmaals, maar dan meer toegepast voor het niet-zeevarende deel van de mensheid. Ook voegde hij de windsnelheden toe aan de schaal.
De belangrijkste wijziging, in 1946, werd vastgesteld door het International Meteorological Committee. De schaal werd gebaseerd op de gemiddelde windsnelheid gedurende 10 minuten op een hoogte van 10 meter boven de grond. Zo veranderde de windkracht-schaal van Beaufort in een windsnelheid-schaal. Er werd overigens ook nog een aantal eenheden aan de bovenkant toegevoegd voor het categoriseren van de hogere orkaan-windsnelheden.
De schaal die Beaufort ontwikkelde kende aanvankelijk 12 windsterktes, beginnend bij 'kalmte' en eindigend bij 'orkaan'. Zijn meetinstrument was het fregat, het meest gebruikte schip op dat moment binnen de Britse marine. Hij bepaalde de windsterkte aan de hand van de hoeveelheid zeil dat een fregat bij de wind kon voeren en de snelheid van het schip.
De eerste versie van de schaal, die hij in 1831 opgaf aan Kapitein Robert Fitzroy (de latere Commander van de "Beagle", het schip waarmee Charles Darwin zijn reis naar de Galápagoseilanden maakte), kon onderverdeeld worden in drie delen. Windkracht 0-4, de eerste vijf, beschreven hoe het schip voer met alle zeilen op. De volgende vijf (5-9) beschreven hoeveel zeil een schip kon blijven voeren bij de betreffende windkracht. De laatste drie (10-12) gaven aan hoe een schip bij een zware storm of orkaan moest overleven. De uiteindelijke opzet van de schaal was niet exact in de bewoordingen van Beaufort, een commissie vanuit de marine had de definitieve vorm bepaald alvorens deze in 1838 verplicht te stellen.
Met het verdwijnen van het fregat uit het beeld op zee verdween ook het meetinstrument. Er zijn wel andere beschrijvingen gemaakt, die bijvoorbeeld refereerden aan de toestand van de zee (verschijnen van golfkoppen, overslaande golven enz.) of de beweging van bomen, maar deze blijven minder betrouwbaar, bijvoorbeeld doordat de golven ook afhankelijk zijn van de diepte van het water.
Pas in 1946 is een nieuwe schaal ontwikkeld, gebaseerd op de windsnelheid op een hoogte van 10 meter boven de grond. De schaal telt 17 waardes, boven de 13 van Beaufort nog een aantal waardes voor de snelheid van de wind in een orkaan. De Beaufort Windkrachtschaal werd zo omgezet in de Beaufortwindsnelheidschaal.
De windkracht volgens de schaal van Beaufort.
De schaal van Beaufort wordt gebruikt voor de gemiddelde windsnelheid, níet voor de snelheid van rukwinden.
Heel vaak worden die twee met elkaar verward.
Als de wind bijvoorbeeld gedurende 10 minuten waait met een gemiddelde snelheid van 70 km/u met pieken tot meer dan 117 km/u,
is er dus geen sprake van windkracht 12 (orkaan), maar van windkracht 8 (stormachtige wind).
- Weergaloos Nederland. Uitgeverij Kosmos/Z&K, Utrecht, 1997/2004
- Eenvoudige weerkundige waarnemingen om zelf te doen. KNMI, De Bilt, 2008)
Verwarring.
Waar veel leken moeite mee hebben is het feit dat de schaal van Beaufort twee eenheden kent (knopen en km/h), waarbij op de grenswaarden van de schaal de beide bijbehorende waarden van de eenheden niet met elkaar overeenkomen. Dit wordt veroorzaakt door het feit dat de schaal van Beaufort oorspronkelijk niet gebaseerd was op een objectief meetbare grootheid, maar op de waarneming van het gedrag van een schip (zie de uitleg eerder in dit artikel). Pas later heeft men voor de schaal de wel objectief meetbare grootheid 'snelheid' ingevoerd, met toepassing van twee gangbare eenheden: knopen en km/h. Doordat daarbij slechts hele eenheden werden gebruikt en beide eenheden geen hele veelvouden van elkaar zijn, is het onmogelijk de schaal in beide eenheden exact gelijk te maken.
Wanneer deze formule wordt toegepast, ligt iedere gehele Beaufort-waarde ongeveer in het midden van het gebied in bovenstaande tabel. Windkracht 4 ligt b.v. op ongeveer 6,7 m/s, windkracht 3,5 op circa 5,5 m/s en windkracht 4,5 op ongeveer 7,9 m/s.
Een andere mogelijke bron van verwarring ligt in de term zelf. Hoewel in de meteorologie gesproken wordt van wind"kracht", is deze grootheid geen kracht in de natuurkundige betekenis.
Windkracht = aantal knopen wind gedeeld door 5 +1
Voorbeeld: bij 15 knopen wind is de windkracht: 15/5 +1 = windkracht 4
