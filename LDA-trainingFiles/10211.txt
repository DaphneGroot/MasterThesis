Most (oenologie).
Most is in de wijnmakerij de naam voor het vers geperste, maar nog niet vergiste sap van druiven of andere vruchten. Bij de wijnbereiding doorloopt het perssap verschillende stadia: sap, most en ten slotte wijn.
Op de schil van druiven zitten gistcellen. Als druiven worden geperst dan treedt spontane gisting op. Soms wordt speciale gist toegevoegd. De most is dus niet meer het zuivere sap, maar ook nog niet de wijn. Bij commerciële verhandeling en vervoer mag de most maximaal één volumeprocent alcohol bevatten. Door middel van vacuümdestillatie, osmose- of vriesdroogtechnieken kan men het watergehalte van de most wijzigen, zodat de smaak al vanaf de vinificatie gestuurd kan worden.
Mostgewicht.
Most bestaat voor een bepaald deel uit suiker die tijdens het gistingsproces wordt omgezet in alcohol en koolzuur. Om het deel suiker te kunnen bepalen zijn meerdere methoden in gebruik. Verschillende landen hebben hun (historische) voorkeur. Overigens, de methoden met bijbehorende waarden worden niet alleen voor most gebruikt, maar ook wel voor andere vruchtensappen en suikerhoudende vloeistoffen.
