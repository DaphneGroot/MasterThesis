	Vakbondsleiders in Z-Korea tegen televisiedebat over arbeidswet
	AFP, AP, Reuter
SEOUL
Duizenden arbeiders hebben zondag in Zuid-Korea opnieuw gedemonstreerd voor de intrekking van de omstreden arbeidswet. Een poging van de leider van de regeringspartij, Lee Hong-koo, om het conflict te temperen, mislukte zaterdag. Zijn voorstel aan de vakbondsleiders een tv-debat over de arbeidswet te houden, werd door hen als een propagandatruc verworpen.
De massale stakingen, die drie weken geleden begonnen, duren voort. De vakbonden hebben de regering tot woensdag de tijd gegeven de wet in te trekken, op straffe van verscherping van de acties.
Zondag werd in de hoofdstad Seoul en in de steden Pusan en Ulsan gedemonstreerd. In Seoul raakten ongeveer drieduizend arbeiders en studenten slaags met de oproerpolitie toen zij naar de Myungdong-kathedraal wilden trekken. Zaterdag betoogden 13 duizend arbeiders in een park in Seoul.
In de Myongdongkathedraal hebben zich zeven vakbondsleiders verschanst. Tegen hen is een arrestatiebevel uitgevaardigd. Een van hen, Kwon Young-kil, dreigde zondag tijdens een persconferentie dat de stakingen zich zullen uitbreiden tot de metro, de telefoonmaatschappijen en de nationale munt, als de regering de arbeidswet niet intrekt.
De politie deed afgelopen weekeinde nog geen pogingen om de vakbondsleiders uit de kerk te halen. Die terughoudendheid werd in verband gebracht met kritiek van kardinaal Stephen Kim Soo-hwan op de regering wegens het doordrukken van de arbeidswet. De kardinaal heeft bijval gekregen van oppositiepartijen, hoogleraren, internationale vakbondsgroeperingen en de Organisatie voor Economische Samenwerking en Ontwikkeling.

