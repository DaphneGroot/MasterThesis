	Rechtstreeks de waanzin in
	ALS DE HEER van het landgoed Morkhoj op een goed moment het bevel geeft alle klokken stil te zetten om het jaar n af te kondigen, gebeurt dat niet om er een significant begin mee te markeren zoals, met terugwerkende kracht, de geboorte van de Verlosser, of de langverbeide komst van satan, vrucht van Rosemary's schoot: 'Hail Adrian, the year is one'
De Deense graaf was al nooit zo geporteerd geweest voor het verstrijken van de tijd - dat was toch maar zo'n moderne, burgerlijke vinding. Maar nu is hij door het besef besprongen dat de oude adel de grote verliezer van de aanstaande tijd gaat worden. Zijn jaar n, dat eigenlijk nooit mag verstrijken, is - net als de muur die hij rond zijn bezit laat optrekken - bedoeld als weermiddel.
Heel het raderwerk komt tot staan. De waterstroom die klaterend en kletsend de fonteinen en de ringgracht passeerde om mechanieken en wijzers op vernuftige wijze aan te drijven, wordt stilgelegd. De stenen reservoirs beginnen uit te drogen, de ringgracht verandert in een troebel moeras waarin alleen nog giftige waterlelies en slijmerige meervallen gedijen. Als de muur klaar is, moeten de bewoners van het landgoed zichzelf bedruipen, het handvol heersers en de honderden onbeduidende anderen: boeren, knechten, roskammers, schoonmakers, bosarbeiders, jagers, maaisters, huispersoneel. Contact met de buitenwereld is er niet langer.
Met de groeiende vervreemding in dit verkrampte en onhoudbare isolement begint Peter Hoeg zijn roman Voorstelling van de twintigste eeuw, het boek waarmee hij in 1988 debuteerde. Het is 'de Geschiedenis van de Deense Dromen', zoals het voorwoord aangeeft, een verslag van wat de Denen ('we') in deze eeuw hebben gevreesd, gedroomd, gehoopt en verwacht. 'Ik heb mijn best gedaan het zo uitputtend en eenvoudig mogelijk te maken', zegt de verteller. En omdat geschiedenis niet eenduidig kan worden vastgelegd, moet de vorser en chroniqueur geregeld een beetje gissen. Hij maakt gewag van sporen die doodlopen, plaatst kanttekeningen, speculeert wat, stelt misstanden aan de kaak, geeft commentaar en levert kritiek.
Niet alleen de graaf sluit zich af. De belangrijkste personages in de hoofdstukken erna hebben ook gekozen voor strenge afzondering. Amalie Teander Rabow is vier jaar als haar grootmoeder, de Oude Dame met de zienersgaven, op een zondag 'voor het eerst in een mensenleeftijd' de poorten ontsluit van het grote witte huis. Het staat, niet ver van het landgoed, op een plein in Rudkobing. Heg verheft het stadje tot middelpunt van de wereld en laat de vele grillige lotsbestemmingen elkaar daar kruisen.
In het witte huis defileert de bevolking door gangen waaraan geen einde komt en die door sissende gaspitten worden verlicht. Langs de donkere pracht van de kamers, de manshoge bronzen lampen die naakte jongemannen voorstellen, de volires met hun opzichtig gekleurde bewoners. Ze worden via een trap van Perzisch marmer geleid naar een verhoging waar, op vier fraaie poten, het eerste watercloset rust van Rudkobing, van het eiland Langeland, 'mogelijk zelfs van de hele Deense provincie'. Ondanks zijn gewicht lijkt de witte pot te zweven op een lichtende rode overvloed van geschilderde bloemblaadjes. Ernaast staat Amalie in een witte gesteven jurk, met haar rug naar de stroom bezoekers gekeerd tot hun laatste stappen zijn weggestorven en de deuren zich achter hen sluiten.
Hoeg voert Thorvald Bak ten tonele, die in een rechtstreekse openbaring van God te horen had gekregen dat hij dominee in Lavnaes zal worden, dat gelegen is tussen een aarde die onvruchtbaar is als de woestijn en een zee die grijs is onder een eeuwigdurend noodweer en gehuld in een stank van rotte vis, waar de matrassen van wier zijn en de daken ook, om stormvloeden, stortregens, sneeuwstormen en droogteperioden het hoofd te kunnen bieden, die elkaar zonder rekening te houden met de jaargetijden in zinloze oneindigheid aflossen.
Zijn parochie is duizelig van de ondervoeding. Als er geen brandewijn meer is, gaan de godvruchtigen op zoek naar petroleum, en als ook die op is, smeren ze hun tandvlees in met naafvet, 'waardoor ze rechtstreeks de waanzin in worden geslingerd'. De dochter van de dominee, de uitzonderlijk mooie Anna, kan zich splitsen, in twee personen veranderen. De gave van de bilocatie maakt uitjes mogelijk buiten haar verzilverde kooi. Terwijl ze opgesloten zit, raakt ze elders zwanger.
Normale stervelingen zijn de hoofdpersonen tot dusverre niet, dus in hun magisch-realistische wereld die zoveel raakpunten behoudt met de Deense samenleving gaan ze niet gewoon dood. Een oude illusionist lost op in het niets, van een ander vervagen langzaam de contouren en Anna wandelt weg over het water 'om te zoeken naar de jeugd die zij nooit had gehad'. En als er wel stoffelijke resten zijn, van de oude inbreker Ramses en zijn levensgezellin de circusprinses, dan is er niemand die hen kan identificeren, en veranderen zij in een wit vuur in een anoniem hoopje as.
Wel hebben zij allemaal voor nageslacht gezorgd. Ze verwekken de kinderen die Hoeg elkaar op hun grillige wegen door het leven laat ontmoeten. Wegen die de geschiedschrijver, die zijn identiteit op het allerlaatst prijsgeeft, met terechte verwondering in kaart heeft proberen te brengen - en daarmee de wonderbaarlijke veranderingen die deze eeuw heeft teweeggebracht in niet alleen die eilandencollectie waarop zo'n zevenhonderd jaar geleden 'de Deense vlag uit de hemel kwam vallen'. Waarna de verteller van deze betoverende familiekroniek tot besluit nog enkele doemgedachten aan het papier toevertrouwt.
Adriaan de Boer
Peter Heg: Voorstelling van de twintigste eeuw.
Vertaald uit het Deens door Gerard Cruys.
Meulenhoff; 378 pagina's;  49,90.
ISBN 90 290 4902 2.

Foto
	Peter Hoeg FOTO ARNO LINGERAK

