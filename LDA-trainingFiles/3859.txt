	Vandekeybus smeedt goud van een oud volksrijmpje
	7 For a secret never to be told van Wim Vandekeybus/Ultima Vez. 18/9 Stadsschouwburg Amsterdam, tournee: januari 1998.
Met spelletjes kan de Vlaamse choreograaf Wim Vandekeybus goed uit de voeten. 7 for a secret never to be told heeft een Iers rijmpje als uitgangspunt. Dat gaat zo: 1 for sorrow, 2 for joy, 3 for a girl, 4 for a boy, 5 for silver, 6 for gold, 7 for a story never to be told.
Die zeven simpele regeltjes werden goud in de handen van deze maker. Als een alchemist wist hij ze te bewerken tot een voorstelling dit bol staat van de fantastische en mythische beelden. De houvast die het versje qua structuur bood, met elke regel als kern voor een scne, gaf daarbij de basis voor een stevige voorstelling.
Die opent prachtig met Sorrow. Dansers lopen achterwaarts en lijken aan hun kraag naar de grond getrokken te worden. Die permanente valbeweging waarvan ze zich ook herstellen, suggereert op symbolische wijze de zielepijn. Alleen een in maagdelijk wit geklede vrouw (Lorenza di Calogera) onttrekt zich eraan. Een naargeestige 'vogelman', die een ravenzwarte kop heeft en een klepperende snavel, weet haar te verschalken. Triomfantelijk zit hij bovenop haar lang uitgestrekte lichaam, en zet zijn klauwen in haar vlees.
Dit nachtmerrieachtige visioen - of is het deze heimelijke wensdroom - is een van de geheimen die in deze zevensprong onthuld worden. De vogelman (Carlos de Hara Flores) keert in elke scne terug. Hij wordt vergezeld door een man (John Campbell) die de buitenstaander speelt. Zijn rol wordt niet echt helder, ook al omdat zijn Schotse tongval hem moeilijk verstaanbaar maakt. Voor zich sprekend zijn wel de pure dansdelen die krachtig onderstreept worden door muziek. Bij Four for a boy is dat Arno Hintjens' dreigende nummer Watch out boy die dit geladen mannentrio een doemerige waarschuwing meegeeft: hun ziel zou gepikt kunnen worden.
Hectisch maar wel lichter van toon is Vervloezems Girl voor Three for a girl. Daarin tonen vier danseressen hun sensualiteit. Elk rollen ze een loper uit bij wijze van catwalk, die aan het einde kris-kras over het podium liggen en zo de choreografische structuur bepalen. Inventief spelen met tijd en ruimte was altijd Vandekeybus' kracht. Ook zijn vitale, ongepolijste acrobatische stijl, met veel rennen, vallen, rollen en springen, doet het nog goed.
Het summum wat dat betreft is deel vijf waarvoor Thierry De Mey een razend klinkend Silver componeerde. Adembenemend is het complexe partnerwerk waarbij de paren zich uiterst inhouden alvorens fel uit te halen. En toch wordt het geen catch as catch can. In Isabelle Lhoas' gevarieerde witte, zilvergrijze kostuums ogen de dansers licht als veertjes.
In Goud wordt de toon loodzwaar. Lieven Meeuwssen onthult in een hortend uitgesproken monoloog dat ze erg verleidelijk is en gevaarlijk. Zittend temidden van menshoge vogelveren lijkt ze Alice in Wonderland. Maar ze hoort duidelijk meer thuis in de wereld van David Lynch.
Haar scne vormt de opmaat naar het slot dat het minst bevredigend is. Dat het ontaardt in een combinatie van seks en geweld is tot daar aan toe. Ernstiger dan dat eigentijdse clich is dat de voorstelling doodbloedt. Een speler jaagt met geweld de andere acht van het toneel af waarna hij moederziel alleen overblijft en dan ook maar afgaat. Met de regel waarnaar de voorstelling vernoemd is, heeft Vandekeybus het minst raad geweten.
Isabella Lanz

