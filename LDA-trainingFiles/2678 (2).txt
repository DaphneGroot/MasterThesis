Eemsmond.
Topografische gemeentekaart van Eemsmond, september 2016
Eemsmond () (inwoners per:, bron: CBS; in 2000: 16.432) is een gemeente in Noord-Nederland, in de provincie Groningen. De gemeente beslaat een oppervlakte van 551,24 km² (waarvan 360,43 km² water) en is daarmee een van de grotere gemeenten in Nederland. De dorpskernen variëren van 75 tot ca. 5600 inwoners per plaats. In de grootste kernen zijn eeuwenoude kerken, boerderijen, borgen, molens en huizen te vinden.
Geschiedenis.
De gemeente is gevormd in 1979 onder de naam Hefshuizen door samenvoeging van de toenmalige gemeenten Uithuizen en Uithuizermeeden. De naam betrof een samenvoeging van "hef" met de betekenis van 'zee' (vergelijk "haf") en afkomstig van de naam van het gehucht Hefswal, en "huizen", dat uit de namen Uithuizen en Uithuizermeeden komt. In 1990 werd de gemeente uitgebreid door toevoeging van de toenmalige gemeenten Kantens, Usquert en Warffum. In 1992 werd vervolgens de gemeentenaam gewijzigd in de huidige naam "Eemsmond". Deze nieuwe naam houdt verband met het feit dat de gemeente aan de noordkust van Groningen ligt, waar de rivier de Eems in de Waddenzee uitmondt. Het gehele gebied (aan de ene zijde Nederlands, aan de andere zijde Duits) staat bekend als de Eemsmonding en is gelegen op ongeveer 22 kilometer van de stad Groningen.
Openbaar vervoer.
Er loopt een spoorlijn van Groningen tot Roodeschool met binnen de gemeente Eemsmond vijf stations: in Warffum, Usquert, Uithuizen, Uithuizermeeden en Roodeschool (het meest noordelijk gelegen station in Nederland). De treindienst wordt geëxploiteerd door Arriva. Voor goederentreinen takt het spoor even voor Roodeschool af naar de Eemshaven. Er zijn door provincie en rijksoverheid gelden ter beschikking gesteld om de reizigersdienst in 2016 te verlengen naar de Eemshaven in aansluiting op de veerboot van AG Ems naar het Oost-Friese waddeneiland Borkum.
