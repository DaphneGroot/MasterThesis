	Turnruzie naar klassiek model
	HET IS LANG geleden maar Alexander Selk zal nooit vergeten hoe hij als jochie van dertien al snel een diepe afkeer kreeg van de nieuwe bondscoach Jesus Hernandez. 'Een oud-turner die langskwam, behandelde hij zo schofterig, zo respectloos, dat ik het op de gang uitschreeuwde. Die dingen onthoud je. Ik vond hem onmenselijk, een verschrikkelijke lul. Ik weet nog dat ik in mijn schoolagenda kruisen tekende waarop ik hem vastspijkerde.'
Alexander Selk is meestal niet de meest uitgesprokene van de turnbroeders. Christian, de rationalist, de rekenaar, doet bijna altijd het woord. Hoe zwaar ook z¡jn beschuldigingen klinken, ze moeten gefundeerd worden. 'Ik ben de dominante, ik heb het voor het zeggen. Gewoon omdat ik er nooit naast zit.'
Alexander weerspreekt dat niet. Maar als eenmaal in de jongste de emotie oplaait, is die verschroeiend en ontladend. Nooit heeft de bond de vlammen gedoofd die hij wierp. 'We hebben een rapport van vier kantjes geschreven waarom we geen vertrouwen in Hernandez hadden. Hij liet jongens van vijftien jaar alleen, om de volgende dag vanwege een kater tijdens de wedstrijd in slaap te vallen. Dat soort incidenten deed zich om de haverklap voor.
'Toen ik later in die brief schreef dat het vertrouwen weg was, ging hij bijna op de knien. Hij beloofde het respect terug te zullen verdienen. Maar een week later was het net zo klote als daarvoor.'
Christian: 'Iedereen is er zich van bewust dat het slecht gaat met het turnen. Wij hebben het voorspeld, het EK-jeugdteam wordt nu laatste. De toekomst ziet er belabberd uit, maar niemand trekt zijn mond open. Het is onbegrijpelijk. De KNGB wil nooit zaken oplossen, durft niets aan te pakken, een andere verklaring heb ik wel maar zou ik niet kunnen onderbouwen. Ze nemen Ruud Jacobs in dienst, die in onze ogen niets van topsport begrijpt, en laten contractueel toe dat hij met carnaval inclusief wat hersteldagen er een tijd niet is. Stel je voor dat dat bij Ajax gebeurt: sorry, meneer Van Gaal kan deze week niet bij de Champions League zijn, want er is carnaval. Dat verzin je toch niet.
'Typerend is de behandeling van de zaak Hans K., de trainer die bij De Hazenkamp in Nijmegen meisjes misbruikte. De bond hoort zo iemand toch zo godsgruwelijk onderuit te schoffelen, dat het nooit meer gebeurt, dat geen andere trainer het nog ooit waagt. Maar ik heb van geen maatregel gehoord.
'De bond komt supernegatief over maar doet niets. We merken het, nu we er los van staan. Mensen willen ons helpen. We hebben kleine sponsors, we kunnen op het CIOS en op Papendal terecht. Verder geeft het NOCNSF geeft nog een bijdrage, al is die klein omdat we intussen tot een lagere categorie behoren. We hebben eigenlijk alleen nog een sponsor nodig die in ons levensonderhoud voorziet. We kunnen niet onze hele loopbaan teren op onze ouders. '
De haatdragendheid tussen de gymnastiekbond en de gebroeders Selk is er een van het klassieke model. De bond lijkt althans niet te begrijpen dat topturnen andere eisen stelt dan het verenigingsgebonden 'bewegen in den brede'. Daardoor kunnen 'amateurs', zoals ook bondstrainer Jacobs door de gebroeders Selk wordt beschouwd, nog steeds een functie krijgen toebedeeld. Hou op over Jacobs, is zo ongeveer het oordeel van de Selken. 'En hij is nog stronteigenwijs ook. Dan moet je na minstens vijftien jaar internationale ervaring een krachttrainingsprogramma afwerken, dat onwrikbaar is en niet voor discussie vatbaar. Terwijl je met al je eigen kennis en met het oog op je wedstrijdprogramma aanvoelt dat het gewoon belabberd is.'
Het navrante is dat de Selken - door alle troebelen nauwelijks nog turners van internationale statuur - in betere tijden wel degelijk van een goede begeleiding hebben mogen proeven. Op Papendal bivakkeerde eerst de Duitser Weymans, later de Chinees Ming, beiden trainers die ze als hoogst vakbekwaam beschouwen. Maar Weymans met wie ze nog steeds contact hebben, werd 'teruggejaagd' naar Duitsland en Ming wijdde zich, weergekeerd in China, aan de tulpenhandel. Hij kon zich niet langer vinden in de rol van ondergeschikte.
De gebroeders Selk turnen voor Duitse clubs in Oberhausen en Leverkusen. Ook toen het voor de Spelen van Atlanta in Japan tot een enorm conflict met Hernandez kwam, en de hele delegatie werd teruggeroepen, bleven de broers in Duitsland welkom. De Rus Belenki, de Duitser Wecker en niet alleen zij, spraken als internationale topturners hun verbijstering uit over het stupide Nederlandse beleid.
Christian Selk: 'Ik heb altijd voor ogen gehad dat het ook om het turnen in het algemeen ging. Waarom kon een land als Oost-Duitsland, met evenveel inwoners, wl slagen, terwijl het bij ¢ns fout ging? Het gaat om strijd, om een systeem, om het eruit pikken van talent. Dat bestaat hier niet en dan baal je. Het was in ons geval de reden om extra fanatiek te worden.' De jongere broer: 'Daarom geven we ook niet op. We gaan onze loopbaan niet beindigen omdat het een zooitje is in de bond. Het is een oneindige strijd en we bepalen zelf wel het moment waarop daar een einde aan komt.'
Het was volgens het duo binnen de bond misschien nog te harden geweest, als 'gewoon' naar hun wensen geluisterd was. Maar de klachtenlijst verdween 'in de doofpot en bureaulade'. 'Het ergste is nog het menselijke aspect. Je moet als trainer soms een klootzak zijn want topsport is niet altijd een plezier, dat beseffen we natuurlijk. Maar een coach moet kunnen praten, dingen kunnen opvangen. Als ik dan zie dat een Jacobs te beroerd is om jongens bij hun huis af te zetten omdat een stukje omrijden niet in zijn contract staat, dan ga ik over mijn nek.'
Alexander: 'De Rus Orlov, een geweldige figuur, die in Rusland een wereldkampioene had, staat in Arnhem op het station, en de bondstrainer weigert hem op te halen. Dat kan bij de KNGB allemaal, het wordt allemaal maar geaccepteerd. En als je dan alles eruit gooit, zoals wij ten opzichte van Hernadez en Jacobs hebben gedaan, dan gebeurt er geen flikker mee.'
Christian: 'In de voorbereiding die nodig was voor Olympische kwalificatie was Hernandez soms zo maar een week weg. Dan had hij ontspanning nodig en zat-ie een week in Spanje. Of hij moest, in het begin van die voorbereiding, schaatsen met vrienden. De bond was op de hoogte. Hij mocht ook nog een eigen studie volgen en op het CIOS les geven. Ming was assistent en durfde, bescheiden als Chinezen met hun eigen gezagscultuur vaak zijn, niet de positie van Hernandez over te nemen. Hij moest tenslotte in de eerste plaats de jongeren begeleiden. Toch hielp hij ons zo veel mogelijk, een fantastische man.'
Christian Selk staat, het lijkt paradoxaal, als enige mogelijkheid voor de ontwikkeling van het turnen een internaat voor ogen. Hem werd uiteindelijk de mogelijkheid geboden om te blijven op Papendal. Alexander diende met zijn ongezouten kritiek op te hoepelen. Kennelijk ging de KNGB ervan uit dat de broers wel degelijk splitsbaar zouden zijn.
Christian Selk kwam in de eindfase van zijn studie fysiotherapie, Alexander was bezig met zijn toelating op het CIOS Arnhem. Ze lieten de bond weten dat tijdelijk minder getraind kon worden. De reactie was bijna te verwachten. Elke keer dat ze niet verschenen was een argument te meer om ze neer te halen.
Alexander: 'Achteraf had ik in 1993 beter geen Europese titel kunnen halen. Hernandez hield er een verlenging van zijn z'n contract aan over, hoe gering z'n inbreng ook was geweest. Vervolgens haalt hij er ook nog Ruud Jacobs bij. Wij hadden een Rus Svatsjenko voorgesteld. Die had wl een achtergrond als topcoach. Die zit nu in plaats van Jacobs in Volendam. De bond wilde hem niet omdat ze slechte ervaringen hadden met buitenlanders. En omdat Svatjenko op dat moment nog geen rijbewijs had. Je wordt toch gek als je telkens maar geconfronteerd wordt met zulk amateurisme.'
Christian: 'De KNGB wilde ons wel behouden maar wenste er niets voor terug te doen. Ja, we konden na de breuk wat reiskosten blijven declareren. Maar wij vroegen ons af: wat gebeurt er met een stage zoals die voor de nationale selectie in Denemarken wordt georganiseerd? Hebben wij dan geen recht op een stage, als we voor Nederland uitkomen? Twee weken geleden heeft onze advocate een voorstel gedaan over dat soort randvoorwaarden. We hebben nog steeds niets gehoord.'
De bond beschouwt de Selks kennelijk als lastpakken. En de gebroeders zelf maakten het de bond schijnbaar eenvoudiger door de laatste jaren slecht te presteren. Maar het was volgens hen een direct gevolg van het 'gesodemieter' dat al in 1993 begon. Voor de Olympische kwalificatie van 1995 mochten ze de opgelopen trainingsachterstand inhalen in het Duitse Kienbaum, onder leiding van Ming. Ze gingen in twee weken 'belachelijk vooruit', dat vonden ook de buitenlanders in het gereputeerde trainingscentrum. Maar door alle malheur met Hernandez en de bond was een topprestatie bij het WK al bij voorbaat uitgesloten. 'Waarop gezegd werd: zie je wel onder Ming doen ze het helemaal niet beter. Een smerig spel was het.'
'Het was niet de bedoeling zo'n poespas te maken. Dat kost alleen maar energie. We wilden natuurlijk water bij de wijn doen. Maar het gaat er niet om alleen maar lief en aardig te zijn. Je praat over het allerhoogste niveau. Dan keil je niet de beste turners weg, zoals Hernandez ooit voorstelde, die laat je niet toch zo maar oprotten. Goed, daar werd op teruggekomen, maar de echte problemen werden verduisterd. Eigenlijk is dit nog slechts het topje van de ijsberg. Het is jammerlijk maar de bond is de grote schuldige. We zijn blij die strijd niet meer te hoeven leveren.'

Foto
	Alexander (staand) en Christian Selk.FOTO GUUS DUBBELMAN - DE VOLKSKRANT

