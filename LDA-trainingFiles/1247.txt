	China geeft oud-leider studenten negen jaar
	Reuter, AP
PEKING
De vroegere Chinese studentenleider Li Hai, een van de aanvoerders tijdens de protesten op het Tiananmen-plein in 1989, is veroordeeld tot negen jaar gevangenisstraf tijdens een proces achter gesloten deuren. Volgens een familielid werd Li veroordeeld voor het 'zich bemoeien met staatsgeheimen'.
De familie is geschokt door de hoogte van de straf. Aanvankelijk was de aanklacht 'het laten uitlekken van staatsgeheimen', een zwaarder misdrijf. Li Hai werd voor het eerst opgepakt in 1990, voor zijn aandeel in de studentenrevolte. Hij zat daarvoor zes maanden vast.
De Chinese regering begon het afgelopen jaar een campagne tegen dissidenten. Tientallen van hen werden op uiteenlopende aanklachten veroordeeld tot gevangenisstraffen.

