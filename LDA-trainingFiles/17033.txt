Castagnetten.
Castagnetten zijn een slagwerkinstrument dat vooral gebruikt wordt in Moorse muziek, zigeunermuziek, Spaanse muziek en Latijns-Amerikaanse muziek. Het instrument bestaat uit een paar holle hardhouten schelpen die aan één kant verbonden zijn met een koordje. Ze worden in de hand gehouden en produceren een klikgeluid of een ratelend geluid bij snel opeenvolgende kliks.
In de praktijk gebruikt de speler een paar in elke hand. Het koordje wordt aan de duim vastgemaakt en de castagnetten liggen in de handpalm.
Castagnetten worden voornamelijk gebruikt door dansers en zangers, vooral in flamencomuziek. De naam (Spaans: "castañuelas") is afkomstig van "castaña", het Spaanse woord voor kastanje, waarop de vorm sterk gelijkt. In Andalusië noemt men ze "palillos", en die naam gebruikt men in de flamencomuziek.
Ze worden ook gebruikt in klassieke muziek om een Spaanse sfeer op te roepen, zoals in Georges Bizets opera "Carmen" of in Emmanuel Chabriers orkestwerk "España". Ook kan men ze horen in de "Dans van de zeven sluiers" in Richard Strauss' opera "Salome" en in Richard Wagners "Tannhäuser".
Een voorloper van de castagnetten is de menat, uit de Oud-Egyptische muziek.
