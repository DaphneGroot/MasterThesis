Maarten Schmidt.
Maarten Schmidt (Groningen, 28 december 1929) is een Nederlands astronoom, werkzaam in de Verenigde Staten, die de afstand van quasars heeft ontdekt.
Hij werd in Groningen geboren en promoveerde in 1956 bij Jan Hendrik Oort in Leiden. In 1959 ging hij werken bij het California Institute of Technology. Hij hield zich aanvankelijk bezig met de massaverdeling en de dynamiek van melkwegstelsels.
Vervolgens ging hij zich bezighouden met het bestuderen van lichtspectra van radiobronnen. In 1963 was hij de eerste die de afstand van een quasar ("quasi stellar object") mat - de quasar 3C 273, eerder geïdentificeerd met de Cambridge Interferometer en Parkes Radio Telescope. Dit zijn sterachtige objecten - verre melkwegstelsels - met een waterstofspectrum dat sterk rood verschoven is.
Hij ontdekte dat ze allemaal op een grote afstand stonden en veelvuldig voorkwamen toen het heelal nog jong was. Deze ontdekking betekende het einde van de steady-statetheorie van Fred Hoyle.
Tegenwoordig houdt Schmidt zich bezig met röntgen- en gammaonderzoek van het heelal.
