Zwart (kleur).
Zwart wordt vaak beschouwd als de donkerste kleur die er is. Het is echter geen kleur zoals de andere kleuren uit het spectrum. Zwart is feitelijk het ontbreken van alle licht. In het dagelijks leven wordt zwart doorgaans echter wel ervaren als een kleur.
Een oppervlakte, zoals zwarte kleding of zwart papier, heeft een zwart voorkomen als er geen enkel licht wordt teruggekaatst. Al het licht dat op het voorwerp valt wordt door de pigmenten van de verf geabsorbeerd. Bij een licht uitstralend voorwerp, zoals de monitor van een computer wordt zwart verkregen door geen licht uit te stralen. De pixels van het scherm staan in dat geval uit.
Wordt zwart gemengd met wit, dan ontstaan tinten van grijs.
Geen enkel voorwerp is in werkelijkheid echter volledig zwart, er wordt altijd wel iets van het licht teruggekaatst. Een uitzondering hierop vormen zwarte gaten, waaruit door de extreme zwaartekracht geen licht kan ontsnappen.
Zwarte voorwerpen zullen over het algemeen wel infrarood kunnen uitstralen als ze warm zijn. De straling van een zwart lichaam heeft aanleiding gegeven tot het postulaat dat elektromagnetische straling uit kwanta bestaat.
