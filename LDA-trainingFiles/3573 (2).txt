Klimbuideldieren.
Klimbuideldieren (Diprotodontia) zijn de grootste orde van de buideldieren.
De groep omvat 11 families met 143 soorten. Ze zijn inheems van Celebes in het noordwesten en Nieuw-Brittannië in het oosten tot Tasmanië in het zuiden, maar de witte koeskoes is geïntroduceerd op de Salomonseilanden en Timor, de voskoesoe op Nieuw-Zeeland en de Bennettwallaby in Engeland. Ze nemen in Australië en Nieuw-Guinea ongeveer de positie in van de hoefdieren (kangoeroes), grote bodembewonende knaagdieren (kangoeroeratten), boombewonende knaagdieren en primaten (andere soorten).
Een opvallend kenmerk van de klimbuideldieren is dat ze twee vergroeide tenen hebben, zodat er als het ware twee klauwen uit één teen steken ("syndactylie"). Dit kenmerk delen ze met de buideldassen, zodat er gesuggereerd is dat die hun nauwste verwanten zijn. Verder zijn ze de enige buideldieren met slechts twee voortanden (daar komt de naam ook vandaan: "di" is twee; "proto" is voor; "odontia" is tanden).
De klimbuideldieren splitsten zich vermoedelijk in het Laat-Paleoceen of Vroeg-Eoceen af van de andere Australische buideldieren. De gemeenschappelijke voorouder van de groep was vermoedelijk een koeskoesachtig boombewonend dier.
Zie ook: Indeling van de klimbuideldieren
