	Directeur Jeugdbeleid constateert gebrek aan cursussen 'Hulpverlening urgenter dan opvoeden van ouders'
	
Van onze verslaggeefster
Mirjam Schttelndreier

RIJSWIJK
'Je kunt menen dat je ouders desnoods moet dwingen naar een opvoedcursus te gaan, maar die discussie is niet zo relevant als er nog veel te weinig cursussen zijn. En zolang veel ouders hun vragen nergens kwijt kunnen, moet je misschien eerder naar de hulpverlening kijken.' De suggestie is van drs. E. Engelsman, directeur Jeugdbeleid bij het ministerie van Volksgezondheid, Welzijn en Sport (VWS).
Engelsman zegt dit naar aanleiding van de notitie Jeugd en gezin II van dr. J. Junger-Tas over het voork¢men van jeugdcriminaliteit. Zij pleit voor een steviger aanpak van ouders in achterstandssituaties die kampen met ernstige opvoedproblemen. En ze stelt voor om ouders die met de kinderrechter in aanraking dreigen te komen, te laten kiezen: ¢f er komt een gezinsvoogd, ¢f ouders gaan zelf naar een cursus waar ze informatie en adviezen krijgen.
Engelsman is het om nog een andere reden met dergelijke dwang niet eens. 'Als het al zo ver is met de opvoedingsproblemen, heeft zo'n cursus weinig zin meer. Gerichte hulp om het gedrag van ouder en kind te veranderen, is dan nodig.'
Met dit verschil van mening over het al dan niet dwingen van ouders, lijkt het goed mis te zijn met de onderlinge verhoudingen tussen VWS en Justitie. Maar niets is minder waar, volgens Engelsman. 'We waren juist heel blij dat Justitie met een rapport kwam waarin de nadruk werd gelegd op vroege preventie. Daar pleiten wij al jaren voor.'
Maar VWS, dat evenzeer problematisch gedrag van jongeren wil voorkomen, vindt dat 'drang en dwang' voor de oplossing van problemen niet zoveel oplevert. 'De praktijk leert dat ouders die als onwillig en onbereikbaar voor de hulpverlening worden afgeschilderd, wel degelijk hulp willen. Onwil wordt vaak verward met onmacht.'
Engelsman duidt deze groep liever aan als 'nog niet bereikt'. 'Want de hulpverlening, met alle respect, gaat er nog vaak van uit dat zij een goed aanbod heeft en dat de ouders maar moeten komen. Nee, zeggen wij, de hulpverlening moet meer zelf op pad gaan.'
Veel ouders komen niet bij de hulpverlening, maar wel bij het consultatiebureau, de schoolarts of de peuterspeelzaal. 'Die instellingen moeten beter gaan luisteren en hun houding aanpassen. De politiek moet ervoor zorgen dat ze daarvoor tijd en mogelijkheden krijgen.'
Als gevolg van de beleidsnota Regie in de Jeugdzorg moet volgend jaar in het hele land de onderlinge samenwerking van verschillende instellingen voor jeugdhulpverlening zo zijn geregeld dat er n loket is, waardoor de klant sneller op de juiste plek komt.
Behoefte aan steun bij de opvoeding is overigens niet voorbehouden aan achterstandsgezinnen. In het hele land galmt het van vragen over de opvoeding. Daarnaast is de behoefte aan kinderopvang vele malen groter dan het aanbod. Engelsman: 'Alleen kunnen wij dat hier niet centraal oplossen. De kinderopvang is een verantwoordelijkheid van de gemeenten. Wel stimuleren wij initiatieven zoveel mogelijk.'
Dat geeft de moeilijke positie aan van het jeugdbeleid. Soms voert de provincie of de gemeente de regie. En vaak raakt het beleid aan voorzieningen van andere departementen, zoals onderwijs of justitie. Bovendien is het imago vrij soft.
'In het algemeen bestaat het beeld dat wij ons druk maken om vrij softe zaken als zekerheid en geborgenheid in de eerste opvoedfase. Toch proberen wij aan te geven dat naast een fysieke infrastructuur, zoals de aanleg van de hogesnelheidslijn om de economie op peil te houden, de maatschappij straks ook mensen nodig heeft die een goede opleiding hebben gehad, sociaal vaardig zijn en met elkaar kunnen samenwerken. Dat veronderstelt een warme, veilige opvoeding.'
Het ontbreken van die voorwaarde voor een deel van de jeugd rechtvaardigt volgens Engelsman dat de overheid instellingen stimuleert meer klantgericht te werken. 'De overheid bemoeit zich niet zomaar met de opvoeding. Wij halen de opvoeding niet uit de priv-sfeer, het proces van vermaatschappelijking van de opvoeding is al lang gaande.'

Foto
	Drs. E. Engelsman FOTO MERLIJN DOOMERNIK

