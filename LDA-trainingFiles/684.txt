	Groep oudere ex-mavo-leraren verzet zich tegen imago van de 'kneuzenbank' Wachtgelder kan baan wel vergeten
	Van onze verslaggever
DEN HAAG
Ter overname aangeboden: duizend enthousiaste en ervaren leerkrachten voor alle vakken in het voortgezet onderwijs. Al twee jaar tegen wil en dank werkloos, overbodig geworden doordat hun school na al het fusiegeweld te klein was geworden om volgens de normen van het ministerie te mogen voortbestaan. Maar sindsdien heeft nog niet één leerkracht van deze duizend een vaste baan gevonden, in weerwil van alle regelingen die voorschrijven dat werklozen bij sollicitaties voorrang hebben.
'De overgebleven scholengemeenschappen willen wél onze leerlingen hebben, maar níet het personeel', constateert J. Meedema, ooit directeur van een kleine mavo in het Groningse Loppersum, een tikkeltje moedeloos. Samen met enkele collega's heeft hij de actiegroep Muurbloempjes opgericht. De naam verwijst naar de fusieperikelen in het voortgezet onderwijs van begin jaren negentig.
Er bleven toen 66 scholen, voornamelijk mavo's, tijdens de dans rondom de samenvoeging van scholentot grote gemeenschappen aan de kant staan. Twee jaar geleden sloot de laatste van deze groep scholen definitief zijn poorten.
Duizend leerkrachten werden werkloos en kregen wachtgeld, en ondanks het feit dat dit een 'goudgerande regeling' heet, die het loon tot aan het pensioen garandeert, wil vrijwel iedereen van deze groep zo snel mogelijk weer aan het werk. 'Niemand heeft echter nog een vaste baan', weet Meedema. 'Een enkeling krijgt hoogstens wat tijdelijke banen of invalwerk. Er is namelijk geen enkel schoolbestuur dat ons durft te benoemen.'
De oorzaak daarvan is tweeledig. Om te beginnen gaat het bij deze mavo-docenten om een groep van tussen de 45 en 55 jaar, die een behoorlijk aantal dienstjaren heeft opgebouwd waardoor ze duur zijn en bij eventueel ontslag een aanzienlijk recht op wachtgeld hebben opgebouwd. Nu scholen in het voortgezet onderwijs zelf verantwoordelijk zijn voor hun personeelskosten, vormen zij derhalve een onaantrekkelijke, want kostbare groep.
Als tweede oorzaak speelt mee dat de docenten nu 'wachtgelder' zijn , in het onderwijs synoniem voor iemand waar een vlekje aan zit. Schooldirecteuren die vacatures hebben te verdelen, weten maar al te goed hoe de wachtgeldregeling functioneert.
Als zij zelf een oudere docent hebben die niet meer al te geweldig functioneert, proberen ze die via de wachtgeldregeling te lozen. In het mbo is voor wachtgelders een 'mobiliteitscentrum' opgericht, maar in de wandelgangen heet dat gewoon de 'kneuzenbank'.
En al voelen de duizend ex-mavo-docenten zich allerminst uitgeblust of opgebrand, ze worden vanwege hun status als wachtgelder simpelweg in de categorie kneuzen ingedeeld. Van de politiek heeft deze groep ook niet veel te verwachten. Op een congres over het wachtgeldvraagstuk donderdag in Den Haag kondigde minister Ritzen aan dat hij de voorrangsregels voor wachtgelders bij vacatures wil afschaffen. Het PvdA-kamerlid J. Liemburg vindt bovendien dat de minister of uitkeringsinstanties zich niet meer hoeven in te spannen voor de huidige groep oudere wachtgelders, omdat zij toch 'onbemiddelbaar' zijn.
Zelf heeft Meedema tot 1 augustus een tijdelijke baan. Niet als gewoon werknemer, maar via een uitzendbureau. De school wil namelijk graag zijn kennis en expertise gebruiken, maar voelt er niets voor om eventueel de toekomstige lasten voor ziekte, wachtgeldaanspraken en pensioen te dragen. Hoe groot de angst is om een oudere en dure werknemer aan te stellen, blijkt wel uit de forse rekening die men daarvoor bereid is tijdelijk te betalen. 'Ik kost 45 gulden per uur, maar ze betalen het uitzendbureau 75. En eigenlijk ontduiken ze door deze constructie de regels in het onderwijs.'

