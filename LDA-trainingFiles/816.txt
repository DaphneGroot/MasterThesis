	In Frankrijk dreigt schandaal over gebruik verboden hormonen
	Van onze verslaggever
AMSTERDAM
In Frankrijk tekenen zich de contouren af van een nieuw medisch schandaal, dat grote overeenkomst vertoont met het schandaal rond de distributie van met het aids-virus besmette bloedproducten voor hemofiliepatiënten, die in de jaren 1985-'86 tegen beter weten in werd voortgezet.
Ditmaal betreft het de distributie van menselijk groeihormoon dat gewonnen werd uit de hypofyses van overleden donoren. Volgens het Franse weekblad L'Express, dat donderdag met de onthulling kwam, zouden in dezelfde periode, vanaf juni 1985 tot voorjaar 1986, oude voorraden groeihormoon zijn afgezet, terwijl het gebruik ervan inmiddels was verboden.
Daardoor zouden zo'n vijftig kinderen met een groeistoornis de ziekte van Creutzfeldt-Jakob, een ongeneeslijke hersenaandoening, hebben opgelopen en zouden intussen veertig van hen zijn overleden. Volgens het weekblad hebben financiële motieven een rol gespeeld in de beslissing de voorraden groeihormoon op te maken in plaats van ze meteen uit de markt te nemen, of ze op zijn minst een desinfecterende behandeling te geven.
L'Express wist de hand de leggen op delen van het dossier van de Parijse onderzoeksrechter M. Bertella-Geffroy, die al sinds 1991 met de zaak bezig is. Vijf verantwoordelijke functionarissen werden toen in staat van beschuldiging gesteld, verdacht van doodslag. Maar uit het dossier van Bertella blijkt dat hun nu ook de zwaardere beschuldiging van 'vergiftiging' boven het hoofd hangt.
Verschillende landen staakten in het voorjaar van 1985 het gebruik van groeihormoon van menselijke herkomst, na berichten uit de Verenigde Staten en Groot-Brittannië dat daar vier kinderen die in het verleden met het hormoon waren behandeld, aan de zeldzame ziekte van Creutzfeldt-Jakob waren overleden.
Nederland schortte begin mei het gebruik van menselijk groeihormoon op, in navolging van onder meer Zweden en de Verenigde Staten. Frankrijk en enkele andere Europese landen gingen nog enkele maanden door.
Juist rond die tijd was de farmaceutische industrie erin geslaagd via recombinant-DNA technieken menselijk groeihormoon te vervaardigen dat gegarandeerd vrij was van de verwekkers van de ziekte van Creutzfeldt-Jakob, de zogenoemde prionen. De eerder gesignaleerde sterfgevallen zijn hoogstwaarschijnlijk het gevolg geweest van het gebruik van groeihormoon uit de hypofyse van donoren met een nog niet gediagnostiseerde vorm van deze 'prion-ziekte'.
De Franse minister van Volksgezondheid Gaymard zei vrijdag in een reactie op de onthullingen van L'Express dat 'het recht zijn loop moet krijgen. En dat gebeurt ook; het justitieel onderzoek is gaande.' De verantwoordelijke functionarissen op wie het onderzoek zich richt, zijn of waren in dienst bij de organisaties Pharmacie Central des Hopitaux (PCH), France-Hypophyse en het Institut Pasteur.
Volgens L'Express zou de vernietiging van de voorraden menselijk groeihormoon PCH 5,5 miljoen Franse franc hebben gekost. PCH van zijn kant ontkent na juni 1985, of op zijn laatst juli van dat jaar, nog oude voorraden te hebben afgezet.

