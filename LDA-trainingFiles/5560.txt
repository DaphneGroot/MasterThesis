Regelmatig veelvlak.
Keplers model van de platonische lichamen (afbeelding uit 1596).
Een regelmatig veelvlak of platonisch lichaam is een veelvlak waarvan de zijvlakken congruente regelmatige veelhoeken zijn. Regelmatige veelvlakken zijn convex en alle hoeken tussen de vlakken zijn onderling gelijk.
Er bestaan vijf regelmatige veelvlakken. De kubus is het bekendste voorbeeld. Naast regelmatige bestaan er ook halfregelmatige en onregelmatige veelvlakken.
Geschiedenis.
De regelmatige veelvlakken worden sinds de Romantiek ook wel platonische lichamen genoemd, omdat ze voor het eerst door Plato zijn beschreven. Pythagoras wist in 520 v.Chr. al van het bestaan van drie van de vijf regelmatige veelvlakken af: het viervlak, het zesvlak (de kubus) en het twaalfvlak. Plato bracht de vijf regelmatige veelvlakken in verband met de vijf kosmische bouwstenen van de wereld: vuur, lucht, water, aarde en hemelmaterie. Kepler bracht ze twee millennia later – in de tussentijd waren de halfregelmatige veelvlakken al ontdekt – in verband met de structuur van het zonnestelsel. In die tijd waren behalve de Aarde slechts vijf planeten bekend.
Kenmerken.
Een kenmerk van een regelmatig veelvlak is dat in elk hoekpunt even veel vlakken samenkomen. Hierbij zijn drie, vier of vijf vlakken mogelijk. Het aantal hoekpunten van een veelvlak is gelijk aan het aantal vlakken maal het aantal zijden per vlak gedeeld door het aantal zijvlakken dat in een hoekpunt samenkomt. Het aantal ribben van een veelvlak (regelmatig of niet) is gelijk aan het aantal zijden per vlak maal de helft van het aantal zijvlakken (want elke ribbe wordt gedeeld door de twee aangrenzende vlakken).
De wiskundige Leonhard Euler stelde al in de 18e eeuw vast dat voor elk veelvlak (regelmatig of niet) het aantal zijvlakken plus het aantal hoekpunten gelijk is aan het aantal ribben plus twee.
Vervang in (a) r door (b) en p door (c). Na vereenvoudiging levert dat de bovengenoemde formule voor v op.
Onderlinge relatie.
Verbindt men de middens van de zijvlakken van een veelvlak met elkaar, dan vormen de verbindingslijnen de ribben van een ander veelvlak. Een kubus wordt een achtvlak en omgekeerd. Een twaalfvlak wordt een twintigvlak en omgekeerd. Een viervlak wordt opnieuw een viervlak.
Kiest men vier hoekpunten van een kubus, zodanig dat geen twee hoekpunten op dezelfde ribbe van de kubus liggen, en verbindt men ze met elkaar, dan vormen de verbindingslijnen de ribben van een regelmatig viervlak.
Aantal verschillende veelvlakken.
Een regelmatig veelvlak wordt volledig bepaald door het soort van regelmatige veelhoek en het aantal van die veelhoeken, dat in een hoekpunt bij elkaar komt. Bovendien moeten de hoeken die in 1 hoek samenkomen samen minder dan 360° zijn. Dit kunnen 3 driehoeken (3×60°=180°), 4 driehoeken (240°) of 5 driehoeken (300°) zijn, maar niet meer. Evenzo kunnen het 3 vierkanten (3×90°=270°) of 3 vijfhoeken (3×108°=324°) zijn. Niet mogelijk zijn 4 vierkanten (4×90°=360°) en alle veelhoeken met zes (3 zeshoeken: 3×120°=360°) of meer hoeken.
Regelmatig samengesteld veelvlak.
Een "samengesteld veelvlak" bestaat uit een aantal veelvlakken door elkaar. Net als bij een zelfdoorsnijdend veelvlak wordt de snijlijn van twee vlakken die elkaar doorsnijden, niet als ribbe beschouwd, en het punt waar een ribbe een vlak snijdt niet als hoekpunt.
Dit heeft invloed op het aantal zijvlakken, ribben en hoekpunten van het veelvlak, en op zijn regelmatigheid. Een regelmatig samengesteld veelvlak wordt gedefinieerd als een samengesteld veelvlak dat isogonaal, isotoxaal en isohedraal is. Er zijn vijf regelmatige samengestelde veelvlakken.
De eenvoudigste (ster-octahedron, "stella octangula", "stellated octahedron") bestaat uit twee regelmatige viervlakken door elkaar. De vorm van het geheel komt overeen met die van een regelmatig achtvlak met op elk van de 8 zijvlakken een regelmatig viervlak, en ook met een kubus waarbij bij elke ribbe door middel van sneden vanuit de beide hoekpunten "een hap uit de kubus is genomen".
Gezien als samengesteld veelvlak heeft het 8 hoekpunten, 12 ribben en 8 zijvlakken (alles tweemaal zoveel als bij een viervlak, want er is niets gemeenschappelijk). Gezien als "gewoon" (niet-samengesteld) niet-convex veelvlak heeft het 14 hoekpunten, 36 ribben en 24 zijvlakken. De symmetriegroep is Oh.
