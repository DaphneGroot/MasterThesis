	President Konar draagt de idealen uit van een autochtone filosofie    Trots Mali is het model voor Afrika geworden
	Van onze verslaggever
Wim Bossema
 DEN HAAG
In deze tijd van sombere verhalen over Afrika is een man als Alpha Oumar Konar een verademing. Geen drama of tegenslag schokt zijn geloof dat de democratische waarden en normen het zullen winnen van de barbarij. Keer op keer buigt hij zich naar voren tijdens het vraaggesprek: geloof me, het ontbreken van een democratische cultuur is de oorzaak van alle ellende.
Hij is de president van een straatarm land, dat niet echt meetelt in de wereld. Maar zijn successen maken Mali tot een voorbeeld voor de rest van Afrika. De opstand van Touareg-rebellen werd vreedzaam opgelost. Het pluralisme schiet wortel door een vrije pers en een keur aan politieke partijen. En op de dag van de mensenrechten, 10 december, organiseert de regering in heel Mali bijeenkomsten waar de burgers hun gal kunnen spuien over politici en andere gezagsdragers.
Maar Mali komt steeds meer alleen te staan. De democraten van Afrika hebben het moeilijk. Deze week kwam de oud-dictator van Madagascar, Ratsiraka, terug aan de macht via de stembus. Vorig jaar verkozen de Beninezen hun vroegere tiran Krkou boven de man die hen naar de democrtatie had geleid. In Ghana hield Rawlings in december met gemak stand tegen de democratische oppositie.
Alpha Konar ziet het met lede ogen aan, maar hij 'wanhoopt nooit'. 'Als de stemming zonder geweld is verlopen, volgens de democratische regels, mag je het niet interpreteren als een terugval voor de democratie. Elk volk heeft zijn eigen redenen om oude leiders te kiezen. De overgang naar democratie verloopt in een golfbeweging met soms voorspoed, soms tegenslagen.' In maart worden in Mali weer verkiezingen gehouden voor een president en het parlement.
Buitenstaanders zijn pessimistisch over de democratisering in Afrika omdat ze het te veel zien als het werk van de vroegere Franse president Mitterrand, meent Konar. Die maande de Afrikaanse regimes op de Frans-Afrikaanse top in La Baule van 1990 een democratie in te voeren.
'Met alle respect die ik voor Mitterrand heb, hij is echt niet ''de vader van de democratie''. Hij voelde de tijdgeest aan. De Afrikaanse democraten werkten allang aan een omwenteling. De crisis in Afrika was zo groot dat er iets m¢est gebeuren. Het was de wil van de bevolking. Natuurlijk waren er Afrikaanse leiders die na La Baule dachten: we houden gewoon net zo lang vol tot de storm overdrijft. Maar ik zeg u: ze vergissen zich. Er zijn te veel problemen. Er is te veel armoede.'
In Mali kwam de revolutie in 1991. De dictator Moussa Traor werd afgezet door generaal Amadou Toumani Tour, nadat het leger 106 vreedzame betogers voor democratie had doodgeschoten. Een jaar later werd Konar tot president gekozen. De omwenteling kwam niet uit de lucht vallen, de democratische beweging heeft wortels in de 'culturele coperatie Jamana' (het land), die de gewezen geschiedenisleraar Konar al in 1983 had opgericht.
Hij spreekt er met liefde over: 'Jamana is niet alleen een vereniging die boeken uitgeeft en tijdschriften, het is een filosofie, een ideaal van solidariteit en tolerantie. We willen dat mensen zich leren uitspreken, dat iedereen het woord krijgt, ook mensen met wie je het niet eens bent.
'Jamana heeft een kleine kredietbank: de zwakken, de armen moeten zich organiseren, deelnemen aan de markt, maar op een sociale manier, niet alleen om het materieel gewin.' Die idealen probeert hij nu als president uit te dragen.
In 1993 werd er brand gesticht in het kantoor van Jamana in de hoofdstad Bamako. Het trof Konar in zijn hart. De aanslag had een diepe symbolische lading, het was een test voor Konar met zijn betogen over tolerantie. Om escalatie te voorkomen werden de daders niet aangepakt, 'als gebaar van verzoening'.
Dit zijn lessen die Konar zijn Afrikaanse collega's graag voorhoudt. Net als het niet uitvoeren van de doodstraf voor Moussa Traor na een geruchtmakend proces. 'De zwaarste straf voor Moussa Traor is dat hij voortleeft om te zien hoe Mali ook kan zijn.'
Nog zo'n les is het akkoord met de Touareg-strijders na lange onderhandelingen. 'Het leert dat alleen een democratisch regime zo'n conflict kan oplossen, niet door geweld, maar juist door niet te reageren op geweld. Zo wek je vertrouwen. In een democratie heeft elke bevolkingsgroep het recht zich uit te spreken, op een eigen identiteit.'
Konar wil een belangrijke rol spelen bij het oplossen van conflicten op het continent. 'Een democratisch Mali kan niet overleven zonder dat de andere landen democratiseren.' Generaal Tour bemiddelde succesvol bij de muiterij in de Centraal-Afrikaanse republiek. Mali heeft onlangs een contingent van 700 soldaten geleverd voor de internationale vredesmacht in Liberia.
Maar zijn Konars lessen in tolerantie en conflictoplossing ook van toepassing op extreme situaties zoals Rwanda? Konar: 'Ik wanhoop niet over de mens. Het is daar heel erg, de haat is gezaaid. Maar we moeten de barbarij afwijzen. Ik geloof dat er in Rwanda en Burundi mensen zijn die dat doen. Bij zo'n ernstige crisis in een gezin moeten de buren helpen. Het is een catastrofe voor heel Centraal-Afrika, voor heel Afrika.'
Er zijn berichten dat Mobutu militaire steun vraagt bij landen als Marokko, Tsjaad en Libi. Konar: 'Het zou een tragedie zijn als andere landen zich militair in de oorlog in Oost-Zare mengen. Maar iedereen kon het probleem zien aankomen. We pleiten al drie jaar voor een internationale interventiemacht. Die moet een mandaat hebben vanuit een democratisch perspectief.
'Want het kernprobleem is ook hier het ontbreken van democratie. Een humanitair mandaat alleen lost niets op. Als je het kernprobeem niet regelt, regel je niets. Dan ben je als Penelope die elke nacht uithaalt wat ze overdag heeft geweven. Dan wordt het almaar erger.'

Foto
	Alpha Oumar Konar FOTO MARTIJN BEEKMAN

