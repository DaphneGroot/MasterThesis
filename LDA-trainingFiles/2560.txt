	'Hij heeft zelf geen warmte gehad en kan het toch geven'
	Brahim Abdelli (27): 'Mijn vader en moeder wonen hier honderd meter vandaan. Ze waren net nog op bezoek. Maar voor mijn gevoel heb ik geen vader en moeder. Ze begrijpen dat wel. Ze laten mij met rust. Ze maken mij niet boos.'
Nora Abdelli (24): 'Ze kwamen voor ons zoontje. Ze komen iedere keer even kijken hoe het met hun kleinkind gaat.'
Brahim: 'Mijn vrouw is mijn vader en moeder.'
Nora: 'Hij zegt altijd: ''Wat ik vroeger tekort kwam, heb ik nu''. Maar juist door zijn jeugd was het begin van onze relatie rommelig. We zijn twee keer van elkaar gescheiden en drie keer getrouwd.'
Brahim: 'Ik hoop dat mijn kinderen anders opgroeien dan ik. Ik heb apart geleefd. Niet met mijn vader. Niet met mijn moeder. Toen ik vier was, is mijn vader naar Nederland gegaan. Hij heeft mij naar mijn opa in de stad Fez gebracht. Hij wilde dat ik naar school zou gaan. Dat kon niet in het dorp waar we woonden.
'Mijn opa had een vrouw. Die noemde ik tante. Zij heeft een paar jaar goed voor mij gezorgd. Toen zij doodging, kreeg ik een beetje een moeilijk leven. Niemand zorgde meer voor mij. Ik was tien jaar, en alleen op straat in Marokko.'
Nora: 'Vanaf die tijd werd hij heen en weer gesleept tussen ooms die weinig om hem gaven.'
Brahim: 'En keer vonden ze dat ik straf moest hebben. Ze betaalden wat geld aan agenten. Die gooiden me een nacht in de gevangenis en sloegen me uren met een zweep. Zeven jaar later, toen ik zeventien of achttien was, had mijn vader een huis in Nederland en kon ik naar hier komen. Ik was niet echt blij.'
Nora: 'Ik werd juist wel altijd geknuffeld door mijn vader en moeder. Toen Brahim dat voor het eerst zag, vond hij dat heel raar. Als we zo praten over onze jeugd, vind ik het onvoorstelbaar dat hij zo goed met onze dochter en zoon kan omgaan. Beter dan ik. Hij heeft zelf geen warmte gehad en kan het toch geven. Hoe kan dat?'
Brahim: 'Ik heb nu een sterke liefde. De liefde tussen ons. Dat heeft mij misschien geholpen. Want ja, je hebt een vrouw en dan heb je een gevoel h. Er is iemand. Plus nog de kinderen erbij, dan voel je je nog beter.'
Nora: 'We hebben twee kinderen. Een zoon van net een jaar en een dochter van vijf. Over een paar dagen komt de derde. Onze jongen heet Sirajaddin. Dat heeft iets met godsdienst te maken.'
Brahim: 'Zadel van de profeet.'
Nora: 'Hij kwam ermee. Ik had er nog nooit van gehoord. In het begin moest ik steeds vragen: ''Hoe heet je zoon ook alweer?'' De naam komt wel in de Koran voor.'
Brahim: 'Ik vind het een toffe naam.'
Nora: 'Hij wil dat alle namen met een s beginnen. Onze dochter heet Salima. Dat heb ¡k verzonnen.'
Brahim: 'Dat zoekt ze zelf uit, maar een jongen, dat doe ik.'
Nora: 'Voor de derde weet ik het niet meer. Dat mag Brahim bepalen. Hij heeft al een jongens- en een meisjesnaam. Hoe was die meisjesnaam ook alweer?'
Brahim: 'De meisjesnaam is Sahaf, en de jongen zal Sifandin heten.'
Nora: 'Ik was negentien toen we de eerste kregen. Drie maanden na ons trouwen zei ik: ''Ik wil zwanger worden''. Toen ik zwanger was, durfde ik het niet aan mijn moeder te vertellen. Zij zei altijd dat ik rustig aan moest doen, maar zelf had ze haar eerste kind al op haar zestiende.'
Brahim: 'De meeste Nederlanders willen eerst genieten, veel op vakantie gaan. Als jullie daarna kinderen krijgen, zullen ze jullie irriteren. Ze verhinderen dat jullie met zijn tween samen uit eten kunnen gaan.'
Nora: 'Er zijn ook Marokkanen die eerst een paar jaar willen werken. Ik niet. Ik heb mijn diploma, maar ik wil kinderen krijgen zolang ik nog jong ben.'
Brahim: 'Gezellig. Er kwam een mens die we niet kenden, naast ons groeien. Je ziet hem elke dag. Het is net of je een boom plant. Opeens groeit en groeit-ie.
'Toen wij ons eerste kind kregen, had ik weinig met kinderen. Later in 1995 kreeg ik MS. Toen wilde ik heel graag een jongetje. Dat lukte. Als ik doodga, heb ik iemand achtergelaten die Abdelli heet.'
Nora: 'Jammer is alleen dat dit geen buurt is om kinderen vrij op straat te laten lopen. Nadat kinderen van de buren bij onze dochter op haar kamer hadden gespeeld, was de helft van haar spulletjes verdwenen. Ik begrijp zoiets niet. Wat is dit voor jeugd? Ik heb liever niet dat ze daar nog mee speelt.
'Dus als onze dochter naar buiten gaat, is haar vader altijd bij haar. Ze gaan naar de speeltuin, de kinderboerderij of ze fietsen een stukje in het park. Ze komt niks tekort. Ze vraagt nooit of ze met dit of dat meisje op straat mag spelen. Ze is altijd bij haar vader. Ze spelen ook binnen op computer of gitaar.
'Op school zijn ze gek op haar. Ze kan het met iedereen vinden. Ze doet heel deftig en precies. Anders dan ons zoontje. Die is eigenwijs. Hij denkt dat hij alles kan en loopt bij iedereen te slijmen. In het ziekenhuis waren de zusters dol op hem; zodra ze binnenkwamen, begonnen ze hem te knuffelen.'
Brahim: 'Mijn vader heeft zelf ook nog kleine kinderen. Een van acht, een van tien en een van dertien. Hij wilde dat ze naar de islamitische school zouden gaan en had ze al ingeschreven. Ik was boos op hem. Ik zei: ''Het is daar moeilijker voor ze. Ze zitten er alleen tussen buitenlanders. Ze leren er niet hoe ze met Nederlanders moeten leven''. Het voordeel van gemengd opgroeien is dat ze elkaar vragen kunnen stellen: waarom heb jij zo'n kleur? Waarom kom jij precies op tijd en ben ik iets te laat?'
Nora: 'Ik zie mijn kinderen als half Nederlands en half Marokkaans. Eens in de paar jaar gaan we naar Marokko, dus ik leer ze alles van Marokko. Maar ik vertel ze natuurlijk ook over Nederland, want ze leven hier.'
Brahim: 'Als onze kinderen wat groter worden, zal ik anders omgaan met het meisje dan met de jongen. Er zal een beetje afstand komen tussen mij en mijn dochter. Zij zal meer naar mijn vrouw trekken. Ze kan mijn vrouw vragen wat een vrouw is en wat een normale vrouw doet. Ik weet van alles en nog wat over jongens.
'Ik zal onze zoon als vriend meenemen. Als hij er straks om vraagt, gaan we gewoon gezellig samen naar de discotheek. Ik zal zeggen: ''Wil jij een bar zien? Wil jij van alles en nog wat zien? Dan laat ik het je zien. Ik laat jou alles zien wat je vader heeft gezien. En ook waar je vader spijt van heeft''.
'Ik zal hem van alles en nog wat leren en hem waarschuwen: ''H jongen, wat we nu gezien hebben, dat is niks voor jou''. Als je open bent met je kind, kan zo'n manier van omgaan werken. Je moet niet de baas spelen. Je moet luisteren.
'Waar ik bang voor ben is de leeftijd waarop hij een beetje volwassen zal worden. Ik moet hem leren dat er slechte en goede jongens zijn. Als hij ooit met een gestolen autoradio thuiskomt, zal ik dat niet accepteren. Maar ik ga dan niet slaan. Dat werkt niet.'
Nora: 'Binnen nu en een paar dagen komt ons derde kind. We hadden er niet op gerekend.'
Brahim: 'Hoe moet ik dat zeggen. Dat we dit kind krijgen is eigenlijk per ongeluk gebeurd. We hebben goed opgelet, maar het kwam toch. Het zei: ''Ik wil ook leven''.
Nora: 'Ik doe niet aan de pil. Ik dacht: ik reken het gewoon uit, maar dat is verkeerd gegaan. De eerste weken had ik niet echt veel zin. Maar hij zei dat het nu eenmaal was gebeurd.'
Brahim: 'Wat moesten we doen? Ik wil een kind niet laten vallen. Dat is hetzelfde als iemand doodmaken. Dat doe ik niet, nee. Als het gebeurt, gebeurt het.'
Nora: 'Ik twijfelde, omdat Brahim MS heeft. Hij is constant ziek, en we moeten de hele tijd op en neer naar het ziekenhuis. Het is een beetje zwaar voor mij. Maar nu ben ik toch blij dat we het hebben gehouden.'
Brahim: 'Als we de baby krijgen, gaan we samen de verloskamer in. Mijn opa heeft dat niet gedaan. Mijn vader ook niet. Maar ik wil nog een keer zien wat moeder zijn is. Hoeveel pijn ze moet lijden voor een kind. Als ik haar zo zie kapotgaan, dan moet ik huilen. Dan weet ik dat ik respect moet hebben voor mijn eigen moeder. Zij heeft zoveel pijn gehad om mij hier op de grond te zetten. Ik hou echt van mijn moeder. Zij ook van mij. Alleen ja...'
Nora: 'Alleen op een andere..'
Brahim: 'Het gevoel is een beetje...'
Nora: 'Afstandelijk.'
Brahim: 'Afstandelijk. Ik kan niet gearmd naast mijn moeder zitten. Als ik mijn moeder kus, kus ik haar op het voorhoofd. Ergens anders kan ik het niet. Ik heb het nu eenmaal zo geleerd.'
Nora: 'Soms denk ik: zijn vader heeft een grote fout gemaakt door hem zo achter te laten, maar eigenlijk wilde ook hij het beste voor zijn zoon. Het is alleen anders gelopen.'
Brahim: 'Eerlijk is eerlijk. Mijn vader heeft het nog moeilijker gehad dan ik. Mijn opa, zijn vader, die gozer was stinkrijk, getrouwd met elf vrouwen. Al zijn zonen, op een na, mochten studeren. Mijn vader is naar de bergen gestuurd. Hij kreeg een huis, een vrouw en twintig gulden en moest er blijven, leven als een boer. Hij moest op het land passen. Dat vond mijn vader natuurlijk niet leuk.
'Hij heeft gedacht: ''Ik heb een rotjeugd gehad, ik zorg ervoor dat mijn kinderen beter kunnen leven''. Hij mocht niet naar school, dus hij wilde per se dat ik wel een opleiding kreeg. Daarom stuurde hij mij naar de stad.'
Nora: 'Dat is helaas verkeerd gegaan.'
Brahim: 'Maar mijn vader dacht dat hij goed deed. En ik denk dat nu ook van mezelf. Ik wil net als mijn vader dat mijn kinderen het beter krijgen. Zo gaat dat.'

