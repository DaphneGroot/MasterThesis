	Museum beheert 'archief' succesvol duo
	Van onze medewerkster
Ineke Schwartz

GRONINGEN
Er zijn geen uitnodigingskaarten rondgestuurd, er was geen opening. Toch hing de grote zaal van het Groninger Museum 'ineens' vol met werk van Inez van Lamsweerde en Vinoodh Matadin. Dat is nogal een vreemde zaak. Het duo Van Lamsweerde/Matadin behoort tot de meest gewilde, jonge sterren van de internationale kunst- en modewereld. In New York zijn ze very hot, na een solo-tentoonstelling in de Matthew Marks Gallery en een expositie in het Guggenheim Museum. In de toonaangevende mode Top Honderd van het Britse blad The Face kwamen ze afgelopen jaar binnen op de 49ste plaats. En dan een zaal vol met hun werk zonder aankondiging?
Belangrijk detail: naast elk van de 16 recente werken hangt een bordje met 'collectie Groninger Museum'. Mark Wilson, conservator hedendaage kunst, lacht. Vorig jaar maakte hij een afspraak met het duo. Het is de aloude mecenas-constructie. Het museum betaalt hen vijf jaar lang een vast bedrag en krijgt daar werk voor terug. Zo bouwt het een prachtige verzameling op; het bezit nu zo'n veertig werken van Van Lamsweerde/Matadin.
Geen vrij werk, dat is zeldzaam en peperduur. De foto's in de grote zaal zijn van oorsprong reclamefoto's. Ze werden gemaakt in opdracht van Kodak, van modehuizen als Thierry Mugler en van glossy tijdschriften. Ze verschenen in de Interview, The Face en de Vogue.
Uitvergroot en geseald op plexiglas zijn ze heel geschikt voor de museummuur. Reclame is kunst geworden. De glanzend-perfecte foto's vertonen ook alle kenmerken van 'goede' hedendaagse kunst. Ze spreken weliswaar de vertrouwde reclametaal, maar hebben altijd dubbele bodems.
De beeltenis van 'Lucio', de zwart-wit opname voor het Duitse mannenmodemerk Joop!, zendt verschillende boodschappen tegelijk uit. Met zijn donkere krullenbol lijkt hij weggelopen uit een schilderij van Caravaggio. Als een sfinx leunt hij op een hoekig blok. Zijn mond staat open maar niet door een lach (een gotspe voor een nette modefoto) en zijn ogen zijn donker omrand. Achter hem dreigt een langgerekte schaduw. Het gaat om verlokking, lust en seks, zoveel is duidelijk, maar wat is hier precies aan de hand? Is Lucio in zijn keurige truitje zelf de verleider of gebeurt er iets tegen zijn wil? De wereld van Matadin en Van Lamsweerde oogt aan de buitenkant perfect, maar erbinnen sluimeren verborgen krachten, geweld en driften.
Soms is er zachtheid, zoals in het tweeluik voor Kodak. In de ene omsluiten twee pikzwarte handen (overduidelijk een geverfde blanke) een blank en blond vrouwengezicht. Bij de ander heeft hetzelfde blonde meisje haar gezicht pikzwart geschminkt. De thema's 'wit afhankelijk van zwart' en 'wij allen zijn gelijk' zijn overbekend en al uitgemolken door Benetton-fotograaf Toscani, en recentelijk in ditzelfde Groninger Museum door Andres Serrano. Maar de zienswijze van Van Lamsweerde is anders. In deze foto's hoeft niets te worden afgedwongen, er wordt niet eens een statement mee gemaakt. Ze zijn vriendelijk en volkomen vanzelfsprekend - de kleur is alleen esthetisch nog van belang.
Frans Haks, de voormalig directeur van het Groninger Museum, zag de potentie van Van Lamsweerdes werk al in 1991, toen ze nog niet met stylist Vinoodh Matadin samenwerkte. In dat jaar kocht hij het eerste werk van haar aan. Computermanipulatie gebruikte ze toen al wel, Van Lamsweerde was een van de eerste kunstenaars die de manipulatiemogelijkheden van de Paintbox ook buiten de reclame toepaste. Dat monnikenwerk van retoucheen en monteren doet haar vaste paintboxoperator Karin Spijker; haar naam staat naast vrijwel alle foto's in de expositie. Sinds 1991 heeft het Groninger museum haar gevolgd, eerst alleen, later samen met Matadin. Hiermee maakte Haks een statement over de zeggingskracht van sommige reclame.
Met zijn mecenas-afspraak geeft Wilson hier nu een vervolg aan. Zonder financiÂ‰le steun zou het duo niet in staat zijn om zoveel van deze enorme cibachromes te laten maken. De overeenkomst is voor beide partijen gunstig. Van Lamsweerde en Matadin noemen de collectie van hun werk in het Groninger Museum 'hun archief'; de selectie wordt in overleg gemaakt. Daardoor zijn niet alle keuzes even sterk. De film noir-achtige zwart-wit foto Michelle in New York van een vrouw in gazen jurk, verweven met een opname van Broadway, is best mooi maar niet bijzonder. Toch is hij gekozen omdat hij 'voor Van Lamsweerde en Matadin zo belangrijk was'. Gelukkig staat daar een aantal zeer goede foto's tegenover, zoals Lucio en twee opnames voor schoenenfabrikant Peter Cox.
Vrij werk koopt het museum apart aan. In New York kocht Wilson bij Matthew Marks een van de drie foto's van de nieuwste serie The Widow. Deze dient nu als entree van de tentoonstelling.
Hij toont een piepjong, blond meisje met in haar armen een bebaarde, volwassen man. Het is een moderne pieta, alleen is de leeftijdsverhouding vreemd; bovendien lijkt deze Jezus nog te leven. Het thema 'lijden' is zwaar aangezet. Het meisje draagt een bloedrode jurk (gemaakt door het jonge Nederlandse modeduo Viktor & Rolf), haar gezichtje is wasbleek, haar ogen zijn weggedraaid. De man is gekleed in het zwart. Tussen beide heerst een vreemde spanning, met een suggestie van incest.
Het is zeker niet Van Lamsweerdes beste werk. De symboliek ligt er duimendik bovenop. De twee figuren blijven nu theatrale poppen, verstijfd in hun overgestyleerde enscenering. Daardoor laten ze de kijker onverschillig. En dat is zeker niet de bedoeling.
Misschien deed Van Lamsweerde in dit geval te veel haar best om goede kunst te maken. Aan dat euvel lijdt haar reclamewerk nooit.
Recent werk van Inez van Lamsweerde en Vinoodh Matadin, t/m 3 november in het Groninger Museum. De serie The Widow is vanaf 30 augustus te zien in Torch Gallery, Amsterdam.

Foto
	Tweeluik voor Kodak van Van Lamsweerde/Matadin. Michelle in New York.

