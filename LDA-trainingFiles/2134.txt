	'Burgemeester' Janssen geeft af op lakse politici in Amsterdam en Den Haag    'Bijlmer is lang genoeg pispot geweest'
	Van onze verslaggever
Sietse van der Hoek

BIJLMER
Amsterdam kan ervan verzekerd zijn dat de 'burgemeester' van Zuidoost de Europese Top nu al in de gaten houdt. Het centrum van de hoofdstad zal zich in juni op zijn fleurigst willen tonen aan de regeringsleiders. 'We zijn alert, tot in de toppen van onze tenen, dat alles wat het oog mishaagt niet vanzelfsprekend weer de Bijlmer wordt ingeveegd. Anders blijven we de pispot die we nu lang genoeg zijn geweest.'
Ronald Janssen is voorzitter van het dagelijks bestuur van dit, door de buitenwacht zo miskende, stadsdeel met honderdduizend inwoners. Hij woont er 22 jaar, weliswaar niet meer in de hoogbouw maar nog steeds in het hart: de Bijlmer. Hij heeft the rise and fall aan den lijve ondervonden en is nu de bestuurlijk eerstverantwoordelijke voor een nieuwe Opkomst van de Bijlmer. Sinds vorige week zit in zijn portefeuille naast de ruimtelijke en fysieke verbouwing ook de cordinatie van de sociale vernieuwing.
Het is een precair moment in de geschiedenis van deze Nederlandse Derde-Wereld-wijk. Door allerlei oorzaken, de politieke en bestuurlijke onverschilligheid en verwaarlozing zijn daarvan de voornaamste, verwerd de Bijlmer tot een verzamelplaats voor armlastige nieuwkomers en maatschappelijke afvallers.
In de woorden van Janssen: 'Een concentratie van de onderkant van het stedelijk milieu. Het overgrote deel van de mensen verblijft hier noodgedwongen, in de hoogbouw bedoel ik. Wie een baan vindt of beter betaald krijgt, zoekt zijn heil elders. Als we de spiraal niet doorbreken en die verhuisstroom stoppen, houden we hier verhoudingsgewijs de hoogste werkloosheid, meeste huursubsidies, grootste criminaliteit, meeste bijstand.'
Een radicale oplossing zou zijn de hele Bijlmer te slopen en de stapeling van problemen over de omgeving te spreiden. Het omgekeerde gebeurde. Janssen: 'Eerste helft jaren zeventig, toen het failliet van de Bijlmer als stedebouwkundig concept al overduidelijk had moeten zijn, is in het college van B en W van Amsterdam afgesproken de grote stroom Surinamers die uit vrees voor de onafhankelijkheid naar Nederland kwam, rechtstreeks van Schiphol door te sluizen naar de Bijlmer. Een kwetsbare wijk voor nog kwetsbaarder groepen mensen. Het is een constante geblven. De Zeedijk moet schoon? Amsterdam maakt zich op voor het toeristenseizoen? De Wallen moeten netjes? Eurotop straks? Alles wat dan niet door de beugel geacht wordt te kunnen, ging tot nu toe de metrobuis in. Naar de Bijlmer.'
Janssen is benieuwd, zegt hij, als straks de vernieuwing van de Bijlmer lukt en dit stadsdeel niet meer het vanzelfsprekende afvoerputje is, hoe dan en waar de opvang van maatschappelijke noodgevallen zal plaatsvinden.
'In Buitenveldert misschien? Amsterdam-Zuid? Hilversum? Amstelveen? Wordt er in Amsterdam, in Den Haag werkelijk nagedacht over sociale vernieuwing? Bijna elke keer kwam ik van gesprekken over de Bijlmer, in de voorbereiding op het grote Steden-beleid, teleurgesteld thuis terug. Men weet het niet. Jullie moeten oplossingen bedenken, zeggen ze daar, en dan bekijken wij wel hoe die in de regelgeving passen. Ik zeg: maar die moet je juist aanpassen. Oh nee, zeggen zij dan, dat kan niet. De GSD-nieuwe stijl kan een cruciale rol vervullen. Maar welke prioriteit geeft de gemeente aan de Sociale Dienst Zuidoost, vroeg hij retorisch.'
Fietsen door Zuidoost, idee van de 'burgemeester': de enige manier om er thuis te raken. 'Mijn hart ligt hier', zegt hij. 'Ik ben een Amsterdammer vanuit de Bijlmer. Net zo'n migrant als de meesten hier, met dit verschil dat ik van Hollandse oorsprong ben.'
Janssen (1954), in Den Haag geboren, in Amsterdam sociale geografie en planologie gaan studeren. In de Bijlmer gaan wonen, flat Kralenbeek, omdat daar ruimte was.
Hoogoord, de eerste Bijlmerflat: niet meer dan zes van de oorspronkelijke bewoners zijn gebleven. Heesterveld, een eerste bouwkundige reactie op de deceptie van de Bijlmer hoogbouw, en toch: 'Kazernebouw uit het Berlijn van de vorige eeuw.'
Onder de A 9 door de veel lagere Gaasperdam-wijk in. Holendrecht-West: pas toen het winkelcentrum zich binnenstebuiten en naar de omgeving keerde, liep het beter en werd het postkantoor niet meer overvallen. Mijehof, geliefde woonplek in Zuidoost, bij leden van de stadsdeelraad onder anderen: een allersimpelst rijtje doorzonwoningen met de auto voor de deur.
Gaasperplas: hier verpoost Zuidoost zich op zonnige dagen, niet op de weiden tussen de flats.
Terug in de Bijlmer, ergens tussen de honingraatflats: 'Breng me hier geblinddoekt, en ik zou niet weten waar ik was als ik om me heen keek.' Staande voor de met elkaar verbonden flats Florijn en Develstein: 'Tien galerijen van elk achthonderd meter is een marathon van acht kilometer door n gebouw. Krankzinnig. In Nederland staan meer monotone flats. Maar nergens is de hoogbouw zo desorinterend massaal als in de Bijlmer: twaalfduizend woningen in slechts vier varianten.'
Men vindt hem afstandelijk, geremd, een technocraat. Wel met 'kop en schouders' de beste bestuurder en doeltreffend voorzitter van vergaderingen in de complexe wereld van Zuidoost.
Maar hij zou een wat warmere burgervader moeten zijn, meer vanuit de moederschoot zich moeten geven, vinden bijvoorbeeld zijn creools-Surinaamse medeburgers.
'Ja, ik weet het. Na zoveel jaren ga ik niet meer aan de aard van het beestje knutselen. En iemand moet het hoofd koel houden hier.'
'Betonblok' wordt hij ook wel genoemd, iemand die de betere toekomst voor de Bijlmer te zeer toespitst op sloop en nieuwbouw van de fysieke omgeving. 'Wil je de maatschappij opbouwen, moet je wel zorgen voor een leefbare ruimte waarin dat kan.'
De suggestie beledigt hem als zou de renovatie van de Bijlmer de bijbedoeling hebben de wijk van zijn armste en illegale bewoners te ontdoen.
'Ieder die in de Bijlmer wil blijven wonen, kan er blijven wonen. En voor de illegalen heeft het systeem, in de Bijlmer flexibel als nergens anders, zijn eigen oplossing. Die wonen nu in onderhuur bij hoofdbewoners, en zullen dat straks ook wel weer doen. Wij in de Bijlmer weten sinds de vliegramp bitter goed wat het is om een plek op de wereld te hebben en te merken dat die toch niet veilig is.'
Nog n grote taak wacht Ronald Janssen in de Bijlmer: 'structuur en reorganisatie van de sociale vernieuwing tot een draaiende machine te maken.' Na elf jaar voor de PvdA wethouder, fractievoorzitter en 'burgemeester' geweest te zijn in Zuidoost, mag volgend jaar hem dan een ander opvolgen als hoofd van 'dit eilandenrijk van culturen'. Waar hij vooral leerde hoe 'voorbarig en ontoereikend vaak de eigen mening is'.

Foto
	Ronald Janssen (derde van links) zit de deelraadsvergadering voor. FOTO GUUS DUBBELMAN - DE VOLKSKRANT

