	Rammen en scheuren: 'Iedereen praat je gek over die wedstrijd'
	Van onze verslaggever
John Volkers

MAASLAND
Wat moet je, in de zenuwslopende, ultieme voorbereiding, doen om een Elfstedentocht te winnen? Dien je je in het hoge noorden te verstoppen zoals Erik Hulzebosch, René Ruitenberg en Henk van Benthem gisteren deden? Of moet je in de voorbereidende wedstrijd die je contre-coeur bent ingegaan, op tijd aan de handrem trekken en zoals Bert Verduin en Arnold Stam met een fraai excuus de warme kachel opzoeken?

De waarheid van vele Elfsteden-favorieten was gisteren minder gecompliceerd en zeker overeenkomstig de oprechte aard van het lange-afstandsschaatsen. Kanshebbers als Borst, Huitema, Kleine, Kromkamp, Pieterse, Angenent en De Vries zochten in Maasland de eerlijke test van het lichaam.
De marathon over honderd kilometer ging sneller dan voorspeld en zal, op achtenveertig uur voor de ware wedstrijd, in de kring van inspanningsfysiologen en ander waarnemers met hoofdschudden bekeken zijn. De proef in het Westland deed de vele cracks echter buitengewoon goed.
Lammert Huitema, de natuurijskampioen van 1994: 'Het liefst had ik de Elfstedentocht op maandag gehad en vooraf nog een wedstrijd gereden, voor 't mooie meer dan honderd kilometer. Vorig jaar zijn we maanden bezig geweest en toen kwam de tocht er niet. Nu hebben we maar twee weekjes vorst en hij is er al.
'We missen de natuurijskilometers in de benen. Maar de inhoud is er wel. Maandag in Ankeveen reed ik na dertig kilometer al tegen een muur aan, had ik last van de verbranding. Ik was kapot van de hongerklop. Nu heb ik op twee Extrannetjes dezelfde afstand gereden. Het begint al te wennen.'
Peter de Vries, de Friese winnaar van de 1996-editie van de Weissensee, had Maasland hard nodig voor het vaststellen van zijn eigen mogelijkheden. 'In Ankeveen ben ik in het begin hard op de knie gevallen en heb ik meer dan tweeëneenhalve minuut goedgemaakt in de achtervolging op de kopgroep. Na de wedstrijd is mijn knie dik geworden. Ik heb twee dagen met het been omhoog gelegen.
'Ik wilde hier absoluut rijden, om kilometers te maken. En om de knie te testen. Hij was in het begin stijf, maar later ging het. Ik kon mee met de kopgroep. Ik neem nu nog een rustdag en zaterdag wordt het buigen of barsten, rammen en scheuren zoals Hulzebosch dat zegt. En als ik uit de ochtendduisternis kom en ik zit voorin, dan heb ik een kans. De tweehonderd kilometer ligt mij ook beter dan de honderd.'
Het gladde ijs van de Westlandse vaarten was ook van dienst bij het versterken van het zelfvertrouwen. Henk Angenent, een laatbloeier die nog altijd wacht op zijn eerste echte succes op sloten en plassen, miste de winst ternauwernood, maar peurde er een goed gevoel uit. 'Maandag derde in Ankeveen, nu tweede in Maasland. Na drie en twee komt één. Ik voel me erg goed, voor mij komt de tocht absoluut niet te vroeg.
'Iedereen praat je gek over die wedstrijd, maar als het spel eenmaal begonnen is zal het wel meevallen. Ik heb hem met opzet nog nooit gereden, ook niet als test voor een tijdschrift. Daar word je maar zenuwachtig van. We gaan er op tijd heen, we nemen een rustdag en gaan vroeg naar bed. Om twee uur zal de wekker gaan. Het lichaam moet op tijd wakker zijn. En met vroeg opstaan heb ik geen probleem.'
In de duisternis zullen reputaties sneuvelen, kanshebbers afhaken. De Vries: 'Je kunt alles regelen, maar je moet wel een engeltje mee hebben.' Voor lichamelijk malheur wordt gevreesd, materiaalpech is een andere factor.
Een ploeg als Dasia, van topfavoriet Verduin, zet veertig man verzorgingspersoneel in. De hulptroepen zullen zich met proviand en reserveschaatsen over Friesland verspreiden. Ploegleider Richard van Kempen: 'We hebben de '86-draaiboeken van Labello en Niesten erbij gehaald. En de plannen en contacten van vorig jaar lagen nog vers in het geheugen.'
Wat een simpele braam op de ijzers al niet kan verstoren, werd gisteren duidelijk bij tempobeul Arnold Stam, in 1993 winnaar op de 200 kilometer van Rovaniemi. De Brabander viel uit, toen hij op het snelle ijs zijn ene schaats niet meer kon sturen. 'Voor de wind af ging het vijftig in het uur. Ik had over een takje of wat zand gereden en een gekarteld ijzer opgelopen. Ik moest me veel te veel forceren. Een schaats wisselen? Dat kan. Kleine deed het vorig jaar op de Weissensee, in twee minuten. Dat is in zo'n koers goed te maken.'
Bert Verduin, sinds zijn machtsvertoon op het NK in Ankeveen de grootstefavoriet van het stel, zal de komende nachten nog wel eens wakker schieten van een futiele bezigheid als schaatsen aantrekken. 'In 1986 ging ik als B-rijdertje van start en trok mijn veters in tweeën. Ik heb ze rustig geknoopt. Ik werd nog veertiende en kreeg toen al van iedereen te horen dat ik de volgende winnaar zou zijn.'
Na maandag is die prognose alleen maar versterkt. Verduin zelf is er minder zeker van. In Maasland stapte hij - kort na de aankondiging uit Leeuwarden - uit, de benen deden nog steeds zeer van de maandag geleverde inspanningen. 'De afvalstoffen zijn er nog niet uit. Normaal heb ik een week nodig om te herstellen. Op die tijd had ik ook gerekend maar nu moet het in vijf dagen. Maandagavond kon ik thuis de trap niet eens op.'
Verduin blijft evenwel met stip het lijstje der favorieten aanvoeren. Stam: 'Er zijn twee topfavorieten, Verduin en Hulzebosch, en tien die op het tweede plan komen. Maar meestal winnen de hoogst ingeschaalden niet.' Huitema: 'Als Verduin net zulke superbenen heeft als op het NK dan komt hij alleen aan in Leeuwarden. Het wordt een solist en anders een heel klein groepje. In een sprint geloof ik niet.' Verduin: 'Ik zet behalve Kromkamp en Hulzebosch ook Henk van Benthem erbij. Die heeft zich goed weggestoken.'
Vanuit Friesland lachte Hulzebosch op zijn eigen manier de hele boel uit. Hij veinsde onwetendheid over het waarom van zijn favorietenrol. 'Ze hebben me er suf over gebeld, maar jongens, ik heb vier keer een tweehonderd kilometer gereden en één keer gewonnen, in 1994 in Oostenrijk. Het is alleen maar zeker dat ik hoog kan eindigen en dat ik in al mijn vezels wil winnen.'
De grootste favorieten dromen niet alleen van overwinningen, maar vooral van de ambiance in Friesland. Hulzebosch die in '86 in een lantaarnpaal de aankomst van Van Benthem gadesloeg: 'Ik draai de band van '85 af en toe. En dan denk ik: daar moet ik straks langs, fantastisch. Sneek is net de Arena.' Huitema: 'Al word ik honderdste, dit wordt de ervaring van mijn schaatsleven.' Verduin: 'Dit is het mooiste dat er is. Zeker als je in de kracht van je leven verkeert.'

Foto
	Het peloton tijdens de marathon in Maasland. FOTO MARCEL MOLLE - DE VOLKSKRANT

