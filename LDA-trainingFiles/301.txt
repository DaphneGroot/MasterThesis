	'Verpleger is niet opgeleid voor zelfs kleinste operatie'
	Van onze verslaggeefster
AMSTERDAM
'Een operatie, hoe klein ook, vereist specialistische kennis. Daar zijn verpleegkundigen niet voor opgeleid.' Verpleegkundig manager A. Hartendorf-Mansvelder van het Emma Kinderziekenhuis in Amsterdam stelt grenzen aan de bevoegdheden van verplegend personeel.
'Het lijkt simpel, een mesje in een bloedvat of in een velletje zetten. Maar er komt ook een verdoving bij kijken. Bovendien kan een moedervlek kwaadaardig zijn. Je laat dus niet de eerste de beste verpleger zomaar een bultje wegsnijden.'
Deze week laaide de discussie over de taakverdeling tussen artsen en verpleegkundig personeel weer op. Volgens de wet mogen verpleegkundigen meer verantwoordelijkheden op zich nemen dan ze nu doen. Minister Borst van Volksgezondheid wil dat ze taken van specialisten overnemen om wachttijden te bekorten. Ze denkt daarbij aan lichte ingrepen, zoals het wegsnijden van moedervlekken, kleine vaatoperaties of het verwijderen van een stuk ader uit het lichaam ten behoeve van een hartoperatie.
'De timing van minister Borst is helemaal verkeerd', zegt Hartendorf-Mansvelder. 'We stevenen af op een tekort aan verpleegkundigen na 2000. Wie maakt de bedden op als zij nog meer werk moeten doen? Ze hebben het al zo druk.'
Haar collega van de afdeling chirurgische specialismen, P. Bohnenn, valt haar bij. 'Ik weet niet of het ministerie op die manier kan bezuinigen. Verpleegkundigen zijn niet gek. Die willen best meer verantwoordelijkheden op zich nemen, maar dan moet daar natuurlijk wel een prijskaartje aan hangen. Toen ik de nieuwe lichting hier vanmorgen rondleidde en de plannen van Borst aan de orde stelde, was het eerste wat ze riepen: ''En heeft de minister daar ook een salarisschaal bij genoemd?''.'
Minister Borst, zelf medicus, noemt de mogelijkheid voor verpleegkundigen om medische verantwoordelijkheden naar zich toe te trekken een 'verrijking van het werk'. Sommige verpleegkundigen zien dat als een belediging. 'De voorstellen van Borst zijn alleen maar manieren om de zorg goedkoper te krijgen', zegt M. Schouten. Zij is verbonden aan de opleiding voor operatie- en anesthesie-assistenten in het Academisch Ziekenhuis in Utrecht.
'Het is typisch iets voor een medicus om te stellen dat het vak heroïscher wordt als niet-medici ook medische hoogstandjes mogen doen. Alsof het een beetje sneu is voor verpleegkundigen dat ze alleen maar zorgtaken hebben. Maar we hebben het hier over twee totaal verschillende beroepen. Ik vind het geen goede zaak als we van hen verlangen dat ze een soort mini-dokters worden.'
In het buitenland is het de gewoonste zaak van de wereld dat assistenten medische handelingen verrichten. Maar volgens prof. H. Obertop, hoofd van de afdeling chirurgie in het AMC in Amsterdam, is er in Nederland weinig behoefte aan verandering in de taken van verpleegkundigen. 'Met alle respect, maar de minister zou op elke operatiekamer kunnen zien dat sommige ingrepen allang verricht worden door anderen dan chirurgen. Maar dan heb ik het over operatie-assistenten en over studenten. Niet over verpleegkundigen.'
Obertop stelt dat een taakverruiming voor verpleegkundigen ten koste gaat van hun huidige werkzaamheden. 'Het klinkt misschien een beetje denigrerend, maar als zusters en broeders gaan snijden, moeten de artsen dan nagels gaan knippen of patiënten verschonen? Verpleegkundigen zijn waarschijnlijk helemaal niet geïnteresseerd in meer verantwoordelijkheid. Want dan waren ze wel arts geworden.'
Ook voor de lange wachtlijsten bij specialisten bieden de voorstellen van minister Borst geen oplossing, meent Obertop. 'Wachttijden ontstaan niet door kleine ingreepjes. Het verwijderen van een moedervlek vergt nauwelijks tijd van een chirurg. Oké, als een patiënt een paar honderd moedervlekken heeft die een verpleegkundige mag verwijderen, boek je tijdwinst voor de specialist. Maar zo'n patiënt ben ik nog nooit tegengekomen.'

