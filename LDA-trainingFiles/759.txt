	Ruim drieduizend burgers vermoord in Noord-Burundi
	AP, AFP
BUJUMBURA/KIGALI
Het Burundese leger heeft in december bij operaties tegen rebellen in het noorden van het land meer dan drieduizend burgers gedood. Dit schrijven vijftien parochianen in een brief aan de bisschop van de noordelijke stad Ngozi.
De genoemde aantallen zijn nog niet door onafhankelijke bronnen bevestigd. Internationale mensenrechtenorganisaties schatten dat het regeringsleger ongeveer tienduizend mensen heeft vermoord sinds generaal Pierre Buyoya in juli vorig jaar de macht greep.
De commandant voor de regio waar de moorden gepleegd zouden zijn, hield het dodental onder de burgerbevolking voor december op dertig. Volgens hem is het voor zijn manschappen heel moeilijk onderscheid te maken tussen burgers en rebellen. 'Vaak is er sprake van een voorste linie van gewapende jonge mannen, met daarachter de burgers. Om te tonen dat zij achter de rebellen staan, zwepen zij de mannen op met gebaren en strijdliederen.'
Kolonel Cyrille Ndayirukige gaf toe dat er bij de operaties mogelijk 'vergissingen' zijn gemaakt. Maar hij beschuldigde de rebellen van slachtingen onder de burgerbevolking om de regering in binnen- en buitenland 'een duivels imago te geven'.

