	Unocal en Total breiden uit in Birma
	KRF, Reuter, ANP
PARIJS/SINGAPORE
De oliemaatschappijen Total en Unocal trekken zich niets aan van de campagne van mensenrechtenorganisaties om Birma te isoleren. Total en Unocal breiden hun belangen uit in het land. Zij hebben een overeenkomst gesloten voor de exploratie van een olie- en gasveld in de Andamanen Zee.
Het Franse Total neemt een belang van 52,2 procent, Unocal uit de Verenigde Staten de resterende 47,5 procent. Het Birmese staatsolie- en gasbedrijf Moge heeft de mogelijkheid om een belang van 15 procent te nemen. Unocal-vice-president John Vandermeer had weinig scrupules. Het vergroten van de gasproductie zal Birma's groeieconomie verder versterken, zo stelde hij donderdag.
Total zit ook op die lijn. Sancties helpen het land niet zich te ontwikkelen, aldus de onderneming. De Fransen zijn ervan beschuldigd dat zij dwangarbeiders en kinderen in Birma als werkkracht gebruiken. Total ontkent dat en stelt dat zijn personeel beter betaald krijgt dan andere werknemers in dat land.
Een aangekondigde boycot van Total kwam eind vorig jaar niet van de grond, omdat actiegroepen met het oog op de Franse wetgeving terugschrokken voor het middel. Een boycotoproep is in Frankrijk feitelijk verboden, aldus de belangrijkste anti-Birmagroep Agir Ici.

