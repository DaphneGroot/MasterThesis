	Slechte acteurs doen alsof zij echte tv maken
	'Allemaal zijn we acteurs. Presentatie is voor een behoorlijk deel acteren', zei oud-premier Dries van Agt vrijdag in het praatprogramma Het Laatste Woord.
Kort daarvoor had oud-minister Aantjes de voormalige premier 'een opportunistische toneelspeler' genoemd. Van Agt had hem, zo stelde de oud-minister, geofferd nadat bekend was geworden dat Aantjes lid was geweest van de SS.
Die krachtterm, 'opportunistische toneelspeler', deed Van Agt niets. 'Een zekere mate van vingervlugheid is een vereiste om te overleven', wist hij.
Dit weekeinde wemelde het op de televisie van lieden die balanceerden op de grens tussen 'vingervlugheid' en opportunistisch toneelspel. Vooral op prime time lijkt eerlijkheid in de ban gedaan. Op vrijdag- of zaterdagavond is er niemand te bekennen die iets zegt omdat hij met zijn woorden speurt naar antwoorden op grote of kleine vragen.
Onvermijdelijk zijn daarentegen tussen zeven en twaalf de toneelspelers. Willibrord Frquin, bijvoorbeeld, doet op vrijdagavond alsof hij journalist is. Frquin, 'de brutaalste verslaggever van Nederland', is een acteur van een bedenkelijk niveau. Aan voorbereiding doet hij niet, de inleving is minimaal, en zijn rechtstreeks tot de kijker gerichte terzijdes zijn ijdel en plat tegelijk.
De presentator die doet alsof hij journalist is, ondervraagt zijn 'slachtoffers' niet alleen, maar geeft ook de antwoorden op de door hem gestelde vragen. Zo vroeg hij aan voormalig Philips-topman Jan Timmer: 'Uitgerekend de man die u binnenhaalde, verraadt u?'
Ook Winston Bogarde, die tegenover Frquin in luttele seconden een karrevracht aan sympathie won, moest eraan geloven: 'U heeft de spelers in de steek gelaten? Mensen vinden het a-sociaal? U zegt gewoon niks?'
Op de premire van Allegria, van het Cirque du Soleil, duwde de immer schalkse Frquin een verslaggever van Showtime aan de kant, om vervolgens aan een keur van bekende gezichten te ontlokken wat zij van het circus vonden. Hans van der Togt vond het circus 'geweldig', Adle Bloemendaal noemde Allegria 'magisch' en Joop van den Ende erkende 'onder de indruk te zijn'.
Van den Ende, de grootgrutter in emoties en vertier, mocht zaterdag bij de VARA nog meer wervende teksten roepen. Paul de Leeuw had zijn late night-programma Laat de Leeuw omgebouwd tot een lange reclamespot voor Joe, de nieuwe musical van Van den Ende, waarvan de kaartverkoop blijkbaar nog een duw in de rug kan gebruiken.
Van den Ende liet zich door De Leeuw in een pilotenjas hijsen (Joe gaat over een oorlogspiloot) en werkte bij een zanglerares enkele notenbalken af. Maar zelfs klantenbinding heeft zijn grenzen, leerde Van den Ende de tv-kijkers. Toen de kleinkunstenaar de zakenman voorstelde samen een lied te zingen, weigerde Van den Ende. 'Dit wordt een ramp. Ik ben a-muzikaal.' Om dan heel even met de waarheid te flirten. 'Ik doe dit alleen om kaartjes te verkopen, Paul.'
Paul de Leeuw vond die opmerking bijzonder grappig, net zoals hij ook om Joe-zangeres Mathilde Santing hartelijk moest lachen. De zangkwaliteiten van de zanger Paul de Leeuw beperken zich tot een enthousiast pogen, legde Santing aan diezelfde Paul de Leeuw uit.
De Leeuw was het wel met haar eens, maar dwong het publiek niettemin tot een vette lach met zijn antwoord: 'Ik verkoop weer stukken beter dan jij.'
Zo kreeg de zangeres een cursus scoren op tv in een reclameboodschap die er uitzag als een praatprogramma dat werd gepresenteerd door een kleinkunstenaar die deed alsof hij een interviewer was.
Ronald Ockhuysen

Foto
	Joop van den Ende. FOTO MARTIJN BEEKMAN

