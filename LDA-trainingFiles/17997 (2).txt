Mirjam Sterk.
Willemina Roziena Catharina (Mirjam) Sterk (Zeist, 23 mei 1973) is een Nederlands politica. Ze was van 2002 tot 2012 lid van de Tweede Kamer der Staten-Generaal namens het Christen-Democratisch Appèl (CDA).
Levensloop.
Sterk studeerde theologie aan de Rijksuniversiteit Utrecht en de kerkelijke opleiding aan de Universiteit van Amsterdam. Na haar studie werd Sterk docent godsdienst en werkte ze enige tijd bij de IKON. Bij het CDJA was ze tussen 1996 en 2000 lid van het Dagelijks Bestuur. In 2000 werd ze bestuursassistent van de Rotterdamse wethouder Sjaak van der Tak.
In 2002 werd Sterk gekozen als Tweede Kamerlid. Binnen de CDA-fractie was Sterk woordvoerder Integratie en Immigratie/Asiel Nationaliteitswetgeving en Eergerelateerd geweld.
In 2008 was ze vanwege zwangerschapsverlof vier maanden afwezig als Kamerlid, waarbij ze werd vervangen door Sabine Uitslag. In 2011 deed ze mee aan De Pelgrimscode en won ze 10.000 euro voor haar goede doel.
Sterk zag af van deelname aan de Tweede Kamerverkiezingen van 2012. Bij haar vertrek uit de Tweede Kamer op 19 september 2012 werd Sterk benoemd tot Ridder in de Orde van Oranje-Nassau.
Mirjam Sterk werd in april 2013 de nieuwe 'ambassadeur jeugdwerkloosheid'. Als ambassadeur speelt ze een bemiddelende rol bij het terugdringen van de jeugdwerkloosheid, die door de crisis is opgelopen tot 15 procent. Ze is deze functie voor twee jaar aangegaan.
In november en december 2013 presenteerde Sterk het zesdelige televisieprogramma 'Jij bent Sterk' (EO/IKON), waarin zij mensen voor het voetlicht bracht van wie de mensenrechten worden geschonden, en actie voor hen voerde.
Privéleven.
Sterk is getrouwd en heeft twee dochters en een zoon. Ze is lid van de Protestantse Kerk in Nederland (PKN).
