Adorp.
Adorp (Gronings: "Oad√∂rp") is een dorp gelegen in de gemeente Winsum in de provincie Groningen. Adorp is ook de naam van de voormalige gemeente die in 1990 is opgegaan in Winsum. Het dorp telt 525 inwoners (CBS 2011) binnen de dorpskom en 300 in het buitengebied.
Adorp is een wierdedorp, gelegen op de uitloper van de Hondsrug en gelegen aan een voormalige bocht (meander) van de Hunze, plaatselijk het Selwerderdiepje genoemd. Even ten zuiden van het dorp mondde in de middeleeuwen de Drentsche Aa uit in de Hunze, maar deze beek is verzand nadat in 1385 bij Dorkwerd een kanaal werd gegraven. Op de wierde staat de kerk uit de 13e eeuw, die in 1667 van binnen en van buiten grondig is gemoderniseerd. De vrijstaande kerktoren verdween in 1794. Sinds 2005 wordt deze kerk ook gebruikt door de enige Groningse kerk van het kerkgenootschap Gereformeerde Kerken in Nederland (hersteld). Het dorp heeft verder een molen uit 1851, "Aeolus" genaamd, die toe is aan restauratie.
Ten oosten van Adorp loopt de spoorlijn Groningen - Delfzijl. In de periode 15 juni 1884 tot 15 mei 1938 had Adorp een spoorweghalte, stopplaats Adorp. De exploitant Arriva heeft in september 2012 aangekondigd te willen onderzoeken of hier weer een halte kan worden geopend, maar dit bleek een lokale en provinciale VVD-wens gekoppeld aan een campagne in het kader van de landelijke Tweede Kamer verkiezingen. Kort hierop wordt bovendien het project RegioTram Groningen definitief afgeblazen en is er vooreerst geen zicht op een nieuwe halte.
Voormalige gemeente.
De voormalige gemeente Adorp bestond naast het dorp zelf uit de dorpen, buurtschappen en gehuchten: Arwerd, Groot Wetsinge, Harssens, Hekkum, Klein Wetsinge, Sauwerd en Wierum. Het gemeentehuis stond in Sauwerd.
