Qalqiliya.
Giraffe in de dierentuin van Qalqiliya
Qalqiliya (Arabisch: ‏قلقيلية, "Qalqīliya", soms ‏قلقيليا, "Qalqīliyā") is een Palestijnse stad op de Westelijke Jordaanoever. Het ligt in het noordwesten van het gebied, ten zuidwesten van Toelkarem, dicht bij de grens met Israël. In 2007 had de stad 41.739 inwoners.
Eind 1995 werd het bestuur van de stad door Israël overgedragen aan de Palestijnse Autoriteit.
Bij de bouw van de Israëlische barrière als bescherming tegen terroristische aanslagen, kreeg de stad internationale aandacht, omdat deze barrière een grote beperking veroorzaakte in de bewegingsvrijheid van de inwoners van de stad. Er is namelijk maar één poort waar, op de momenten dat het Israëlische leger dat toestaat, Palestijnen in en uit kunnen.
Dierentuin.
De stad beschikt over een kleine in 1986 opgerichte dierentuin: Qalqil'ya Zoo, de enige in de Westbank. De dierentuin is lid van de EAZA (Europese associatie van dierentuinen en aquaria) en werkt samen met de Dierentuin van Jerusalem. Over de dierentuin is een film gemaakt, Waiting for Giraffes door M. de Stefanis. Het is een portret van dierenarts Sami Khader.
