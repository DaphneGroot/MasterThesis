	Drie provincies gaan akkoord met proefboringen naar gas Waddenzee
	Van onze verslaggever
GRONINGEN
De provincies Groningen, Friesland en Noord-Holland willen het mogelijk maken de komende vijf jaar proefboringen te doen naar aardgas in de Waddenzee. Ze stellen daarbij als eis dat winning vanuit eventuele gasreservoirs plaatsvindt van buiten de Waddenzee.

De Waddenvereniging zegt stomverbaasd te zijn over de ommezwaai van de Stuurgroep Waddenprovincies. Eerder deze week oordeelde de landelijke commissie voor de milieu-effectrapportage (mer-commissie) dat de proefboringen naar gas in de Waddenzee geen blijvende effecten op de natuur zullen hebben. Maar de Raad voor Natuurbeheer heeft in december daarover nog een vernietigend advies uitgebracht.
Het oordeel van de mer-commissie opent de weg voor minister Wijers van Economische Zaken om een definitief oordeel te vellen over de vergunningen die zijn aangevraagd door de Nederlandse Aardolie Maatschappij en Mobil. De vraag daarbij is of de milieugevolgen van de boringen zijn te rijmen met het natuurbeleid voor de Waddenzee.
Het standpunt van de stuurgroep betreft een tweede serie proefboringen. Eerder gaf de bewindsman toestemming voor zes proefboringen in de Noordzeekustzone en bij Ameland. Daarom wordt aan een nieuw positief oordeel van Den Haag nauwelijks getwijfeld. In de Waddenzee is proefboren wel veel meer omstreden dan in de Noordzee.
De Waddenvereniging, andere milieuorganisaties en een groot deel van de bevolking van de Waddeneilanden zijn mordicus tegen het verstoren van de relatieve rust in het Europees unieke wetlandgebied. Niet alleen vanwege de mogelijke schade aan de Waddenzee, maar ook omdat de maatschappelijke noodzaak ontbreekt. Daar is nog altijd geen aanvullend onderzoek naar gedaan.
De mer-commissie toonde zich tot twee keer toe ontevreden over de gegevens die NAM en Mobil hadden aangeleverd. De commissie erkent in haar eindoordeel dat de kennis over de Waddenzee, over bijvoorbeeld bodemfauna en exacte aantallen van vogels en zeehonden, nog leemten vertoont.
NAM en Mobil mogen niet op zes, maar op vijf locaties in de Waddenzee boren. Dat zijn: St. Jacobiparochie-west, Hallum-zuid, Blija-noord, Roode Hoofd en Rottumeroog I. Op de locatie Simonszand ten oosten van Schiermonnikoog wordt boren onverantwoord geacht. Boringen mogen alleen in de winter plaatsvinden. In de gehele Waddenzee mag slechts één boring tegelijk worden uitgevoerd. Met uitzondering van de bestaande locatie Zuidwal blijft winning in de Waddenzee zelf verboden.
Verwacht wordt dat de provinciale staten van Groningen, Friesland en Noord-Holland in september een definitief oordeel zullen vellen over een aanpassing van het Interprovinciaal Beleidsplan Waddenzeegebied.

