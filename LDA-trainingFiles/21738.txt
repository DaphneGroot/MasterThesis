Mausoleum van Hodja Ahmed Yasavi.
Het Mausoleum van Hodja Ahmed Yasavi (Kazachs: Қожа Ахмет Яссауи кесенесі, "Qoja Axmet Yassawï kesenesi") is een mausoleum in Türkistan, een stad in het zuiden van Kazachstan. Het is gebouwd nadat Timoer Lenk de Gouden Horde had verslagen in vele bloedige veldslagen. Hij besloot in 1399 een mausoleum te bouwen voor de religieus leider en dichter Ahmed Yasawi die in de twaalfde eeuw geleefd had en overleden was in de plaats Yasi (zoals Türkistan toen werd genoemd), ten noordwesten van Shymkent.
Het mausoleum van Hodja Ahmed Yasavi bestaat uit een rechthoekig gebouw met portalen en koepel. Het totale gebouw meet 46,5 bij 65,5 meter. De dikte van de buitenmuren is bijna twee meter en de muren van de centrale kamer zijn 3 meter dik. Rond de centrale ruimte zijn meer dan 35 kamers voor verschillende doeleinden gesitueerd.
Kazanlyk (de koperkamer) heeft de grootste bakstenen koepel van Centraal-Azië met een diameter van 18,2 meter. Het gebouw is nooit voltooid. Toen Timoer Lenk overleed stopten de bouwactiviteiten. Dit is nog altijd te zien aan de ingangszijde waar de bakstenen nog ongedecoreerd zijn. Het gebouw is recentelijk gerestaureerd en is toegankelijk voor bezoekers.
