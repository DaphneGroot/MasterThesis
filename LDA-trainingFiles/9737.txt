Oudorp.
Oudorp is een dorp in de gemeente Alkmaar, in de Nederlandse provincie Noord-Holland. Oudorp wordt nog weleens verward met Ouddorp maar die plaats is een oude vissersplaats en badplaats op het voormalige eiland en gelijknamige gemeente Goeree-Overflakkee, in het zuiden van de provincie Zuid-Holland. Oudorp is een dorp dat in de kom ligt van de stad Alkmaar. Oudorp wordt ook wel geduid als wijk, bestaande uit de Oudorperpolder, het industriegebied Oudorp en de kern Oudorp.
Oudorp was lang een zelfstandige gemeente, maar is bij de gemeentelijke herindeling van 1 oktober 1972, net als een gedeelte van Koedijk, bij Alkmaar gevoegd.
De Oudorperpolder wordt tegenwoordig vaak bij de stad Alkmaar gerekend en niet bij het dorp Oudorp. Toch is het van oorsprong onderdeel van het dorp. De polder werd in de jaren 70 en 80 van de twintigste eeuw ontwikkeld tot een woonwijk, deze wijk ligt niet aan de stad vast maar aan het dorp Oudorp. Oudorp zelf werd ook uitgebreid.
Geschiedenis.
Oudorp is al een oude plaats, in de 11e eeuw komt de plaats voor als "Aldenthorf", wat ook verwijst naar de huidige betekenis: een "oud dorp". In 1120 komt de plaats voor als "Oudthorp" en in 1289 als "Outdorpe". men kan bij de laatste twee namen goed de verschuiving van de schrijfwijze zien, die uiteindelijk ertoe leidt dat de plaats maar met één 'd' wordt geschreven.
Het oosten van Oudorp lag in de hoge- en late middeleeuwen door ontginning van het veen door de mens in combinatie met stormvloeden aan een waddengebied van een groot meer dat was ontstaan. In de late middeleeuwen werden de eerste pogingen gedaan tot inpoldering en beheersing, hierdoor ontstonden de Schermer en de Heerhugowaard. In de 17e eeuw zijn deze ook echt ingepolderd.
