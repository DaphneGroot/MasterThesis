Cambridge (Verenigd Koninkrijk).
Overgebleven motte van het kasteel van Cambridge
De 11e-eeuwse St Bene't's Church, het oudste gebouw in Cambridge
King's College Chapel, gezien vanaf "The Backs".
Peterhouse, het oudste college van de Universiteit van Cambridge
Cambridge is een stad ("city") en district in Engeland in het graafschap Cambridgeshire, ongeveer 80 kilometer ten noordoosten van Londen. Cambridge beslaat een oppervlakte van 115.65 km² en heeft ongeveer 120.000 inwoners, waaronder zo'n 22.500 studenten.
De stad is vooral beroemd vanwege de universiteit van Cambridge, die met die van Oxford een van de twee belangrijkste Engelse universiteiten is, en tevens een van de beroemdste ter wereld. De verschillende colleges zijn over de hele stad verspreid, maar allemaal onderdeel van dezelfde universiteit.
Cambridge is een stad met veel groen in parken en aan de rivier de Cam, waarnaar Cambridge genoemd is: "Cambridge" betekent "brug over de Cam".
Geschiedenis.
De geschiedenis van Cambridge gaat duizenden jaren terug. Al voor de Romeinse tijd was er sprake van bewoning in het gebied. Belangrijkste aanwijzing hiervoor zijn de overblijfselen van een 3.500 jaar oude boerderij, op de plek waar nu "Fitzwilliam College" is gelegen. Tevens zijn er aanwijzingen voor bewoning van Castle Hill door een Belgische stam in de eerste eeuw voor Christus.
Met de komst van de Romeinen werd Cambridge een belangrijke militaire post langs de Cam en aan de Via Devana, een belangrijke weg die Colchester verbond met Chester. Cambridge heette in deze periode "Duroliponte" en bleef ook na de Romeinse overheersing nog enkele eeuwen een belangrijk regionaal centrum.
Na het vertrek van de Romeinen, kreeg Cambridge te maken met de Saksen. De Anglo-Saksische periode was geen slechte tijd voor "Grantebrycge", zoals de stad in de Angelsaksische Kroniek werd aangeduid, en omgeving: er waren goede handelsverbindingen door het anders lastig te doorkruisen Fenland. Berichten uit de zevende eeuw van bezoekers uit het nabijgelegen Ely geven echter aan dat Cambridge in verval was geraakt.
De Angelsaksische Kroniek vermeldt de komst van de Vikingen in het jaar 875. De Vikingen voerden er de Danelaw in. Dankzij de handel van dit volk groeide Cambridge weer snel. Bovendien verplaatste de kern van de stad zich van Castle Hill aan de linkeroever van de rivier naar het tegenwoordige Quayside aan de rechteroever. Na het vertrek van de Vikingen kwamen de Saksen voor korte periode opnieuw aan de macht. Onder Saksisch bewind vond de bouw van onder andere de St. Benet's-kerk in 1025 plaats.
In 1068, twee jaar na zijn verovering van Engeland, liet Willem de Veroveraar een kasteel bouwen op Castle Hill. Net als de rest van het nieuwe koninkrijk stond ook Cambridge in deze periode onder leiding van de koning en zijn adjuncten. De stad stond inmiddels bekend als "Grentabrige" of "Cantebrigge", wat door de jaren heen verder zou veranderen tot Cambridge.
In 1209 werd door gevluchte studenten uit Oxford een universiteit gesticht. Het oudste nog bestaande college is Peterhouse, gesticht in 1284. In 1293 vond in Cambridge een grote stadsbrand plaats. Het bekende King's College Chapel werd gebouwd in de periode 1446 tot 1515. In 1766 werd het universitair ziekenhuis "Addenbrooke's Hospital" gesticht. De spoorlijn werd aangelegd in 1845. Het station Cambridge is relatief ver van het stadscentrum verwijderd.
Pas in 1951 kreeg Cambridge de status van 'stad'. Toen de onderwijsinstelling "Anglia Polytechnic" in 1992 de status van universiteit kreeg en hernoemd werd tot "Anglia Polytechnic University" (inmiddels "Anglia Ruskin University" geheten), kreeg de stad een tweede universiteit.
Geografie.
Cambridge ligt ongeveer 80 km ten noordoosten van Londen en ten zuiden van het gebied The Fens. De stad ligt in een relatief laag gelegen gebied tussen de 6 en 24 meter boven zeeniveau. Door Cambridge stroomt de Cam - een zijrivier van de Great Ouse - waaraan de stad haar naam dankt. Vroeger was de Cam een belangrijke rivier voor handel. Tegenwoordig wordt ze vooral gebruikt voor pleziervaart, kanoën en 'punting'.
Het moderne Cambridge heeft een groot aantal buitenwijken en gebieden met een hoge bebouwingsdichtheid. Het stadscentrum bestaat nog wel uit historische bebouwing en is daarnaast een centrum van commercie en toerisme. In de binnenstad is een groot deel van de straten autovrij. Onder de vele parken en groengebieden die Cambridge rijk is, zijn onder meer Jesus Green, Parker's Piece en Midsummer Common.
Bezienswaardigheden.
In Cambridge kan men met een toeristische dubbeldeksbus met open bovendek door de stad rijden. Er zijn meerdere bezienswaardigheden.
Sport.
Cambridge heeft een rol gespeeld in de ontwikkeling van het moderne voetbal: studenten van de Universiteit van Cambridge schreven in 1848 de eerste regelgeving, de zogeheten 'Cambridge Rules'.
Uit Cambridge komen twee voetbalclubs. Cambridge United FC, die speelt in het Abbey Stadium, komt uit in de Football League Two. Cambridge City FC, die City Ground in de wijk Chesterton als thuisbasis heeft, speelt in de Southern Football League Premier Division.
Rugbyclub Cambridge RUFC komt uit in de National Divison Two, het op twee na hoogste niveau van de Rugby Union in Engeland.
De Cam is een populaire rivier voor onder andere roeien en kanoën. Een speciale vorm van varen is het zogenaamde 'punting', waarbij de 'punter' de boot, een vlet, voortbeweegt door een stok af te zetten tegen de rivierbodem. Bekend is ook de rivaliteit tussen de universiteiten van Cambridge en Oxford, die al ruim een eeuw jaarlijks tot uiting komt in de Boat Race, een roeiwedstrijd over de Thames in Londen.
Muziek.
De bekendste band uit Cambridge is Pink Floyd. Syd Barrett en David Gilmour werden beiden geboren in de stad en Barrett volgde samen met mede-oprichter Roger Waters onderwijs aan de Cambridgeshire High School for Boys. Andere bekende bands uit Cambridge zijn Henry Cow en Katrina & the Waves.
Op het gebied van de authentieke uitvoeringspraktijk van oude muziek uit de renaissance en barok is in Cambridge pionierswerk verricht door onder meer Sir Roger Norrington en Christopher Hogwood, wiens Academy of Ancient Music in Cambridge gevestigd is. Deze staat sinds 2006 onder leiding van Richard Egarr.
Cambridge staat ook bekend om de eeuwenoude koortraditie. Vele colleges hebben hun eigen koor. Wereldberoemd is het King's College Choir o.l.v. Stephen Cleobury, een jongenskoor dat optreedt in de King's College Chapel.
Stedenband.
Cambridge heeft twee partnersteden. Beide zijn net als Cambridge universiteitssteden. Zij zijn ook in grootte vergelijkbaar met Cambridge.
