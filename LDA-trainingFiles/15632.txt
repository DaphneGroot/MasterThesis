Schelle (België).
Schelle is een landelijke gemeente in de provincie Antwerpen. De gemeente telt bijna 8000 inwoners op een oppervlakte van 780 ha. Het dorp ligt aan de Schelde, nabij de monding van de Rupel en wordt voorts begrensd door de Vliet en de Wullebeek. Schelle behoort tot het kieskanton en het gerechtelijk kanton Boom.
Geschiedenis.
Schelle ontstond omstreeks 837 als nieuwe plaats in het land van Kontich en behoorde zodoende tot de eigendommen van de abdij van Lobbes. In 1136 of 1147 werd de parochie afgestaan aan het kapittel van Sint-Rombouts te Mechelen, op burgerlijk gebied bleef het echter tot de 15de eeuw deel uitmaken van Kontich.
Vervolgens ging het dorp over in de handen van de Berthouts en gaat het deel uitmaken van het land van Mechelen. Tussen 1462 en 1505 komt Schelle in handen van de hertogen van Brabant. Onder dit bestuur werd het dorp in 1487 geteisterd door een zware brand. Na de Brabantse periode zal Schelle deel uitmaken van de eigendommen van de familie Sanders (13de tot 15de eeuw), familie van Berchem (16de eeuw), Garnier (einde 16de eeuw), Clarisse (begin 17de eeuw), Suys (17de eeuw). Gansacker (17de eeuw tot midden 18de eeuw), Libotton (18de eeuw) en P. van Brouckhoven, graaf van Bergeyck (eveneens 18de eeuw).
Hydrografie.
De gemeente heeft met de Schelde, de Rupel, de Vliet en de Wullebeek een zeer uitgebreide hydrografie. Al deze waterlopen behoren tot het Benedenscheldebekken.
Kernen.
Schelle heeft geen deelgemeenten. Het dorp is door lintbebouwing en verkavelingen aaneengegroeid met Hemiksem in het noorden en Niel in het zuiden. De andere buurgemeenten zijn Aartselaar in het oosten, Bornem in het zuiden (aan de overkant van de Rupel) en Kruibeke in het westen (aan de overkant van de Schelde).
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De gemeente Schelle ligt in het kieskanton Boom, het provinciedistrict Boom, het kiesarrondissement Antwerpen en ten slotte de kieskring Antwerpen.
Legislatuur 2013 - 2018.
Burgemeester is Robert Mennes van de CD&V. Deze partij heeft de meerderheid met 10 op 19 zetels.
Resultaten gemeenteraadsverkiezingen sinds 1976.
De rode cijfers naast de gegevens duiden aan onder welke naam de partijen telkens bij een verkiezing opkwamen.
Het aantal zetels van de gevormde meerderheid wordt in het witte gedeelte vet weergegeven
Bezienswaardigheden.
Zicht op de Schelde en de elektriciteitscentrale van Schelle
"De Brigand", monument ter herdenking van de Boerenkrijg uit 1798 door Roger Pintens (1998)
Kapel Onze-Lieve-Vrouw van Smarten of Laarkapel
De Sint-Petrus en Pauluskerk is de oudste van de Rupelstreek en wordt gekenmerkt door een gotisch achthoekig belfort met een slanke spits welke duidelijk overhellen, ook na de recente restauratie (gestart in 2000). Het gerestaureerde Van Pethegem-orgel is, net als het gotische koor en toren, wettelijk beschermd. Ook interessant is het schilderij "De marteling van Sint-Sebastiaan" dat wordt toegeschreven aan Antoon van Dyck (1599-1641). Nog zeer opmerkelijk is dat de spits meer dan 1 meter overhelt. Dit wordt door de Schellenaren sinds de restauratie elke drie jaar gevierd tijdens de "Schevetorenfeesten".
Religie en levensbeschouwing.
De gemeente Schelle maakt deel uit van de federatie Niel-Schelle-Hemiksem die op haar beurt dan weer deel uitmaakt van het dekenaat Rupel-Nete in het Bisdom Antwerpen. De gemeente wordt onderverdeeld in twee parochies, met name de Sint-Petrus en Paulusparochie en de parochie van de Heilige Familie. Tot 1837 behoorden de Schellese parochies tot de dekenij Kontich en daaraan voorafgaand tot de dekenij Lier.
Mobiliteit.
In de gemeente bevindt zich het spoorwegstation Schelle aan spoorlijn 52 tussen Antwerpen en Puurs. Het station was gesloten tussen 1984 en 2004. In dat jaar, op 12 december, werd het weer opengesteld voor publiek.
