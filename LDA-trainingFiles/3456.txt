	Allebei een nieuwe moeder DE PERSONAGES VAN HERMINE DE GRAAF WORDEN STEEDS STEREOTIEPER
	ER MOETEN er heel wat van rondlopen. Vrouwen van rond de 50, wrokkig en tekortgedaan. Ooit gestudeerd, studie niet afgemaakt. Getrouwd met een slungelige intellectueel, zo vertedererend onhandig, en zo bevlogen in zijn monologen tegen haar. Dan: hij zijn promotie, zijn glanzende carrire, zij het onbenullige deeltijdbaantje. Zij de kindertjes, de afwas, het schoolplein, de sportclubjes, de drankjes en hapjes voor zijn bezoek. Zij uitgeblust voor de tv, hij naar bestuur zus, adviesraad zo, of onverstoorbaar in zijn studeerkamer, verafgood door zijn opgroeiende kinderen met wie hij zich zelden heeft bemoeid.
Zo'n leven is het lot van een tussengeneratie. Vrouwen die wel kansen kregen maar ze niet benutten. Die gemakshalve in oude patronen gleden maar daar niet, zoals hun moeders, gelukkig mee waren, en in machteloze razernij vervielen toen het feminisme hun vertelde dat het anders kon. Voor feministen is het huwelijksslachtoffer oude stijl, dat met open ogen in de val liep, nu geen onderwerp meer. Slachtofferschap is niet vruchtbaar. En dat geldt ook voor de literatuur. Het zeurderige vrouwentype, door de mannen in een hoek gedreven, is - hoe natuurgetrouw helaas nog steeds - een oninspirerend personage, een onderwerp met hoogst voorspelbare conflictstof.
Toch voert Hermine de Graaf het in haar nieuwste roman op, dit druilerige gepasseerde stationnetje. En ze maakt het nog een graadje erger. Haar hoofdpersoon in Een dag in december is pas 40, dus die had beter kunnen weten. Ze is getrouwd met de vreselijke Ellert, die haar vernedert en gebruikt, thuis en op het werk, waar hij wetenschappelijk bibliothecaris is, en zij zijn assistente. Eens schreef zij gedichten, en niet zulke slechte, maar die zijn door de ploert allang onder het tapijt geschoffeld. Want Ellert is mislukt in zijn wetenschappelijke ambities. De grote studie over de door hem bewonderde dichteres Clara van Egmond is nooit van de grond gekomen. Tot Ellert op een dag beweert vergeten gedichten van haar te hebben gevonden. Kostelijk materiaal, dat samen met brieven die Clara hem schreef tot een biografie moet leiden. Ellerts studievriend Matthijs, een oude zuipende corpsbal, helpt hem daarbij en trekt bij hen in.
Vanaf dat moment krijgt de roman parodistische trekkken, maar veel te lachen valt er niet. De gevonden prachtgedichten zijn niet van Clara maar van Bella, en hij weet het, de schurk. Matthijs drukt haar weg van haar bureau, thuis en op haar werk. Zij sleept drank en eten aan, terwijl de mannen aan hun levenswerk zitten. Ze raakt in een depressie en vlucht af en toe naar een pension in haar geboortestreek. Maar ze heeft een dochter die - hoe kan het anders - lijdt aan de modieuze vreet- en braakziekte. Want het valt niet mee om aan papa's hoge eisen te voldoen. Gina's conservatoriumopleiding mislukt. Enge Ellert maakt ook haar tot gevangene in zijn bibliotheek. Incest ontbreekt nog, in deze hedendaagse draak, maar het scheelt niet veel: kompaan Matthijs bezwangert het dikke, ongelukkige meisje, onder voorspiegeling van een nieuw zangcarrire. Wat een ellende.
De Graaf laat het haar Assepoester ook nog eens allemaal uitleggen. Met een zucht: 'Altijd was ik plooibaar, hield mijn gedachten voor me en zweeg. Het moet een ingesleten besef van minderwaardigheid zijn dat ik nooit heb laten blijken dat ik er meningen, eigen gedachten en gevoelens op nahield.' Ja, zo moet het zijn. Of anders wel zo: 'Thuis wachten de afwas, het fornuis, de boodschappen en veel nutteloos werk. Niemand was me dankbaar, niemand had een vriendelijk woord voor me over.' Je zou haar toch achter haar fornuis vandaan willen schoppen, deze geknakte dichteres, en hopen dat daarbij met het stukje giftige appel ook het verongelijkte toontje wegschiet uit haar keel.
Het is bijna niet te geloven dat dit stereotiepe klaagverhaal, braaf ingevuld als een kruiswoordpuzzel, afkomstig is van een schrijfster die begon met verhalen waarvan juist het gebrek aan voorspelbaarheid de grote kracht was. Een kaart, niet het gebied (1984) was het intrigerende debuut van iemand die weigerde het hele verhaal te vertellen. Die ruimte liet aan meisjes met een gebrekkige perceptie van de wereld, die zich eigenzinnig te weer stelden tegen ouders en opvoeders. Geheimzinnige verhalen in een ongepolijste stijl, die recht deed aan de bokkige puberziel. Die hoofdpersonen, en de velen uit de drie verhalenbundels die volgden, kon je rangschikken onder de noemer 'hulpverleningsgevallen', maar zo'n clich drong zich niet op. Want ieder buitenbeentje leefde in haar eigen wereld, met eigen wetten. De Graaf gaf hun recht van spreken.
In de loop van haar schrijverschap werden haar personages ouder en stereotieper, de stijl vlakker en de gebeurtenissen meer voorspelbaar, vooral in de drie romans die aan Een dag in december voorafgingen. De moraal - hoed je voor betweters die de weg voor je uitstippelen - was niet mis te verstaan. En die klinkt ook in dit boek weer luid en duidelijk. Bella ontwaakt uit haar suffigheid, maar pas na een lange, slaapverwekkende omweg.
In het pension waar ze onderduikt, lang geleden - hoe symbolisch - haar ouderlijk huis waarnaar ze nu zo terugverlangt, leest ze Clara's brieven aan Ellert die zij op haar beurt heeft ontvreemd. Die brieven, waarin Clara verslag doet van haar leven met twee andere Josepha Mendels-achtige kunstenaressen en een aangewaaide minnaar, zijn integraal in de roman afgedrukt. Dat vult lekker, want over Bella's gepieker in het pension valt niet zo gek veel te vertellen. En het geeft de roman meteen de allure van een literair spel met verbeelding en werkelijkheid, van een reconstructie op basis van documenten, et cetera. Ooit speelden Doeschka Meijsing en Frans Kellendonk dat spel met geslepen elegantie, maar bij deze bibliothecaresse leidt het tekstgepluis slechts tot een botte, primitieve wraakactie.
In de getergde huisvrouw ontwaakt een furie - een zwakke echo van de vindingrijke wraakengelen uit haar verhalen - en met grof geweld slaat ze het levenswerk van man en huisvriend aan diggelen. De laatste, voor haar verstopte brief van Clara, onhult het grote, reddende geheim: Clara was haar moeder. Zij, de miskende dichteres, had het van geen vreemde. Zij verlaat haar huis, nu definitief, neemt haar arme dochter mee. Eindelijk begrijpen ze elkaar; allebei een nieuwe moeder. De wolven laten ze huilend achter bij de torenhoge afwas. Komt het toch nog goed.
Een huisvrouwendrama, een verhaal-in-een-verhaal en een heilsgeschiedenis, dat is een sleets trio, ongelukkig vereend. Het doet krachtig verlangen naar verhalen waarin Hermine de Graaf haar talent om te verhullen en te suggereren weer voluit benut.
Aleid Truijens
Hermine de Graaf: Een dag in december.
Meulenhoff, 198 pagina's;  34,90.
ISBN 90 290 5517 0.

Foto
	Hermine de Graaf FOTO TACO ANEMA

