Ferrari (automerk).
Ferrari is een Italiaans automerk gevestigd in Maranello, Italië. Het bedrijf is in 1929 opgericht als raceteam (Scuderia Ferrari) door Enzo Ferrari. Pas in 1947 zou het bedrijf overgaan op de productie van legale straatauto's onder de naam Ferrari S.p.A. Sinds het ontstaan wordt het bedrijf in een adem genoemd met de Formule 1, waarin reeds vele successen behaald werden.
Geschiedenis.
Enzo Ferrari begon in 1923 als (test)coureur bij Alfa Romeo waar hij al snel de verantwoordelijkheid over het hele team kreeg. In 1929 richtte hij hiervoor de Scuderia Ferrari op, die fungeerde als renstal van Alfa Romeo. Tot 1938 behaalde hij hiermee zeer veel overwinningen met de Alfa Romeo wagens. In 1939 scheidden de wegen van Alfa Romeo en Ferrari echter. Enzo ging weg bij Alfa Romeo en ze kwamen overeen dat de naam “Ferrari” voor 4 jaar lang niet meer in verband zou worden gebracht met racen of racewagens. Enzo richtte daarom Auto Avio Costruzioni op, wat resulteerde in de Auto Avio tipo 815. In 1943 verhuisde de fabriek van Modena naar Maranello, waar het nu nog steeds te vinden is. In 1945 begonnen ze dan eindelijk met het ontwerp van wat de eerste echte Ferrari wagen moest worden, en op 2 maart 1947 was hij klaar: de Ferrari 125 S.
Sinds het eerste jaar van de Formule 1 in 1950 was Ferrari al van de partij. In 1951 won Ferrari voor het eerst een grote prijs dankzij José Froilán González. Het jaar erna werden ze met Alberto Ascari wereldkampioen. Ferrari is de enige constructeur die in de hele geschiedenis van de Formule 1 aanwezig is.
In oktober 2014 nam Sergio Marchionne, de CEO van Fiat Chrysler, de functie over van topman Luca Cordero di Montezemolo. De laatste gaf sinds 1991 leiding aan Ferrari. De twee bestuurders kregen de maand ervoor een meningsverschil over de te voeren strategie. Montezemolo wilde de exclusiviteit van het merk behouden door niet meer dan 7000 wagens per jaar te verkopen. Marchionne wilde de productie juist verhogen.
Amedeo Felisa, topman bij Ferrari stopt na 25 jaar werkzaam te zijn geweest bij Ferrari Automobili en draagt zijn taak over aan Sergio Marchionne. Deze nam eerder ook al de taken van Luca Di Montezemolo over die noodgedwongen zijn taak moest neerleggen wegen onenigheid binnen de organisatie.
Logo.
Op 25 mei 1923 behaalde Enzo Ferrari met zijn Alfa Romeo een overwinning op het Saviocircuit. Getuige van de zege waren de ouders van wijlen Francesco Baracca. Na de race hadden Enzo en de ouders een gesprek en de ouders gaven het schild dat hij op zijn vliegtuig had als eerbetoon en onderscheiding aan Enzo Ferrari. Hun zoon vloog namelijk tijdens de Eerste Wereldoorlog met een zwart paard op zijn vliegtuig. Ferrari heeft het schild overgenomen, maar heeft het wel op een gele achtergrond gezet. Dat was namelijk ook de kleur van Modena.
Enzo gebruikte het paard voor het eerst op 9 juli 1932 in Spa. Het is nog steeds een raadsel waarom de staart van het paard van Ferrari omhoog is terwijl die van Baracca omlaag hing.
Beursgang.
Fiat Chrysler Automobiles (FCA) heeft 90% van de aandelen in Ferrari in handen. FCA wil 10% van de aandelen in Ferrari afstoten en deze naar de beurs brengen. De andere aandelen worden aangeboden aan de bestaande aandeelhouders van FCA. Piero Ferrari, de vicevoorzitter en zoon van oprichter Enzo Ferrari, behoudt de overige 10%. Bij de verdeling van het stemrecht krijgen langdurige aandeelhouders prioriteit. Exor, een beleggingsmaatschappij van de familie Agnelli en nog grootaandeelhouder in FCA, en Piero Ferrari, krijgen samen meer dan 45% van het totale stemrecht na de afsplitsing.
In oktober 2015 bracht Ferrari zo’n 17 miljoen aandelen naar de New York Stock Exchange. De aandelen werden tegen een koers van US$52 geplaatst hetgeen aan de bovenkant lag van de geïndiceerde koersrange van 48 en 52 dollar per stuk. De beursgang levert daarmee zo’n US$874 miljoen op en de totale beurswaarde van Ferrari komt uit op circa US$9,8 miljard. De opbrengst wordt gebruikt om schulden van FCA af te lossen en om te investeren in de resterende automerken als Jeep, Alfa Romeo en Maserati.
Sinds 4 januari 2016 staat het aandeel ook genoteerd op de Borsa Italiana en maakt ook onderdeel uit van de FTSE MIB aandelenindex.
Resultaten.
Ferrari verkoopt op jaarbasis circa 7000 voertuigen. Ongeveer een derde van alle voertuigen worden in Noord en Zuid-Amerika verkocht. In de Volksrepubliek China, het Verenigd Koninkrijk en Duitsland worden jaarlijks zo'n 700 voertuigen afgezet. De jaaromzet ligt tegen de drie miljard euro aan. De verkopen van voertuigen en onderdelen is veruit de belangrijkste bron van inkomsten, maar ook licenties en het gebruik van de Ferrari merknaam en logo levert een bijdrage van ongeveer een zevende aan de totale omzet.
Winkels.
Er zijn enkele Ferrari winkels zoals in Maranello, op de luchthaven G. Marconi in Bologna, Venetië, in Rome aan de Via Tomacelli 147/152 en in Leonardo da Vinci Airport (Fiumicino), en in Florence in het historisch centrum. Er zijn ook winkels te vinden in Milaan op de Piazza Liberty en de Rinascente Duomo. Tevens zijn er winkels te vinden in Las Vegas, New York, Shanghai, Saint-Tropez en Barcelona. In deze winkels kan men Ferrari-kleding en- fanartikelen kopen.
Pretpark.
In 2010 is het Ferrari World Abu Dhabi pretpark opengegaan in Abu Dhabi, Verenigde Arabische Emiraten. Er is een Formule 1 achtbaan en een pitstraat waar je zelf een wiel kan wisselen. In totaal zijn er 24 attracties waaronder ook een 70 meter hoge G-force toren. Ook is er een volledig circuit waar vanaf 2009 de nieuwe grand prix van de Verenigde Arabische Emiraten plaatsvindt.
In 2014 heeft Port Aventura een contract getekend waarmee de realisatie van Ferrari land in Salou gerealiseerd zal gaan worden. Ferrari Land zal 75.000 vierkante meter groot worden en minimaal 2.000 banen genereren. De totale investering komt neer op één miljard euro
