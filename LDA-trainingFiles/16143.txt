Stam (plant).
stam met draaigroei van Amerikaanse eik
De stam is de belangrijkste, verhoute stengel van de boom, het middengedeelte van een boom of plant; hij wordt gedragen door de wortels en draagt zelf de kroon.
De stam heeft verschillende eigenschappen. Zo moet hij stevigheid bieden die zelfs voldoende is bij sterke wind. Ook moeten voedingsstoffen en water tussen de wortels en bladeren door de stam worden getransporteerd. Bij sommige bomen, zoals de mammoetboom, kan de bast van de stam zelfs tegen bosbrand bescherming bieden.
Evolutionair lijkt het waarschijnlijk dat de stam is ontwikkeld omdat de hoogste plant het meeste zonlicht kon vangen.
De stam wordt omgeven door een soort opperhuid, de bast, die de boom bescherming biedt, en die vaak sterk verschilt tussen de boven- en de onderkant van de stam.
De stam van een boom is de belangrijkste grondstof voor de winning van hout. Sommige stammen vertonen draaigroei, waardoor ze alleen nog maar geschikt zijn voor brandhout.
