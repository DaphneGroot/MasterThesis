	Georgette Eendragt uitgeroepen tot Internationale Zwarte Zakenvrouw van het Jaar 1997 'Bedrijfsleven nog steeds grote, blanke man' 
	
Van onze verslaggever
Frank Hendrickx

AMSTERDAM
'Veel minderheden voelen zich achtergesteld in Nederland. Het radicalisme neemt daardoor toe. Dat merk ik binnen mijn eigen community en ik heb het gevoel dat de situatie binnenkort kan escaleren. Nee, dat is niet overdreven.'
Georgette Eendragts woorden zijn niet sussend voor het Nederlands geweten. De vrouw die ooit optrad als model voor een internationaal tandpasta-merk, beschouwt zich niet als voorvechtster van de minderhedenzaak, daarvoor is ze teveel zakenvrouw. En feminist wil ze zich evenmin noemen, want 'dat klinkt zo eng'.
Maar als zwarte zakenvrouw van het jaar steunt ze de moeizame strijd die erin moet resulteren dat meer allochtone vrouwen - 'mannen is ook al goed' - op prominente posities in het bedrijfsleven komen. Volgens Eendragt voldoet Nederland op dat gebied zeker niet aan het zo gekoesterde zelfbeeld van de open en tolerante natie.
Wie over de drempel van het kleine kantoor van Eendragts IBSS Consultancy in Amsterdam-Oost stapt, krijgt niet meteen de indruk het domein van een internationale zakenvrouw te betreden. De inrichting mist de overweldigende aplomb die een kantoor van een 'multinational' schijnt te moeten hebben. Geen paranode beveiligingsmaatregelen en eindeloze procedures voordat de directeur bereid is tot een gesprek. Bij IBSS is een druk op een bel voldoende om oog in oog te staan met de hoogste baas, een vrouw met een innemende lach.
IBSS voldoet niet de aan de standaard-associaties die een internationaal opererende onderneming oproept. Toch is IBSS actief in vele continenten en heeft Eendragt onlangs een internationale onderscheiding gekregen voor haar werkzaamheden: de International Black Woman in Business Award 1997.
Het is een prijs die in de Verenigde Staten bekendheid geniet, maar in Europa nog weinig bellen doet rinkelen. De organiserende vereniging, de Federatie van zwarte zakenvrouwen (Fobwbo), is pas twee jaar actief in Europa. Het initiatief heeft de afgelopen dertien jaar een steeds belangrijkere status gekregen in de VS. Grote bedrijven als McDonald's en Coca Cola verbinden er sinds de opkomst van het politiek-correcte gedachtengoed graag hun naam aan als sponsor.
De leden van de Fobwbo combineren zakelijke met idele motieven. Ze creren door de jaarlijkse bijeenkomst en uitreiking van onderscheidingen een old boys network voor zwarte vrouwen. Tegelijkertijd willen ze opkomen voor de zwarte gemeenschap in de VS.
Eendragt, directeur en eigenaar van IBSS, is de tweede Europese winnaar van de onderscheiding. Ze kreeg de prijs vanwege haar wereldwijde contacten en de meerwaarde die haar bedrijf heeft voor de Surinaamse gemeenschap. Als adviseur was Eendracht, antropoloog, socioloog en bedrijfskundige, betrokken bij verschillende ontwikkelingsprojecten in het buitenland. In Nederland geeft ze adviezen aan ondernemende allochtonen en helpt ze bedrijven bij hun personeelsbeleid.
Ze is trots op de onderscheiding. Eendragt vindt de Fobwbo zeker geen uiting van separatisme, maar juist een middel om de integratie te bevorderen. 'Bovendien eren mannen elkaar ook geregeld. Er zijn Gay Games en Joodse Olympische Spelen. Dus waarom wij niet?'
De doelstellingen van de Amerikaanse vereniging zijn ook van toepassing op Europa, meent Eendragt. Vrouwen hebben elkaar nodig en ook hier kan het imago van minderheden verbeterd worden. Misschien moet er alleen een kleine aanpassing komen in de naam.
'Ik hoop dat het woord black in de toekomst verandert in coloured. In de Verenigde Staten is zwart-zijn een identiteit, in Europa minder. Iedereen mag dan ook meedoen aan de competitie. Een Marokkaanse kandidaat trok zich dit jaar echter terug vanwege de naam van de titel. Ze vond het aan haar gemeenschap moeilijk uit te leggen dat ze black business woman of the year wilde worden. Zij voelde zich niet zwart.'
De onderscheiding is voor Eendragt de bekroning op haar pas tweejarig bestaan als zelfstandige ondernemer. Ze leent haar diensten als consultant al langer uit aan instanties als de Wereldbank, Unicef en Novib, maar tot voor twee jaar combineerde ze dat met een parttime baan bij ondermeer een bank, een adviesorgaan van het midden- en kleinbedrijf en het Europees Sociaal Fonds.
Uiteindelijk is daar IBSS uit voortgekomen, waar Eendragt nu eigenaar en voltijds directeur is. Ze heeft alleen een secretaresse in dienst. Bij grotere projecten werkt ze met freelancers. Tot dusver was Eendragt voornamelijk actief in het buitenland. Als voorbeeld voor haar activiteiten noemt ze een project dat Mexicaanse vrouwen in de Verenigde Staten het ondernemerschap moest bijbrengen. En een samenwerkingssproject tussen vrouwen uit Suriname en hun langenoten in Nederland.
Want dat is de core business van Eendragt: ondernemen en vrouwen. 'Ik adverteer daar niet mee, het is een kwestie van mond-op-mondreclame. Je zit in een netwerk en dan kom je toch veel op hetzelfde terrein terecht.' In de toekomst wil ze zich meer concentreren op Nederland. 'Het werkt niet om veel op reis te zijn en tegelijkertijd een zaak te runnen. En natuurlijk begint de leeftijd ook te tellen, h.'
In Nederland zal Eendragt zich nog sterker gaan toeleggen op het geven van trainingen en het adviseren van migranten. Het beeld dat Surinamers of Turken zich alleen als snackbar-ondernemer ontpoppen, komt voor een deel overheen met de werkelijkheid, heeft Eendragt gemerkt. 'Het is niet goed om alleen naar anderen te wijzen. Het ligt ook aan ons. Er is onder migranten een grote neiging tot copiergedrag. De buurman zet de trend.'
Het bedrijfsleven adviseert ze bij het integreren van verschillende culturen in een onderneming. Want daar gaat nog veel mis. Ze kent de klachten van ondernemers dat immigranten scholing missen, maar volgens Eendragt is dat probleem veel minder groot dan iedereen denkt. 'Het beeld dat allochtonen slecht zijn opgeleid, is misleidend. Ik heb als arbeidsbemiddelaar cv's gezien waarbij het ongelooflijk is dat de betrokken mensen geen baan kunnen vinden. Er is zoveel talent, maar allochtonen krijgen gewoon de kans niet.'
'Het komt door de personeelsfunctionarissen bij bedrijven. Ik durf te zeggen dat 90 procent daarvan ontzettend bekrompen is. Ze komen niet verder dan de polder. En keer per jaar op vakantie in Spanje en ze denken meteen de wereld te kennen. Het bedrijfsleven in Nederland is nog steeds een grote, blanke man.'
De zakenvrouw vindt het onbegrijpelijk dat er ook in de media zo weinig allochtonen actief zijn, terwijl velen het werk aan zouden kunnen. 'Dat het niet lukt, zegt weinig goeds over de hoofdredacteuren. Ze moeten ertoe verplicht worden, anders doen ze het niet.'
Zelf zegt Eendragt weinig geconfronteerd te zijn met racisme. 'Maar ik ben niet representatief voor de Surinaamse gemeenschap. Bovendien heb ik mijn energie nooit verspild aan tegenwerking. Ik ben er altijd omheen gegaan. Als ik er dan voorbij was, kwam ik er wel nog even op terug. Het praat wat makkelijker als je boven iemand staat.'
Maar Eendragt denkt niet dat iedereen dat geduld heeft. 'Het duurt voor velen al te lang. De instelling van de Nederlandse ondernemingen zal moeten veranderen. Te veel migranten zijn inactief en kunnen hun talenten niet benutten. De onvrede stapelt zich op. Ik heb het gevoel dat het echt kantje boord is.'

Foto
	Georgette Eendragt: 'Er zijn Gay Games en Joodse Olympische Spelen. Dus waarom wij niet?' FOTO GUUS DUBBELMAN - DE VOLKSKRANT

