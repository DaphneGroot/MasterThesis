	Arnhems oud-raadslid Kaynak durft als een van de weinigen handel in eigen kring aan te kaarten; 'Turken moeten stelling nemen tegen drugs'
	Van onze verslaggever
Mac van Dinther
 ARNHEM
'We hebben altijd de mond vol van discriminatie. We hebben werkloosheid en scholing hoog op de agenda gezet. Ik wil daar de drugshandel aan toevoegen. We moeten erkennen dat naast Pietje en Jantje ook Mehmet en Ali in de drugshandel zitten.'
Het wordt tijd dat Turken en Koerden de hand in eigen boezem steken, aldus H. Kaynak. Toegeven dat landgenoten zich schuldig maken aan drugshandel en de normvervaging in eigen kring aanpakken. 'Men durft het nog niet te erkennen, het is nog steeds een taboe. We moeten het beschouwen als een probleem van ons allemaal: Turken n Nederlanders. Zo ver zijn we nog lang niet.'
Kaynak werd 39 jaar geleden geboren in Turkije en kwam als tiener naar Nederland. Hij zat een tijdlang voor GroenLinks in de Arnhemse gemeenteraad. Nu werkt hij voor de stichting Osmose, een organisatie voor multiculturele ontwikkeling. Hij is een van de weinige spraakmakende figuren van Turkse afkomst die de drugshandel in eigen kring openlijk aan de kaak durven stellen.
De meesten schrikken daarvoor terug. Ze zwijgen, of houden zich op de vlakte. Ook progressieve Turken doen dat. 'Ze beginnen zich meteen te verdedigen. Ze proberen de vuile was binnen te houden. Dat neem ik ze kwalijk. Ze zijn bang dat ze door toe te geven allochtonen stigmatiseren.' Maar het omgekeerde gebeurt. Door te zwijgen, lijkt het alsof de Turken instemmen met drugshandel. 'Alleen als je als gemeenschap daartegen stelling neemt, doorbreek je dat beeld.'
Er valt ook weinig meer te ontkennen. Uit het rapport van de parlementaire enqutecommissie Opsporingsmethoden is gebleken dat Arnhem door toedoen van Turks/
Koerdische bendes is uitgegroeid tot een centrum voor drugshandel. De Arnhemse burgemeester P. Scholten stuurde vorige week een brief naar de Tweede Kamer waarin hij 16 miljoen gulden extra vraagt om de drugscriminaliteit te bestrijden. De bendeproblemen groeien de stad boven het hoofd, aldus Scholten. Het criminele geld oefent grote aantrekkingskracht uit op jongeren.
Dat is niet zo gek, want veel Turkse jongeren in Nederland voelen zich achtergesteld, aldus Kaynak. 'Ze hebben het gevoel dat ze geen wezenlijk lid van de samenleving zijn. Als er ontslagen vallen, staan allochtonen vooraan. Als er mensen gezocht worden, staan allochtonen achteraan. Het lijkt alsof ze wraak nemen. Jouw maatschappij is de mijne niet, zeggen ze, jouw normen zijn de onze niet. Als je geld hebt, word je wel met respect behandeld.'
Daarmee wil Kaynak de drugshandel niet goedpraten. Integendeel. Maar het geeft wel aan dat het een complex probleem is. 'De drugshandel zelf is maar een stukje van de puzzel.' Een ander stukje zijn verschuivende normen ten aanzien van drugs. 'Niemand kijkt nog op van softdrugs. Er worden experimenten gedaan met heroneverstrekking. Iedereen weet dat in elitekringen volop cocane wordt gebruikt. Drugs zijn geen taboe meer.'
'Dat heeft zijn effect op Koerden en Turken. Vroeger ging de drugshandel stiekem, tegenwoordig gebeurt het openlijker. Het is niet langer schande om je ermee bezig te houden. Wat ook vaak wordt vergeten, is dat veel Turken en Koerden zeggen: het is ons probleem niet. Onze jongens gebruiken niet. Wij verdienen er alleen aan. Als wij het niet doen, doen anderen het wel.'
Het zijn vaak heel gewone mensen, brave huisvaders, die in de drugshandel zitten, zegt Kaynak. Ze brengen een pakje weg, bewaren wat in de koelkast. 'Soms zit je met iemand te praten die heel aardig is. En dan hoor je later dat die in de drugs zit.'
De drugshandel heeft door dat alles een schijn van legitimiteit die pas verdwijnt als gezaghebbende figuren in de Turkse gemeenschap de drugsbaronnen aan de kaak stellen. 'Maak het bespreekbaar, overal. De overgrote meerderheid van de Turken komt in de moskee. Dus de imam moet toegeven dat Turken in drugs handelen en moet dat openlijk afwijzen.'
Daarnaast moet er een brede dialoog op touw worden gezet tussen Turken en Nederlanders. De Arnhemse burgemeester Scholten is daarmee begonnen door hulp van de Turks/Koerdische gemeenschap in te roepen bij het bestrijden van drugshandel. Een goede zet, vindt Kaynak. Maar het gesprek komt nog maar net op gang. 'De dialoog staat nog in de kinderschoenen, als het geen babyschoentjes zijn.'
Daarnaast zet Scholten zijn kaarten op repressie, een hardere aanpak van criminelen door extra politie-inzet. Dat zal zeker effect hebben, denkt Kaynak. Maar hij heeft zijn twijfels. Door jacht te maken op Turkse drugscriminelen loop je het gevaar dat je het gevoel van tweederangsburger juist versterkt.
Nederland zou er beter aan doen de bron aan te pakken. De grote jongens zitten in Turkije. 'De Nederlandse overheid moet Turkije onder druk zetten. Kijk naar Frankrijk, dat Nederland aanklaagde als drugsnatie. Dat zou Nederland ook met Turkije kunnen doen. Maar daar heb ik nog niets van gemerkt. Iedereen weet dat je de drugshandel internationaal moet aanpakken. Nederland moet Turkije publiekelijk daarop aanspreken. Als je dat nalaat zeg ik: houd dan ook maar op met dat gezeur.'

Foto
	H. Kaynak FOTO MARCEL VAN DEN BERGH

