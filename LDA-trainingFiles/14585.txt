Driek van Vugt.
Dirk (Driek) van Vugt (Tilburg, 22 januari 1980) is een Nederlands politicus voor de SP.
In 1998 en 1999 zat hij in de gemeenteraad van Leiden. In die tijd voerde hij met succes actie met studenten en Leidenaren voor een vervangende voorziening toen de in Leiden populaire en veelgebruikte universitaire mensa 'De Bak' werd gesloten. Van 1999 tot 2003 was hij lid van de Eerste Kamerfractie van de SP. Hij was bij zijn aantreden Nederlands jongste Kamerlid ooit. Later nam Farshad Bashir dat record over. Van Vugt is wel nog steeds de jongste senator ooit in Nederland.
Van Vugt werd in 1999 aangehouden bij een poging om een bouwlocatie van de Betuweroute te bezetten. In 2000 werd hij opgepakt bij een demonstratie tegen de nucleaire politiek van de Franse president Jacques Chirac. Hij werd veroordeeld tot een boete van vijftienhonderd gulden, waarvan vijfhonderd voorwaardelijk. Middels de actie 'Een piek voor Driek' betaalden SP-leden en sympathisanten gezamenlijk deze boete in losse guldens.
Van 2003 tot 2007 was Van Vugt bestuurslid van de SP. Ook was hij vanaf 2003 de eerste voorzitter van de vereniging ROOD, jongeren in de SP, tot hij in 2005 deze functie overdroeg aan Renske Leijten.
In 2005 keerde Van Vugt terug in de Leidse gemeenteraad, waar hij samen met Hans Hendriks de twee opgestapte SP'ers Paul Day en Birgitta Dolfing verving. Twee maanden later stelde hij wegens persoonlijke redenen zijn zetel ter beschikking aan de SP.
Van januari 2009 tot de zomer van 2010 maakte Van Vugt weer deel uit van het partijbestuur van de SP, als regiovertegenwoordiger van de regio Zeeland. Later werd hij docent maatschappijleer op Het Goese Lyceum.
