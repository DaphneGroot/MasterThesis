Giel Beelen.
Michiel Antonius Adrianus (Giel) Beelen (Haarlem, 25 mei 1977) is een Nederlandse radio-dj en presentator.
Jeugdjaren.
Beelen begon al vroeg met radiomaken, eerst voor zichzelf met cassettebandjes, later ook als presentator van het kinderprogramma "Truffel" voor Haarlem 105, de lokale omroep van Haarlem. Hier is ook de naam Giel ontstaan ter voorkoming van spraakverwarring toen een tweede Michiel Beelen de Truffelgelederen kwam versterken. Zijn eerste betaalde werk had hij als geluidstechnicus voor onder andere Radio 10 en Radio Noordzee.
Radio.
In 1997 begon hij 's nachts bij 3FM programma's te presenteren voor de AVRO. In die tijd deed hij een aantal controversiële zaken, zoals het testen van alcohol en verschillende andere soorten drugs in "De Dopeshow". Ook liet hij zich in een uitzending van "Beelen voor je bek" oraal bevredigen door een callgirl.
Na een aantal jaar mocht hij ook overdag gaan presenteren. Voor de KRO maakte hij op 3FM het middagprogramma "Giel hier", maar hij werd in januari 2001 ontslagen vanwege een interview in de "Mikro Gids" waarin hij "Mein Kampf" van Adolf Hitler het "meest indrukwekkende boek dat hij kende" noemde, omdat het in zijn ogen interessant was het werk van een geestelijk gestoorde te lezen. Hierna ging hij voor de VARA weer 's nachts presenteren, maar ook daar werd hij ontslagen omdat hij tijdens de hype over de poederbrieven na 11 september 2001 luisteraars opriep een brief met meel naar de KRO te sturen.
Hierna was Beelen een tijd niet te horen op de radio, maar medio 2002 mocht hij weer invallen voor andere dj's en kreeg hij toch weer nachtzendtijd. Vanaf 1 september 2003 was hij dagelijks 's avonds tussen 18:00 en 20:00 uur te beluisteren via de NPS met eerst "GigaGiel" wat later "Hard en Giel" werd. In oktober 2003 won hij de Marconi Award voor beste radiomaker van 2003. De jury roemde zijn "leuke, afwijkende en gekke geluid" en merkte op dat "hoe ouder hij wordt, hoe beter hij wordt". Hij herhaalde dit kunstje in 2005, 2006 en 2007. In dat laatste jaar won hij er twee. In 2009 werd hij wederom genomineerd. Sinds juni 2004 presenteerde hij voor de VARA op 3FM tussen 6.00 en 9.00 uur het ochtendprogramma "GIEL". Ook vulde hij wekelijks de nacht van vrijdag op zaterdag met zijn programma "Nachtegiel" (zowel op radio als op tv). In oktober 2007 tekende hij opnieuw een contract bij de VARA, dat afliep in 2010. De bedoeling was dat hij tot die tijd voor de VARA op 3FM te horen zou zijn in de ochtend van 6:00 tot 9:00 uur; vanaf september 2008 werd dit van 6:00 tot 10:00 uur. In september 2010 tekende Beelen wederom een meerjarig contract bij de VARA om de ochtendshow GIEL en andere programma's op 3FM te blijven presenteren.
Op 19 september 2016 reageerde hij op een eerder verschenen artikel van het AD over het stoppen met de ochtendshow op NPO 3FM. Beelen maakte daarbij bekend dat hij na ruim 12 jaar ging stoppen met de ochtendshow GIEL. Later kondigde hij aan om vanaf 6 januari 2017 te starten met een nieuw liveprogramma. Op vrijdag 11 november 2016 was de laatste ochtendshow van Beelen te horen op 3FM.
Hij begon op 6 januari 2017 met de presentatie van een elke vrijdag, zaterdag en zondag van 19.00 tot 22.00 uur uitgezonden programma genaamd 'On Stage' op NPO 3FM, 101TV en Youtube. Hiervoor trekt Beelen het land in om in concertzalen en op festivals artiesten en nieuw talent uit binnen- en buitenland te ontmoeten. Het programma bevat interviews, live optredens, backstage vlogs, exclusieve opnames en ruimte voor ontwikkeling van aanstormende artiesten.
Wereldrecord radio maken.
Ter gelegenheid van het tienjarig bestaan van zijn ochtendprogramma deed Beelen van 12 tot en met 20 mei 2014 een poging het wereldrecord radiomaken te verbreken. Hij kwam uiteindelijk uit op 198 uur en 10 seconden radiomaken. Twee weken eerder ondernam de Vlaamse radiopresentator Lennart Creël een soortgelijke poging: van 26 april tot en met 4 mei 2014 maakte hij 190 uur radio. Daags na Giels recordpoging werd bekend dat Eduard De Schrijver uit Denderhoutem in 1985 het wereldrecord op 562 uur had gebracht, een record dat door Guinness World Records werd erkend, maar later is geschrapt. Op 11 juni 2014 werd het wereldrecord door Guinness World Records goedgekeurd.
Privéleven.
In 2008 maakten Beelen en zijn vriendin Marisa Heutink bekend, na meer dan acht jaar een relatie gehad te hebben, uit elkaar te zijn. Beelen en Heutink zijn drie keer in het buitenland (Jamaica, Mexico en Las Vegas) getrouwd, maar hebben hun huwelijk nooit in Nederland laten bekrachtigen. Beelen had daarna zes jaar een andere relatie. Op 17 april 2014 maakte Beelen in zijn radioprogramma bekend dat ook zij sinds enkele maanden uit elkaar waren.
Op 1 maart 2017 werd bekend dat Beelen een ontzegging van de rijbevoegdheid voor 6 maanden heeft gekregen vanwege rijden onder invloed.
