Anhée.
Anhée is een plaats en gemeente in de provincie Namen in België. De gemeente telt bijna 7000 inwoners en ligt op een hoogte van 93 meter.
Het landelijke Anhée ligt in een bebost gebied langs de rivier de Maas, aan de westoever, halverwege tussen de steden Profondeville en Dinant. Het riviertje de Molignée stroomt door de gemeente en mondt er uit in de Maas.
Anhée maakte in het verleden deel uit van het baljuwschap van Montaigle van het graafschap Namen.
Montaigle vormde een van de zeven grafelijke burchten. Deze burchten waren belangrijk voor de verdediging van het graafschap Namen. De burcht van Montaigle werd in 1554 door de Fransen vernietigd. Vandaag is de burcht een ruïne ten westen van Anhée.
Het baljuwschap van Montaigle was een vrij landelijke en bosrijke streek. Er waren hier geen echte steden. Alleen Anhée lijkt in het verleden door haar ligging aan de Maas en de metaalbewerking enig economisch belang gekend te hebben.
De streek kende wel een aantrekkingskracht op kloostergemeenschappen. In de bossen van Sosoye werden in de 19de eeuw de abdijen van Maredsous en Maredret gesticht. Tot het einde van de 18de eeuw was er ook een abdij vlak bij Anhée met de naam "Moulins". Hiervan rest alleen nog de hoeve en het abtenhoofdkwartier.
In het noorden van de gemeente ligt Annevoie. Annevoie staat vooral bekend voor zijn Franse tuinen. Deze plaats vormde in het verleden ook het meest noordelijk gelegen dorp van het baljuwschap van Montaigle.
Kernen.
De gemeente bestaat uit zeven deelgemeenten. Naast Anhée zelf zijn dit nog Annevoie-Rouillon, Bioul, Denée, Haut-le-Wastia, Sosoye en Warnant. Op het grondgebied van Sosoye ligt nog het dorp Maredret, op dat van Warnant ligt Salet. De gemeente telt zo negen dorpjes.
Het gebied komt grotendeels overeen met het voormalige baljuwschap van Montaigle waartoe ook AnnevoIe, Sosoye,Warnant... behoorden.
Politiek.
Het bestuur voor 2007-2012 bestaat uit de lijst IC die de meerderheid van de zetels heeft.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
