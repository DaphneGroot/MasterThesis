	Aantal korte dansstukken als een pretpakket voor de jeugd
	DANS Introdans met Pretpakket. Choreografien van Christe, Delcroix, Kylian, Van Manen, Oller en Wiggers. Tournee t/m 17/12.
Hoe kun je jeugd interesseren voor danskunst of ballet? Roel Voorintholt, leider van de Arnhemse jeugdgroep Introdans wil daar niet al te moeilijk over doen. Voor het nieuwe programma Pretpakket verzamelde hij doodleuk een aantal korte (ook ingekorte) werkjes van choreografen van naam. Als enige nieuw is Zin van Nils Christe, een sportief ogend stuk dat gezet is op Philip Glass' Powaqqatsis.
Net als de muziek, stampende percussie en snerpende politiefluitjes is ook de choreografie druk. Die zit boordevol kleine bewegingen die meestal gelijktijdig worden uitgevoerd, soms canonsgewijs. De zeven dansers springen en rennen in heldere formaties over het podium, bumpen speels met de billen tegen elkaar of vormen even een treintje. Vrolijk is dat wel, maar ook wat vermoeiend zo zonder enig verstild tegenwicht.
Evenwichtiger in zijn docering van druk en rustig, en in zijn afweging van geinig en serieus is 'Sans Repons' van Patrick Delcroix. Dit puntige duet voor twee dansers en vier plastic bronwatertanken maakte hij in 1995 voor de workshop van het NDT. Voor kinderen blijkt dit duet erg geschikt, met dank ook aan Juan Moredo Ramos en Justo Moret Ruiz die het met een aan Danstheater grenzende kwaliteit uitvoeren.
'Sols a soles' van de choreograaf Ramon Oller valt dan tegen. Dat is het type oubollig jongen/meisje duet waarvan je hoopt dat dat niet meer gemaakt wordt - met van die guitige bewegingen op de canap, olijke blikken en quasie pesterig gedoe. Echte humor heeft wel Hans van Manens Remote Controle, onderdeel van Bits and Pieces (1986). Dat is met de nodige zelfspot gemaakt: choreograaf zet via afstandsbediener zijn dansers aan en uit, tot de rollen worden omgedraaid. Indertijd danste Van Manen zelf de rol van choreograaf. Ook zonder die dubbele bodem blijft er voor de kinderen genoeg te lachen over. Maar het daaraan voorafgaande Duet is wat melig, met hoorbaar de gedachten van de ballerina die kreunt bij moeilijke passages.
Heel eervol is de aanschaf van Jiri Kylians Dream Dances uit 1979. Van de elf delen voert Introdans er vier uit: het romantische Rossignolet du bois, het razendsnelle Ballo, het bezonken Lo fiolaire en het feestelijke Azerbaijan love song. De danseressen hebben moeite met Kylians snelle materiaal en bij het eerste lied kleurt een danseres haar rol te biedermeier-achtig in. Vooral de mannen slagen erin deze 'droomdansen' goed tot hun recht te doen komen.
Isabella Lanz

