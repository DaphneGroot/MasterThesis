	Wars van tucht, met gevoel voor humor; VERRASSENDE REISVERSLAGEN VAN DUITSERS IN DIENST VAN DE VOC
	HEEL VEEL Nederlanders kennen Harmen van Kniphuizen, als ze de lange reis per zeilschip van Texel naar Java hebben meebeleefd met de scheepsjongens van Bontekoe. Dat boek van Johan Fabricius is een eigenaardig geval. Het is een van de beste jeugdboeken in ons taalgebied, en tegelijk brengt het ons volkomen valse voorstellingen bij.
De ernstigste misleiding is natuurlijk wel dat je zin zou krijgen zo'n zeereis mee te maken in dat gezellige matrozenruim. In De scheepsjongens is er niemand die zijn zieke kameraden besteelt, niemand die wordt gelaarsd of gekielhaald, niemand die van wanhoop overboord springt. Geen kwellende hitte, geen ondraaglijke stank, geen bedorven voedsel, geen aanhoudend geroep en geloop dat je 's nachts niet laat inslapen.
De scheepsjongens is een leugenverhaal van het soort dat Harmen van Kniphuizen graag vertelt. Maar met die Harmen zelf klopt het ook al niet. Fabricius heeft er een door en door Hollands type van gemaakt, een straatjongen die uit een toneelstuk van Bredero schijnt weggelopen om naar de Oost te varen.
De echte Harmen komt voor in het originele journaal van schipper Bontekoe. Hij was wat zijn naam Kniphuizen doet vermoeden: een jonge zeeman uit Oost-Friesland. Een van de duizenden die uit Duitsland zijn overgekomen om in dienst te treden van de Verenigde Oost-Indische Compagnie.
Over deze Duitse Indigangers heeft Roelof van Gelder een dissertatie geschreven onder de titel Het Oost-Indisch avontuur - Duitsers in dienst van de VOC (1600-1800). Zijn studie is gebaseerd op gedrukte en ongedrukte reisverslagen uit de zeventiende en achttiende eeuw.
Dat Oost-Indisch avontuur klinkt wel goed. Het is een aantrekkelijke opgave te schrijven over de scheepsreizen naar Indi en de belevenissen van het compagniespersoneel overzee. Maar waarom juist Duitsers?
Van Gelder geeft daarvoor vier redenen. In vergelijking met Nederlanders die dezelfde reis hebben gemaakt, schrijven Duitsers ten eerste uitvoeriger, ten tweede kritischer. Ten derde zijn hun reisverhalen beter gespreid over de tijd, en ten vierde dienden de Nederlandse rapporteurs bijna steeds in de hogere rangen, terwijl de Duitsers veelal aan boord waren gegaan als gewoon soldaat. Hun verslagen laten beter zien hoe de grote meerderheid van de opvarenden het Indische avontuur beleefde.
Dat alles is heel plausibel, en het rechtvaardigt de betoonde voorkeur. Wie het boek leest komt haast vanzelf op een vijfde motief. In de zeventiende eeuw zijn talloze Duitsers naar het rijke westelijke buurland getrokken. Ze assimileerden snel, zodat hun tegenwoordige nageslacht meestal niet beter weet of het is van zuiver Nederlands bloed.
Maar als deze Duitsers aankwamen, waren ze nog goed herkenbaar, en hun viel een even hartelijke ontvangst ten deel als wij onze gastarbeiders plegen te bereiden. Dat verschil tussen landgenoten en vreemdelingen blijkt telkens weer in Van Gelders verhaal. Het manifesteert zich de hele reis door aan boord van de compagniesschepen, en het blijft bestaan na de aankomst in Batavia.
De compagnie had die Duitsers nodig. In de zeventiende eeuw vertrokken jaarlijks zo'n vierduizend soldaten en matrozen naar Indi, en in de achttiende eeuw nog aanzienlijk meer. Het aanbod van Nederlanders was te klein om in die behoefte te voorzien. Natuurlijk waren er wel veel meer dan vierduizend mannen werkzaam in de scheepvaart, maar de Nederlandse matroos gaf de voorkeur aan de Europese koopvaardij. Het mindere werk was voor de gastarbeiders: de oorlogsvloot en de grote compagnien. De VOC recruteerde de meerderheid van haar soldaten en een aanzienlijke minderheid van haar matrozen uit de jaarlijkse instroom van werkzoekende buitenlanders, die op haar beurt weer voor het overgrote deel uit Duitsers bestond.
Tot die grote massa behoorden ook Van Gelders journaalschrijvers. De meesten waren Saksers, Zwaben en - in de achttiende eeuw - Pruisen. Ze kwamen dus niet uit gebieden met een sterke zeevarende traditie, en ze hebben dan ook gewoonlijk emplooi gevonden als soldaat, niet als matroos. Aan boord zal dat niet tot hun aanzien hebben bijgedragen, en dan hadden ze nog het extra nadeel Duitsers te zijn.
Een Duitser, een soldaat, en een gastarbeider: de handicap van zo'n drievoudig vooroordeel viel nauwelijks te overwinnen. Beide partijen hadden veel op elkaar tegen. Nederlanders vonden de Duitsers lomp en dom, Duitsers klaagden dat ze de betere baantjes altijd aan de Nederlanders moesten laten.
Dat zijn natuurlijk voorspelbare stereotypen. Maar de reisverslagen stellen ons tevens voor verrassingen. Wie is meer gewend aan strenge discipline, de Duitser of de Hollander? Zouden we denken dat op zo'n vraag maar n antwoord mogelijk is, dan zal ons de weerzin verrassen waarmee Duitsers spreken over de volgens hen onmenselijke tucht die de compagnie aan haar dienaren oplegt.
En wie zorgen er voor het amusement? Duitsers hebben geen gevoel voor humor, heet het altijd. Maar als aan boord een vrolijke melodie wordt gespeeld, of een klucht opgevoerd, dan moet het van de Duitsers komen. De echte Harmen van Kniphuizen heeft misschien toch wel op Fabricus' creatie geleken.
Ook is opmerkelijk hoe sterk deze Duitsers gehecht zijn aan hun lutherse geloof. Als het hun in Indi te veel wordt en ze terugwillen naar huis, noemen ze als voornaamste redenen het verlangen naar het vaderland, het tropische klimaat en de beperkingen die aan hun vrijheid van godsdienst opgelegd worden. Duitsers maken zich er boos over dat de lutherse eredienst in Indi is verboden, terwijl de heidense afgoderij vrij spel krijgt.
De verhalen hebben trouwens ook bijna allemaal een uitgesproken christelijke toonzetting. Veel scribenten willen hun lezers laten zien hoe zij door een sterk geloofsvertrouwen alle gevaren en tegenslagen het hoofd hebben kunnen bieden.
De godsdienstige vragen komen in Van Gelders boek telkens aan bod, zonder dat ze gethematiseerd worden. Onder het hoofd 'Godsdienst' staat slechts een halve bladzij tekst. Daar wordt niet meer verteld dan dat katholieken niet zo gemakkelijk tot een reis naar Indi besloten. Moesten ze aan boord of in de Oost het leven laten, dan zou er geen priester zijn om hun de laatste sacramenten toe te dienen. Het risico van overlijden was vrij hoog, en dat zullen velen v¢¢r het vertrek al geweten hebben.
In de Indische reisverhalen, zegt Van Gelder, zien we hoe de schrijvers door gebedsverhoring in nood tot geloofszekerheid kwamen, hoe ver dat ook 'van het ruige soldaten- en zeemansleven van de VOC-dienaar lijkt te staan'. In de verhalen staan ze toch vlak bij elkaar. Viel het dan mee met die ruigheid?
Het Oost-Indisch avontuur geeft van het leven aan boord van de compagniesschepen bepaald geen idyllisch beeld. Het vertoont veel gelijkenis met de realistische beschrijving die indertijd De Hullu gaf in zijn artikelen over de schepen der Oost-Indische Compagnie. Het nieuwe in Van Gelders boek is nu juist de godsdienstige toon, die een paradoxale harmonie tussen vroomheid en ruigheid suggereert. Het kan een vorm van reclame zijn.
Ook Van Gelder herinnert ons eraan dat de gewone man weinig las, maar als hij lectuur bezat, gold het stichtelijke werkjes. Het christelijk gewaad waarin de schrijvende Indigangers zich hulden, moest hem dan tot kopen en lezen bewegen. De zeventiende-eeuwers verkeerden nu eenmaal in een christelijke cultuur, hoe weinig de schepen van de Oost-Indische Compagnie die schijnen te weerspiegelen.
A.Th. van Deursen
Roelof van Gelder: Het Oost-Indisch avontuur - Duitsers in dienst van de VOC (1600-1800).
SUN; 335 pagina's;  39,50.
ISBN 90 6168 492 7.

Foto
	Matrozen in het want aan boord van een VOC-schip. Detail van een schilderij door A. Storck, 1698. ILLUSTRATIE UIT 'VAREN OM PEPER EN THEE'

