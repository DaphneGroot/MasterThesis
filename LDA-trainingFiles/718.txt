	Officier eist terugbetaling van een ton uit drugswinsten
	ANP
DORDRECHT
Officier van justitie mr. A. Verdegaal heeft donderdag voor de rechtbank in Dordrecht een terugbetaling van 96 duizend gulden geëist tegen de 29-jarige K.D. uit Gorinchem wegens wederrechtelijk verkregen voordeel.
D. wordt gezien als de spil van een drugsverkopende organisatie in Gorinchem die zich de 'weedexpress' noemde. Klanten konden er telefonisch drugs bestellen, zowel cocaïne als weed. Aanvankelijk werd bij D. de illegale winst geschat op ruim 120 duizend gulden, maar na een nader onderzoek stelde officier Verdegaal haar eis bij.
Advocaat R. Ronday voerde aan dat het bewijsmateriaal niet legaal was verkregen. Volgens hem is de wijze waarop telefoongesprekken zijn afgeluisterd niet toelaatbaar. Justitie heeft de tap volgens hem namelijk gebruikt om 'door te luisteren'. Op die wijze zouden niet alleen telefoongesprekken, maar ook andere gesprekken in dezelfde ruimte zijn afgeluisterd.
Ook voerde hij aan dat verschillende bezittingen die aan zijn cliënt werden toegerekend, van anderen waren, zoals twee auto's. Hij wilde bovendien een aantal getuigen die deze beweringen kunnen onderschrijven, nader horen.
Voor zijn aandeel in de drugshandel is D. vorig jaar veroordeeld tot 3,5 jaar cel. Zijn handlangers kregen respectievelijk 2,5 en 1,5 jaar cel voor hun betrokkenheid.
De uitspraak is op 16 januari.

