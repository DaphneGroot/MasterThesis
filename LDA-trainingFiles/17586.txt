 DRAKA VERWACHT DOORZETTEN WINSTGROEI H2. 
 AMSTERDAM, 4 sept (Reuter) - Draka Holding NV verwacht dat de winstontwikkeling zoals die in het eerste halfjaar is geboekt ook in de tweede helft van 1996 kan worden doorgezet. 
 "De raad van bestuur verwacht dat ... de netto winst in het tweede halfjaar van 1996 een soortgelijke ontwikkeling zal laten zien als in het eerste halfjaar," aldus de kabelfabrikant. In het eerste halfjaar steeg de winst met 22 procent tot 37,8 miljoen gulden. 
 Draka zei in mei voor 1996 een verdere winstgroei te verwachten. Vorig jaar steeg de winst met 20 procent tot 65,4 miljoen gulden. 
 Draka's halfjaaromzet steeg met 10 miljoen gulden tot 618 miljoen en het bedrijfsresultaat kwam nu op 63,2 miljoen gulden, 10 procent meer dan de 57,6 miljoen in de eerste helft van 1995. 
 Volgens Draka presteerden haar werkmaatschappijen in Nederland, Spanje, het Verenigd Koninkrijk en Denemarken conform de verwachtingen beter dan vorig jaar en waren de ontwikkelingen in Noord-Amerika en het Verre Oosten opnieuw goed. 
 De Chinese deelneming in Yangtze Optical Fibre presteerde veel beter dan verwacht, aldus Draka. 
 De Duitse en Portugese dochters deden het echter minder goed dan was verwacht. 
 Volgens Draka heeft de in 1994 aangekondigde reorganisatie in Duitsland nog onvoldoende vruchten afgeworpen, mede door de sterk tegenvallende markt. 
 "Hierdoor zal Draka Deutschland in 1996 nog niet aan de winst bijdragen," aldus het bedrijf. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
