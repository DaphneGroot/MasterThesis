Sandrine François.
Sandrine François (Parijs, december 1980) is een Franse zangeres. Whitney Houston, Tracy Chapman en Aretha Franklin waren de artiesten met wier muziek zij opgroeide. Door haar passie voor muziek deed ze niets liever dan de hele dag naar haar idolen luisteren.
François besloot muziek te gaan studeren. Na een moeilijke start met vele audities en zingen in bandjes ontdekte een televisiestation haar toen ze in een café stond op te treden. Ze werd uitgenodigd voor een optreden in de show van Mireille Dumas. Dit optreden opende vele deuren voor Sandrine en een platenmaatschappij bood haar een contract aan. Dat was tevens het begin van haar samenwerking met componist en producer Erick Benzi.
In 2002 werd ze door het Franse TV "(France 3)" gevraagd haar land te vertegenwoordigen op het Eurovisiesongfestival. Rick Allison, Marie-Florence Gros en Patrick Bruel schreven een lied voor haar getiteld "Il faut du temps". Ze behaalde de vijfde plaats met dit liedje.
