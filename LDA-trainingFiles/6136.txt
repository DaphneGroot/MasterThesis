Nederlands Openluchtmuseum.
Dodendraad, Duitse grensversperring uit de Eerste Wereldoorlog
Het Nederlands Openluchtmuseum is een openluchtmuseum in Arnhem en was tot 1991 een rijksmuseum. De gebouwen en voorwerpen bleven echter in eigendom van het Rijk. Met ruim 555.000 bezoekers in 2015 is het Arnhemse museum het best bezochte museum van Nederland buiten Amsterdam.
Het museum geeft een beeld van het leven in Nederland gedurende de laatste eeuwen. Wonen en werken van de Nederlanders worden aan de hand van veelal verplaatste originele gebouwen zoals diverse soorten boerderijen, een aantal molens, een Zeeuwse kerk en een stoomzuivelfabriek in beeld gebracht, een aantal gebouwen wordt "bewoond" door museummedewerkers die als originele bewoners de bezoekers ontvangen. Ook tal van gebruiksvoorwerpen, oude ambachten en klederdrachten zijn tentoongesteld. Tevens geven ambachtslieden demonstraties van hun kunnen aan het museumpubliek. Bijna dagelijks zijn onder andere een molenaar, een smid, een drukker en een papierschepper aan het werk. Tijdens weekenden worden veelal bijzondere activiteiten georganiseerd, zoals: draaiorgeldag, oogsten van rogge, dorsen van graan, ploegen met paarden en een ouderwetse kinderkermis.
Het Nederlands Openluchtmuseum is lid van de Nederlandse Vereniging van Botanische Tuinen, Club van Elf en van de Museumvereniging.
Geschiedenis.
Het openluchtmuseum kwam tot stand mede dankzij de historicus Frederic Adolph Hoefer, die in april 1912 het plan opperde om een openluchtmuseum te bouwen, in navolging van soortgelijke musea die hij in Scandinavië had bezocht. Door industrialisatie en verstedelijking verdwenen de regionale verschillen en dreigden tradities en ambachten verloren te gaan. Door historisch belangrijke gebouwen naar een museumterrein te verplaatsen, waar mensen met kennis van zaken aan bezoekers tonen hoe men vroeger leefde en werkte, kan het verleden levend worden gehouden. De "Vereniging voor Volkskunde Het Nederlands Openluchtmuseum" werd nog dezelfde maand opgericht, en deze opende op 13 juli 1918 haar deuren, met zes gebouwen die men van elders had overgebracht. Een van deze eerste huisjes is het "los hoes" uit Beuningen dat al in de 17e eeuw is gebouwd. Het park heeft een oppervlakte van 44 hectare.
In 1987 leek het er even op dat het museum door acties van de toenmalige minister Brinkman haar deuren moest sluiten. Na een demonstratie door het publiek, subsidies van het Rijk en een flinke reorganisatie, waarbij naast het leven op het platteland ook de industriële ontwikkeling aandacht kreeg, kon het museum zijn bestaansrecht toch behouden.
In 1996 werd op het terrein van het museum een tramlijn aangelegd. Dankzij deze ringlijn kunnen ook bezoekers die minder goed ter been zijn gemakkelijker de verder van de hoofdingang gelegen delen van het museum bezoeken. Er werd een replica van een deel van de in 1944 verwoeste Arnhemse tramremise voor gebouwd. Ook een Arnhemse tram uit 1929 werd gereconstrueerd. Deze kwam in 1998 in gebruik. De dienst wordt voorts uitgevoerd met materieel afkomstig van de Rotterdamse en Haagse tram. De enige Amsterdamse tram is de railreiniger Rr3.
Bij de museumingang staat het eivormige gebouw. Hierin was tot 2015 de bekroonde attractie het Hollandrama te zien. Het liet een wonderbaarlijke reis zien, kriskras door het karakteristieke "Holland" van vroeger en nu, in zes panoramische vertellingen. Door de komst van de Canon van Nederland, een nieuwe tentoonstelling met daarin de hoogtepunten van de Nederlandse geschiedenis, is deze attractie in begin 2016 weggehaald.
In mei 2005 won het Nederlands Openluchtmuseum de Europese prijs voor het Museum van het Jaar 2005. De prijs werd in Brussel uitgereikt door koningin Fabiola. Het is een "excellent voorbeeld voor andere klassieke musea die nieuwe wegen willen inslaan", aldus de jury. In 2009 kreeg het museum de "Bank Giro Loterij Prijs" uitgereikt. Gedurende het seizoen 2012 werd het eeuwfeest van het museum gevierd.
De Canon van Nederland.
Het Nederlands Openluchtmuseum werkt aan een tentoonstelling aan de hand van de Canon van Nederland. Stap voor stap zal de geschiedenis van het dagelijks leven met de grote gebeurtenissen uit het verleden verbonden worden. De Canon is vanaf 2017 te zien in het museum.
Historische goederenloods van Van Gend & Loos.
Een aanwinst uit 2007 is een historische goederenloods van Van Gend & Loos, afkomstig van het Tielse stationsemplacement. De verplaatsing in 54 afzonderlijke stukken kostte ongeveer een miljoen euro en is in maart van dat jaar voltooid. Naast de loods staan opgesteld: locomotor NS 285 en een gesloten goederenwagen van type Gs, gebouwd in 1956 door Werkspoor.
Pottenbakkersgang uit de Amsterdamse Jordaan.
Enkele huizen uit de Amsterdamse wijk de Jordaan. Het betreft de laatste nog overgebleven inpandige krotwoningen afkomstig uit de Pottenbakkersgang bij de Westerstraat. Tot 2002 werden deze nog bewoond. In het complex zijn een Jordaancafé, een postagentschap en een pension voor Turkse gastarbeiders ondergebracht.
Het frame van het gebouw bestaat uit een nieuwe betonnen constructie. De gevel is wel opgebouwd uit de oorspronkelijke bakstenen. De huizen zijn in een andere volgorde dan de oorspronkelijke aan weerszijden van de steeg geplaatst. De Pottenbakkersgang is het eerste stedelijke bouwwerk in het museum, naast de vele agrarische en dorpse objecten. De opening door koningin Beatrix vond plaats op 3 april 2012. De straat was een geschenk van de gemeente Amsterdam.
Noorse watersnoodwoning.
De watersnoodwoning komt uit Raamsdonkveer en herinnert aan de Watersnoodramp van 1953. Hij is na verplaatsing naar het museum op 15 april 2014 officieel geopend door de ambassadeur van Noorwegen. Nederland kreeg na de ramp via het Nederlandse Rode Kruis meer dan 900 bouwpakketten voor (prefab-) huizen uit het buitenland. Noorwegen alleen al schonk er 326. De hulpactie voor Nederland brengt ook in Noorwegen nog steeds veel herinneringen boven.
Jaknikker.
Op 13 mei 2014 is de laatste werkende jaknikker van Nederland in het Openluchtmuseum weer in beweging gezet. In het Arnhemse museumpark pompt hij geen olie meer op, maar dient hij als symbool voor winning van energie uit Nederlandse bodem. De jaknikker is afkomstig van NAM oliewinplaats Berkel-4 bij de Rotterdamse wijk Schiebroek, waar hij van 1983 tot augustus 2013 olie oppompte. In totaal werden er zo’n 26 miljoen vaten olie gewonnen uit het ‘Rijswijkveld’.
Bereikbaarheid.
Het Openluchtmuseum ligt aan de noordkant van Arnhem, tegen de rand van de Veluwe. Naast het museum bevindt zich Koninklijke Burgers' Zoo.
