	Ruitenberg hoort peloton al snel kreunen
Het peloton marathonrijders kreunt en steunt. Tal van rijders klagen sinds de Elfstedentocht over lichamelijke ongemakken. Intussen vliegt René Ruitenberg, de jongste van de twee schaatsende broers uit Gelderland, van overwinning naar overwinning.
Ruitenberg boekte donderdag zijn derde triomf in zijn achtertuin, in de Veluwemeertocht over honderd kilometer. De hattrick in Elburg, eerder won hij in Avenhorn en Sluis, kreeg gestalte via een vlammende eindsprint. Gerespecteerde collega's als Ruud Borst, Hans Pieterse, Haico Bouma en Jan Eise Kromkamp keken op de eindstreep tegen een meter achterstand of nog meer aan.
Op het Veluwemeer herenigde zich donderdag in alle vroegte het peloton natuurijsrijders. De nummers één en twee van de Elfstedentocht, Henk Angenent en Erik Hulzebosch, lagen met een verkoudheid onder de dekens. Maar in tegenstelling tot een dag eerder bij de Noorder Rondrit in Groningen ondervonden de organisatoren van de Gelderse klassieker geen last van met geld wapperende concurrenten.
Voor het eerst sinds de Elfstedentocht stonden bijna alle toppers weer aan de start. Bij de zes rijders die uiteindelijk in de laatste ronde de hoofdprijs mochten verdelen, zaten René en Henri Ruitenberg, hun ploeggenoot Haico Bouma, Rob van Meggelen, Ruud Borst en Hans Pieterse.
Niemand was bestand tegen de spurt van de jongste Ruitenberg. Drie dagen op rij op natuurijs winnen, het is nu al de winter van zijn leven. Heel even gingen na afloop zijn gedachten terug naar zaterdag in Friesland. Een val maakte hem kansloos, Henk Angenent verwierf voorlopig eeuwige roem. 'Volgens mijn broer Henri kun je in de Elfstedentocht beter als tweede of derde eindigen. Als winnaar word je gek gemaakt. Als ik als eerste in Leeuwarden was geëindigd, had ik de afgelopen dagen nauwelijks kunnen rijden.'
Ruitenberg ontkende een dag eerder voor het grote geld in België bezweken te zijn. Dat hij voor een tas vol franken naar Sluis was gegaan in plaats van de strijd aan te binden met Arnold Stam in Baflo. 'Hij moest 162 kilometer schaatsen en ging hier na 60 kilometer kapot. Sluis is een happening. Bij voorbeeld driehonderd meter klunen, terwijl er maar 270 meter tapijt ligt. Mooie gekte. Dat wilde ik meemaken. Henri was er elf jaar geleden geweest. Op zijn aanraden heb ik dat nu ook meegemaakt. Het startgeld deed er niet toe.'
Ruitenberg wilde per se winnen in Elburg. 'Al vroeg in de wedstrijd hoorde ik ze achter me kraken. Dat gaat goed, dacht ik toen. Als er vrijdag weer een wedstrijd is, ben ik er weer bij. In deze periode moet het gebeuren.'
Gretha Smit won de wedstrijd bij de vrouwen. De rijdster uit Rouveen bleef in de klassieker over zestig kilometer een achtervolgend groepje van drie concurrentes voor. Jolanda Duivenvoorden-Grimbergen werd tweede, voor Janneke Dickhout (derde) en Jenita Smit (vierde).

Foto
	Wedstrijdrijders op het Veluwemeer. FOTO WFA

