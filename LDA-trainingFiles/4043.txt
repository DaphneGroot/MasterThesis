	TANYA RUMPFF Vieze papieren van Sylvie Zijlmans
	Het recente werk van Sylvie Zijlmans (1963) ziet er op het eerste gezicht onschuldig grappig uit: sjokkende mannetjes, lieve haasjes met rechtopstaande oren, duifjes die op hun kop zweven. Zijlmans toont zestien aquarellen en vier beelden in de galerie van Tanya Rumpff in Haarlem. Het werk bij elkaar zou 'alleen maar' vriendelijk lijken, als de titel van de tentoonstelling niet tot argwaan had gemaand.
'Vieze Papieren' heet die tentoonstelling. In het Nederlands kun je goede papieren hebben of in de nesten zitten. Het Vlaams kent een uitdrukking voor de situatie daartussenin: vieze papieren. Als je een ongeluk hebt gehad, word je opgemerkt en doorgelicht, ook al ben je onschuldig. De politie zal navraag doen bij de buren, en je naam komt in een dossier terecht dat een eigen leven gaat leiden. Voor je het weet zit je tot over je oren in de 'vieze papieren'.
Bij Rumpff zit er een haas in de vieze papieren. Hij is van aluminium en zijn lijf zit gevangen in een koker. Alleen zijn kop en oren steken eruit. Van veraf lijkt de haas op een raket, klaar om gelanceerd te worden. Maar het beest staat aan de grond genageld, als een prooi waarop een jager net een fel licht heeft gericht. De luchtige titel van het werk Ruimtewandeling pepert het beest op een cynische manier zijn benarde toestand in.
Dit spel met tekst en beeld is een handelsmerk van Zijlmans. Sterk is het ook aanwezig in de aquarel Lever un Livre, waarop een hand is te zien die met schaduw een hazekop vormt. 'Lever un livre' betekent niet alleen het opjagen van een haas, maar ook het oproepen van een moeilijke vraag. Voeg daarbij de letterlijke betekenissen van het tillen en het uitlichten van een haas, en je hebt een eindeloze reeks van associaties. Menig kunstenaar zal daarin verstrikt raken, zo niet Sylvie Zijlmans. Zij houdt de gedachten in toom, giet ze in geconcentreerde vormen.
Zijlmans is al enkele keren in de prijzen gevallen met haar werk. In 1995 kreeg zij de Touche-prijs voor ruimtelijk werkende, jonge kunstenaars. Met haar compagnon Hewald Jongenelis heeft zij meerdere werken in opdracht gemaakt voor openbare gebouwen en ook was werk van hen te zien op verschillende groepstentoonstellingen. Uit haar solo-tentoonstelling nu blijkt dat haar talent zich de afgelopen jaren alleen maar heeft ontwikkeld.
Een kniehoog mannetje met absurd lange armen staat te jongleren met schotten, en prikt er met zijn vinger doorheen. Het beeld draagt de titel De spatialist (naar Fontana). De schilder Lucio Fontana gaf zichzelf die titel, omdat hij als een 'ruimtemaker' sneden aanbracht in z'n eigen schilderijen. Daarmee wilde hij aantonen dat de ervaring van een schilderij niet gebonden is aan een doek, maar aan een (denkbeeldige) ruimte.
Bij Zijlmans dient de 'spatialist' ook een ander doel: hij legt een verbindig tussen het beeld en de letterlijke ruimtes in een zin. Spatie betekent immers tussenruimte. Spaties vormen ruimtes in de taal en pauzes in de tijd. Zijlmans' spatialist laat zien dat woorden en beelden geen gesloten systemen vormen. Nu eens zijn ze ontoegankelijk, dan weer slaan ze in als een bom. Zijlmans' beelden zijn volstrekt helder, wat iets anders is als eenduidig. Op de aquarel Mort subite gaat een pistool af. Maar in plaats van dat de kogel doel treft, vormt ze een komma in de lucht.
Erik Hagoort
Vieze papieren: werk van Sylvie Zijlmans. T/m 14 dec. Galerie Tanya Rumpff, Spaarwouderstraat 74, Amsterdam. Do t/m zo 13-17u

Foto
	Sylvie Zijlmans: De spatialist (naar Fontana), 1997.

