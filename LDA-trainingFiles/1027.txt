	Mede-eigenaar van vredesproces
	ER BESTAAN veel manieren waarop het belang kan worden beschreven van de overeenkomst die Benjamin Netanyahu en Yasser Arafat hebben gesloten, maar voor mij komt het hierop neer: conservatief-rechts in Israël heeft eindelijk erkend wat het centrum en links al jaren weten, namelijk dat er maar één vredesproces is, dat er maar één vredesproces was en dat er één vredesproces zijn zal. Het is het proces waarmee in Oslo werd begonnen door Yitzhak Rabin, dat door Shimon Peres werd voortgezet en dat nu ook wordt omarmd door Netanyahu.
De leiders van de Arbeiderspartij zeggen dat het akkoord dat nu door Netanyahu is getekend, hetzelfde is als het akkoord waarover zij hebben onderhandeld en dat slechts op ondergeschikte punten verbeteringen zijn aangebracht. Ze hebben het mis. Dit akkoord is veel beter en wel op het volgende punt: het is getekend door Netanyahu. Daarmee heeft hij de andere helft van Israël (of ten minste de helft van de andere helft, dat wordt dan een meerderheid van 75 procent) tot Oslo bekeerd.
Netanyahu is in een heel nieuwe positie terecht gekomen. Vanaf het moment dat de Oslo-akkoorden werden ondertekend heeft hij getracht aan te tonen dat die slecht waren en gevaarlijk. Zijn zwijgende aanhang vond hij onder Israëli's, Amerikaanse joden en Arabieren die ook vonden dat Oslo beter kon verdwijnen. Nu is hij eigenaar van Oslo geworden, zij het een voorwaardelijke eigenaar, want hij is afhankelijk van de medewerking van de PLO. In plaats van alleen maar te wijzen op de tekortkomingen van Oslo, zal hij nu ook moeten wijzen op de sterke punten. De zwijgende aanhang zal in het vervolg bestaan uit de 75 procent van de Israëli's die willen dat Oslo lukt en zijn vijanden zullen de Arabieren en joden zijn die nog steeds willen dat het mislukt.
Hij heeft gedaan wat juist was en - gegeven de politieke context waarin hij verkeert - wat dapper was. Laten we echter geen illusies koesteren: Netanyahu is nog steeds ambivalent over dit alles. En hij en Arafat hebben nog altijd een zeer moeilijke relatie tot elkaar, hetgeen tot dusver minder in het oog is gelopen door de Amerikaanse bemiddeling. Er zal scherp op beiden moeten worden gelet of ze hun afspraken nakomen.
Het goede nieuws is echter dat een man die tot premier van Israël werd gekozen dank zij rechtse steun, er in zeven maanden tijd toe is gekomen een akkoord uit te voeren dat door zijn linkse tegenstanders was bedacht. Hoe kan dat? Dat kan doordat hij handelt overeenkomstig de wil van de zwijgende meerderheid, dezelfde wil die ook Rabin voortdreef. Deze zwijgende meerderheid in Israël wil scheiding van de Palestijnen en veiligheid, en integratie met de wereld en voorspoed.
Deze meerderheid wil een vredesproces waarin behoedzaam en zorgvuldig wordt beproefd of voor een dergelijk akkoord een Palestijnse partner te vinden is. Toen de Israëlische zwijgende meerderheid meende dat Peres te hard ging en te onzorgvuldig handelde, riep ze hem treug. Toen ze vond dat Netanyahu te veel aarzelde, joeg ze hem voort. Netanyahu zal zich in de toekomst echter niet kunnen permitteren zich steeds maar weer door de zwijgende meerderheid te laten voortslepen. Hij zal een positive en realistische visie moeten ontwikkelen van een definitieve overeenkomst. Zo niet, dan zal een dergelijke overeenkomst ontstaan uit een samenloop van omstandigheden, of hij zal door de Arabieren of door andere Israëli's worden geformuleerd.
De Arabieren zullen moeten begrijpen dat Netanyahu en de Israëlische meerderheid Oslo alleen tot zijn logische eind kunnen voeren (dat wil zeggen: tot een Palestijnse staat in Gaza en op de Westoever) als zij, de Arabieren, werkelijk vrede brengen in de gebieden die door Netanyahu onder de Oslo-akkoorden zijn gebracht. Het wordt tijd dat de Egyptische president eens voor iets anders dan een begrafenis naar Israël komt.
De afgelopen drie jaar zijn over het vredesproces twee waandenkbeelden ontstaan. Het waandenkbeeld van de Likud was dat Oslo eigenlijk niet echt was gebeurd, of dat het nooit wortel had geschoten. Dat is nu uit de weg geruimd. Het Arabische waandenkbeeld was dat Israël gelijk stond aan de Arbeiderspartij en dat de Arabieren een stabiele vrede met Israël zouden kunnen vestigen zonder de Likud daarbij te betrekken. Helemaal fout.
Bedacht moet worden dat het Likud-blok twee facties kent: de ene bestaat uit Israëli's die nooit vrede zullen sluiten en de andere bestaat uit Israëli's zonder wie er nooit vrede zal heersen. Om de tweede groep gaat het. Zij zijn degenen die Netanyahu dat zetje in de richting van Oslo hebben gegeven, omdat ze wilden dat het vredesproces verder zou worden beproefd en dat het veiliger zou verlopen en minder verdeeldheid zou zaaien.
Als de Arabieren erin slagen die groep te bereiken, kunnen ze rekenen op een hechte, Israëlische, zwijgende meerderheid die het proces wil voortzetten, ongeacht de vraag wie er aan de macht is. Als ze daar niet in slagen dan mislukt het proces, ongeacht de vraag wie er aan de macht is.
Thomas Friedman
New York Times

