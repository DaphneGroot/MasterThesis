Rokade.
De rokade (vroeger ook geschreven als rochade) is een bijzondere zet in het schaakspel. Het is de enige zet waarbij twee stukken van dezelfde kleur verplaatst worden (koning en toren). Men spreekt van een korte of een lange rokade.
Oorsprong.
In Shatranj, de voorganger van schaken, bestond de rokade niet. In de 13e eeuw ontstonden in Europa varianten waarbij de koning vanuit de beginstand meer dan één veld mocht bewegen. Tegen het einde van de 16e eeuw was deze 'beginsprong' geëvolueerd tot diverse vormen van rokade. In de 17e eeuw was de rokade, zoals die nu is, algemeen gebruikelijk geworden.
Openingszet.
De rokade is een belangrijke zet voor het voltooien van de ontwikkeling in de opening. Ze brengt namelijk de koning min of meer in veiligheid en brengt tegelijk een toren in het spel. Het is de enige zet waarbij twee stukken van dezelfde kleur betrokken zijn.
Men onderscheidt de korte en de lange rokade. In beide gevallen gaat de koning vanuit zijn beginpositie (op de e-lijn) twee velden opzij en gaat de toren vanuit zijn beginpositie over de koning heen naar het veld direct naast de koning. Bij de korte rokade gaat de koning dus naar de g-lijn en de toren van de h- naar de f-lijn. De toren springt daarbij als het ware over de koning heen. Bij de lange rokade gaat de koning naar de c-lijn en de toren van de a- naar de d-lijn.
In de schaaknotatie wordt de korte rokade aangegeven met 0-0 en de lange rokade met 0-0-0.
In computerprogramma's noteert men de rokade vaak als een zet met de koning, dus (als wit rokeert) Ke1-g1 of Ke1-c1. Dat kan omdat dat, in het gewone schaakspel, geen geldige zetten zijn, tenzij er gerokeerd wordt. Bij Chess960 is het echter mogelijk dat een zet met de koning ook geldig is als deel van een rokade.
Zetuitvoering.
Zou een speler eerst de toren verplaatsen, dan zou men kunnen denken dat zijn zet daarmee voltooid is. Het staat dan ook buiten kijf dat het beter is eerst de koning te verplaatsen. Volgens FIDE-regels moet bij het uitvoeren van de rokade eerst de koning op het doelveld worden geplaatst en dan pas, met dezelfde hand, de toren. Ook goed is dat men eerst beide stukken van het bord neemt (eerst de koning en dan de toren) en ze daarna op het doelveld terugzet. Bij Chess960 is dat de aanbevolen methode.
Het uitvoeren van een rokade waarbij eerst de toren en daarna de koning wordt verplaatst komt in de praktijk nog veel voor. Volgens Max Euwe is dat geen bezwaar, mits de speler onmiddellijk, in dezelfde beweging, de koning verplaatst. Een speler die eerst de toren verzet en daarna zijn hand terugtrekt, verspeelt het recht om een rokade uit te voeren.
Bij het uitvoeren van een zet gebruikt men nimmer twee handen.
Wordt een rokade uitgevoerd die onreglementair is, bijvoorbeeld doordat de koning schaak stond, dan is de Pièce touchée-regel van toepassing. Er moet een andere zet worden gedaan met de aangeraakte koning. Als er geen zet met de koning mogelijk is, is de betreffende speler vrij in de keuze van een andere zet. Het (na de koning) aanraken van de toren waarmee men had willen rokeren heeft sedert de wijzing van de spelregels van juli 2017 geen consequenties.
Als de koning op het doelveld is geplaatst, en is losgelaten, dan kan een speler niet meer terugkomen op zijn besluit om op dat doelveld te rokeren (tenzij de rokade onreglementair zou zijn). De speler is verplicht om de rokade af te maken door een van de twee torens erbij te plaatsen.
Spelling en etymologie.
Rokade wordt ook wel geschreven als "rochade". Rokade is echter de spelling volgens
Woordenlijst Nederlandse Taal (het Groene Boekje) en wordt gebruikt in de officiële Nederlandse vertaling van de FIDE-regels voor het schaakspel (KNSB, 2009).
Het woord is volgens de schaakhistoricus Davidson afgeleid van het Italiaanse "rocca", dat fort betekent. Op zijn beurt was dat een verbastering van het Arabische "rukh", een woord dat weer was overgenomen uit het Perzisch waar een rukh (رخ) een strijdwagen is, terwijl Rukh in het Arabisch de naam is van een mythologische vogel. De strijdwagen, vermoedelijk afkomstig uit het Sanskriet ("ratha"), komt nog steeds voor in het Japanse spel shogi en het Chinees schaken. In het Italiaans is het nu een toren, maar in het Engels heet de toren "rook". Beweegbare, gefortificeerde torens waren, toen het schaakspel in Europa werd geïntroduceerd, een veelgebruikt belegeringswapen.
