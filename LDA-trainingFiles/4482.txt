	Vier pakketten nasi/bami-mix zijn beter dan studentenboek
	Je bent student, het is dus al ellendig genoeg allemaal, en dan komt uitgeverij Novella ook nog eens met een 'nieuwe almanak voor de hedendaagse student', Omtrend student geheten. Dat lijkt handig. Voor f 14,90 koop je het boekje, geschreven door David Veldman, die het binnenwerk zo te zien thuis zelf op zijn computer in elkaar heeft geflanst.
De woordspelerige titel had je al tot nadenken moeten stemmen, maar je hebt doorgezet en nu zit je met een geschrift dat begint met: 'Hallo mannen, foeten, knorren en kipjes. Hier een paar woorden van Boelbergen, student pur sang.' Even later gaat het over 'die suffo's van de uitgeverij' die Berend Boelbergen voor het schrijven van een voorwoord eigenlijk hadden willen passeren.
Ja, het lijkt wel een beetje goedkopig gejat van Jiskefet, waar het vorig seizoen draaide om lullo's en om drie studenten van wie er een Binsbergen heette, maar die veronderstelling ligt tegelijk ook weer zo voor de hand dat je ervan gaat twijfelen. Nou, ja, eh, misschien is Omtrend student gewoon wel een tof boekie, weet je.
Hoofdstuk 1: Wisselende contacten. Met, onder meer, een afgeluisterd kantinegesprek.
'Toen liep ik dus naar d'r toe. . .'
'Ja, en toen?'
'Ja, toen zei ik dat ik me altijd op haar aftrok.'
Zo gaat dit nog even verder, en al lezend word je gewaar wat je als student vooral niet moet doen: witte sportsokken dragen, elk weekend naar huis gaan, cowboylaarzen aandoen, niet weten waar de afkorting GTST voor staat. Dat soort dingen.
Nou moet je niet gek opkijken, zullen auteur en uitgeverij hebben gedacht, als studenten door die dubbele bodem (handige almanak is kutboek) heen blikken, of hoe zeg je dat, en Omtrend student zo waan-zin-nig slecht vinden dat ze het boek onmiddellijk als cult gaan beschouwen. 'Tegenwoordig kan alles trend worden', schrijft Veldman tenslotte, en misschien heeft hij wel wat dieper nagedacht dan je zou vermoeden bij het lezen van de advertenties die her en der in zijn boek opduiken. 'Aangeboden: kamer in woongroep. Alleen voor studentes (liefst blond). Wij delen alles, dus geen sloten, ook niet op de badkamerdeur.'
Valse hoop, dat is het. Komt er dan eigenlijk nog iets wat dit schotschrift op een almanak doet lijken? Jawel: dat je, eenmaal gearriveerd in de grote stad, kraker of kraakwacht kunt worden. (Er staat niet bij hoe.) Verder zijn er nog smerige recepten (in hoofdstuk 4, Voer), er is een Maaltijd Top-12 waarin de meeste plaatsen zijn weggelegd voor pizza's, pasta, rijst en chili, en het barst in Omtrend student van de mensen die Hendrik-Joost of Gerard-Pieter heten.
Studenten die het boekje niet hebben gekocht, mogen vrezen dat familieleden met goede bedoelingen het eerstdaags in cadeauverpakking komen overhandigen. Vertel nu vast dat dat niet hoeft. Veertien gulden negentig, zijn ze gek, zoveel geld, daar kun je het volgende voor krijgen: zes biertjes in het cafÂ‚, of twee keer warm eten in de mensa met iets te drinken erbij, of drie literflessen landwijn, of vier pakketten nasi/bami-mix van de supermarkt. Henrico Prins

