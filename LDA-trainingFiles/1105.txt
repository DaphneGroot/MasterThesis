	Bezoek van Jeltsin aan Nederland gaat niet door
	ANP
DEN HAAG
Het bezoek van de Russische president Jeltsin aan Nederland, dat op 3 en 4 februari zou plaatshebben, gaat niet door. Jeltsin volgt het advies op van zijn artsen, die vinden dat hij beter niet per vliegtuig kan reizen.
Dat hebben de persdienst van het Kremlin en de Rijksvoorlichtingsdienst maandag bekendgemaakt. Jeltsin zou in Den Haag overleg voeren met premier Kok, minister Van Mierlo van Buitenlandse Zaken en met leden van de Europese Commissie. Nederland is gedurende het eerste halfjaar voorzitter van de Europese Unie.
Op een nog nader te bepalen datum 'in de nabije toekomst' zullen de Europese leiders naar Moskou gaan om Jeltsin alsnog te ontmoeten. De president is herstellende van een longontsteking.

