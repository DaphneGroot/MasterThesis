 OUD FOKKER-TOPMAN FRANS SWARTTOUW OVERLEDEN. 
 AMSTERDAM, 4 feb (Reuter) - In Amsterdam is maandagavond op 64-jarige leeftijd de oud-Fokker-topman Frans Swarttouw overleden, zo meldt het ANP. 
 Swarttouw maakte van zijn hart geen moordkuil. "Mister Fokker" stond bekend om zijn stevige uitspraken, wist menigeen tegen zich in het harnas te jagen, maar werd door zijn voorstanders op handen gedragen. 
 "De mensen op de werkvloer hielden van me. Dat kwam omdat ik altijd de waarheid sprak. Ik houd niet van liegen," zo citeert het ANP de kleurrijke ex-ondernemer. 
 De econoom Swarttouw gold als 'wonderboy' toen hij in 1978 bij Fokker aantrad als bestuursvoorzitter. Zelf zoon van een havenbaron begon hij zijn loopbaan in de Rotterdamse haven, eerst bij Quick Dispatch, daarna bij ECT. 
 Swarttouw voorzag de omslag van stukgoed naar containervervoer en zorgde zo voor een revolutie in Rotterdam. ECT groeide uit tot de grootste containerterminal in Europa. 
 Swarttouw was jong toen Fokker bij hem aanklopte, 45 jaar om precies te zijn. Maar zijn reputatie als harde, doelgerichte zakenman was alom bekend. 
 Fokker stond destijds op het punt de mislukte samenwerking met het Duitse VFW te beeindigen en moest bovendien snel voor opvolging zorgen voor de verouderde F27 en F28. 
 Maar, zei Swarttouw een half jaar na zijn aantreden: "Fokker gaat niet op z'n gat. Om de verdommenis niet." 
 Fokker ontwikkelde de F 50 en de F 100 en de verkopen stegen. Maar ook Frans Swarttouw, die het tot 1989 als bestuursvoorzitter uithield, kende zijn problemen. Voortdurend moest hij soebatten om geld uit Den Haag. Een beoogde samenwerking met McDonnel Douglas strandde. 
 Zijn opvolger Nederkoorn bracht Fokker onder bij Dasa, tot verdriet van de dan al op de achtergrond geraakte Swarttouw die Daimler-Benz geen vliegtuigbouwer vond, zich niet in de procedure kon vinden, en opstapte als commissaris. 
 (c) Reuters Limited 1997. 
