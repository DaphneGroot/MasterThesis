Lijst van decennia.
Dit artikel geeft een lijst van decennia volgens de christelijke jaartelling, vanaf de 15e eeuw vóór tot en met de 21e eeuw ná Christus.
Zou de jaartelling bij het jaar 1 begonnen zijn, dan vormden de jaren 1 tot en met 10 het eerste decennium. Verder rekenend beginnen de volgende decennia steeds met een jaar dat eindigt op een 1 en eindigen met het daaropvolgende jaar dat eindigt op een 0. Het laatste decennium van de 20e eeuw bijvoorbeeld bestaat uit de jaren 1991 tot en met 2000.
Aangezien ook ieder tiental aaneengesloten jaren wel als decennium beschouwd wordt, noemt men vaak de jaren waarvan de decenniumaanduiding voorkomt in het (gesproken) jaartal een decennium; de "jaren 20" laat men aldus lopen van 1920 tot en met 1929. Met deze conventie begint een decennium met een jaartal eindigend op een 0 en eindigt met het daaropvolgende jaar met jaartal einigend op een 9. Ook in dit overzicht wordt deze conventie aangehouden. Overigens laten veel mensen ook andere tijdvakken, zoals eeuw en millennium, beginnen met een jaartal eindigend op het cijfer 0 en eindigen met een jaartal eindigend op het cijfer 9, dan worden bijvoorbeeld de jaren 1900 tot en met 1999 als de de twintigste eeuw beschouwd. Daarbij maakt men een vergissing, aangezien men algemeen begint te tellen bij 1 en ook onze jaartelling geacht wordt te beginnen bij het jaar 1. Houdt men de hierboven genoemde afwijkende conventie aan dan bestaat het eerste decennium van onze jaartelling uit de jaren 10 tot en met 19. De voorgaande 9 jaren vormen geen decennium. Evenzo zou het laatste decennium voor het begin van onze jaartelling bestaan uit de jaren 19 tot en met 10 v. Chr.
