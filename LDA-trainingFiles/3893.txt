	Ook opgefriste Jantjes blijft tranen trekken
	THEATER De Jantjes van Herman Bouber e.a., bewerking Ivo de Wijs, muzikale leiding Ruud Bos, regie Eddy Habbema. Stadsschouwburg Amsterdam, 26 september. Tournee.
Alweer Schele Manus, Dolle Dries en Blauwe Toon? Sinds de oeropvoering in 1920 zijn de Jantjes al dertien keer voorbij gekomen in het theater en twee maal in de bioscoop. Een definitieve versie zal er waarschijnlijk nooit komen, want een ongeschreven wet wil dat er telkens iets aan de tekst en/of muziek wordt toegevoegd. Ook de editie die dit seizoen door Nederland trekt is opgefrist en aangevuld.
Ivo de Wijs is aangetrokken om De Jantjes aan de tijd aan te passen. Dat wil niet zeggen dat hij de drie jongens die voor zes jaar tekenen voor het Koninklijk Nederlandsch-Indi leger nu als VN-soldaten naar Angola stuurt. Het blijft de Amsterdamse Jordaan aan het begin van deze eeuw. Er is wat aan de taal gesleuteld, een paar rollen zijn om financile redenen in elkaar geschoven en meerdere spelers mogen nu in gezang uitbarsten.
Vooral die muzikale toevoegingen zijn opvallend, maar lang niet altijd geslaagd. Heel slim is er naast de toppers van onder meer Louis Davids en Margie Morris (Dat zijn onze Jantjes), ander klassiek materiaal bijgehaald, zoals Lou Bandy's Als ik in m'n klamboe lig te dromen. Verder hebben De Wijs en Ruud Bos vijf nieuwe nummers geschreven, waaronder het schitterende De Kolonialen.
Daardoor wordt het muzikaal wel erg druk en dat gaat ten koste van de logische opbouw van het verhaal en de couleur locale waar het stuk het zo nadrukkelijk van moet hebben. Ook is Ruud Bos nogal eigenzinnig en anachronistisch te werk gegaan in zijn composities. De gelikte Broadway-muziek van De bink van de buurt past wel goed bij het gladde karakter van de onsympathieke Mooie Leendert (Johnny Kraaykamp jr.), maar levert toch een hinderlijke stijlbreuk op naast de Jordaan-melodien.
Dat geldt ook voor het toegevoegde duet van Schele Manus (Danny de Munk) en zijn geliefde Toffe Jans (Ryan van den Akker). Een zee van tijd is een ontroerende ballade, die ook buiten de voorstelling bestaansrecht heeft. Maar de muziek ligt meer in de Lloyd Webber en Schnberg-lijn dan in de traditionele Mokum-sfeer. Een ander lied, waarin de onbeholpen acterende Veronica-ster Leontine Ruiters nogal geforceerd naar voren is geschoven, houdt de boel nodeloos op.
Toch laat ook deze Joop van den Ende-productie zien dat De Jantjes nog steeds van blijvende waarde is. En dat komt grotendeels door de sterke vrouwenrollen: Ryan van den Akker, Ella Snoep als het tobberige oudje Moeder Betje, en natuurlijk Carry Tefsen als Na Druppel, de gemoedelijke straatzangeres die niet van de brandewijn kan afblijven. Het is voor Tefsen de derde keer in De Jantjes. Zij is voor dit genre geschapen.
De absolute topper is Mariska van Kolck als Blonde Greet. Zonder te overdrijven maakt zij volkomen duidelijk waarom de mannen om haar vechten. Met haar kraakheldere stem zorgt zij ervoor dat de levensliederen geen smartlappen worden.
Net als alle voorgangers is ook deze nieuwe uitvoering van De Jantjes een tranentrekker, waarbij maatschappelijke ellende en liefdeslijnen in elkaar overlopen. Goed geschreven volkstoneel werkt nog steeds en heeft geen modernismen nodig.
Waarschijnlijk is regisseur Eddy Habbema toch bang geweest voor te veel sentiment en heeft hij daarom Schele Manus veel te kolderiek, bijna debiel gemaakt en moet Johnny Kraaykamp jr. veel te geil en arrogant spelen.
De Jantjes is nu goed, maar het kan beter. Het is te hopen dat de acteurs de komende weken de dwingende regie-aanwijzingen een beetje aan hun laars zullen lappen.
Misschien heeft men zelfs de moed om wat liedjes te schrappen. Op de cd, met slechts 15 nummers, wordt het goede voorbeeld al gegeven.
Patrick van den Hanenberg

