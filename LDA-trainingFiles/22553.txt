Stuifzand (dorp).
Stuifzand (in de lokale volksmond ook wel "Stoefzaand" genoemd) is een dorp in de gemeente Hoogeveen in de Nederlandse provincie Drenthe.
Geschiedenis.
Waarschijnlijk was de streek waar het dorp nu ligt al in de oertijd bewoond. Als in de 17e eeuw de veenafgravingen in Hoogeveen en omgeving beginnen, is Stuifzand een plaats waar alleen stropers en vrijbuiters wonen. Pas halverwege de 19e eeuw wordt Stuifzand opgenomen in de gemeente Ruinen en komt er een onderwijzer in het dorp wonen.
Rond 1920 krijgt Stuifzand een doorgaande weg naar Hoogeveen en wordt het isolement definitief opgeheven. Sinds de gemeentelijke herindeling in Drenthe, eind 20e eeuw, hoort Stuifzand bij de gemeente Hoogeveen.
Het dorp kent een aantal historisch interessante objecten. Zo zou het kleinste huis van Europa in Stuifzand staan en heeft Vincent van Gogh hier korte tijd verbleven in de voormalige herberg 'De Sleutel'.
Voorzieningen.
Het dorp heeft nog steeds een eigen openbare basisschool, 'O.B.S. De Zandloper', die dienstdoet als basisschool zowel voor het dorp zelf als voor het nabijgelegen dorp Fluitenberg.
