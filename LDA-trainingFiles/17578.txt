 NEDSCHROEF ZIET VERBETERING 2E HALFJAAR. 
 HELMOND, 3 sept (Reuter) - Koninklijke Nedschroef Holding NV verwacht dat zij in het tweede halfjaar van 1996 opnieuw een hogere winst uit gewone bedrijfsuitoefening zal kunnen boeken. 
 In de eerste helft van dit jaar ging de winst met 15 procent omhoog tot 5,6 miljoen gulden op een zeven procent hogere omzet van 168,7 miljoen. 
 Het bedrijf zei in april voor het nu lopende jaar een hogere omzet te verwachten maar een winstprognose werd toen niet gegeven. In 1995 werd een netto jaarwinst geboekt van 13 miljoen gulden. 
 Volgens Nedschroef was de winstgroei in het eerste halfjaar vooral te danken aan de positieve ontwikkeling bij haar kernactiviteit machines. 
 Daar werd nu een niet nader gespecificeerde winst geboekt, nadat de machinedivisie in de eerste helft van 1996 nog een fors verlies had geleden. 
 Verwacht wordt dat die positieve trend bij dit bedrijfsonderdeel ook in de tweede helft van dit jaar zal doorzetten, aldus Nedschroef. 
 De omzet in bevestigingsmiddelen voor de automotive industrie groeide in het eerste halfjaar. In de vakantieperiode zal deze activiteit een traditionele terugval moeten verwerken maar toch wordt hier een verbetering van de winstgevendheid verwacht. 
 Dat wordt volgens Nedschroef mede veroorzaakt door de recente overneming van het Franse handelshuis Entreprise Commerciale de Diffusions Industrielles (ECDI). 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
