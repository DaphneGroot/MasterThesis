My Fair Lady (musical).
My Fair Lady is een musical gebaseerd op het toneelstuk "Pygmalion" (1912) van George Bernard Shaw. De tekst voor de musical werd geschreven door Alan Jay Lerner en de muziek door Frederick Loewe. De musical werd bekroond met een Tony Award.
Geschiedenis.
De wereldpremière van de musical vond plaats in 1956 in het Mark Hellinger Theatre op Broadway. Julie Andrews speelde Eliza Doolittle, de Britse acteur Rex Harrison nam de rol van Professor Higgins voor zijn rekening, terwijl de eveneens Britse Stanley Holloway de rol van de schelm/vuilnisman Alfred Doolittle op zich nam.
In de gelijknamige filmversie "My Fair Lady" uit 1964, die onder meer acht Oscars won, herhaalden Rex Harrison en Stanley Holloway de rol die ze in de musical speelden. Julie Andrews werd echter vervangen door Audrey Hepburn.
In Nederland werd deze musical al een aantal keren opgevoerd. Alle drie de Nederlandse uitvoeringen waren vertalingen door Seth Gaaikema. In 1963 en rond 1978 zijn er ook Vlaamse uitvoeringen geweest. In de Vlaamse versie in de Billiart Palace te Antwerpen speelde Denise De Weerdt de rol van Eliza Doolittle en Alex Van Royen was Professor Higgins. Johan Kaart vertolkte steeds Alfred Doolittle.
De titel van het stuk is een spel met woorden. De letterlijke betekenis van My Fair Lady is "Mijn schone dame", maar My Fair is tevens de manier waarop in plat-Londens de wijk Mayfair wordt uitgesproken. In deze chique wijk speelt het verhaal zich af.
Synopsis.
"My Fair Lady" speelt zich af in Londen in het jaar 1912.
Eliza Doolittle is een jonge vrouw uit de arbeidersklasse die bloemen verkoopt op Covent Garden. Ze heeft weinig manieren en ze praat plat Engels. Op een dag zien Henry Higgins en Kolonel Pickering haar bloemen verkopen op de markt. Higgins gaat een weddenschap aan met zijn vriend kolonel Pickering dat hij erin zal slagen om Eliza in korte tijd niet alleen perfect Engels te leren maar haar ook de gangbare etiquette in de hogere kringen eigen te maken. Hij slaagt uiteindelijk in zijn opzet, maar tijdens het proces is Eliza zodanig geëmancipeerd geraakt, dat zij aangeeft niet langer afhankelijk te zijn van Higgins en haar eigen weg te kunnen gaan.
