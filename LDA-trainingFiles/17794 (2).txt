Vlaamse gaai.
De Vlaamse gaai ("Garrulus glandarius") en, ook wel kortweg gaai genoemd, of schreeuwekster of meerkol, is een opvallend gekleurde kraaiachtige.
Kenmerken.
De gaai is 32 tot 35 cm lang. De vogel (nominaatvorm die onder andere in de Benelux voorkomt) is overwegend grijsbruin met een roze tint. De keel, onderbuik, anaalstreek, de stuit en een gedeelte van de handpennen zijn wit. Kenmerkend zijn een brede zwarte snorstreep en een blauw vleugelveld dat bestaat uit lichtblauwe veertjes met daarin een fijne, zwarte bandering. De vogel kan bij opwinding de kruinveren opzetten, deze zijn afwisselend licht van kleur met zwart.
Voedsel.
Voedsel vindt de Vlaamse gaai in bomen en struiken, in de lucht en op de grond; het betreft een breed spectrum van dierlijk en plantaardig dieet: insecten en ongewervelden (waaronder veel plaagdieren), eikels, beukennootjes, hazelnoten en andere zaden en noten, vruchten als bramen, kersen, frambozen en lijsterbessen. Ook kleine of jonge zangvogels en eieren behoren tot het dieet, evenals kleine knaagdieren. Met de sterke snavel hakt de gaai gaten in harde omhulsels als slakkenhuizen, notendoppen en eierschalen en doorwoelt hij bodem, dierenpoep en menselijk afval.
De eik is afhankelijk van de gaai voor het verspreiden van eikels: de gaai vervoert ze in zijn keel en tussen zijn snavel naar plaatsen met een zachte ondergrond, waarna hij ze in de aarde duwt. Zo legt hij een wintervoorraad aan. Hij vergeet alleen een aantal plekjes. Wat niet teruggevonden wordt, kan uitgroeien tot een nieuwe eik. Om deze reden wordt de gaai ook wel 'de grootste bosbouwer' genoemd. De Duitse naam voor de gaai (Eichelhäher) typeert het gedrag. De wetenschappelijke naam "Garrulus glandarius" valt vrij te vertalen als "voortdurend krassende eikelzoeker".
Geluid.
Luid geschreeuw, niet te verwarren met het geluid van andere vogels. In bosgebieden reageren zij luid op mogelijke indringers, wat als alarmfunctie voor andere dieren fungeert.
Voortplanting.
De gaai bouwt zijn nest het liefst in bomen en legt eenmaal per jaar 5 tot 7 eieren, van half april t/m mei. De broedtijd bedraagt 16 dagen. De eieren zijn lichtgroen tot lichtblauw met zwarte spikkeltjes en een donkere krans aan de stompe kant. De jongen vliegen na 15-17 dagen uit.
Verspreiding.
Deze vogel komt voor in het cultuurland en de bossen. Hij is over heel Europa verspreid met uitzondering van het hoge noorden. In nieuwbouwwijken zie je in eerste instantie vaak de ekster, naarmate de bomen en struiken in het openbaar groen en in tuinen groter worden, wordt deze langzaamaan verdrongen door de gaai.
Naamgeving.
Op veel plaatsen wordt de (Vlaamse) ook wel "meerkol" genoemd. Deze betekenis komt van "Marcolf", een mythische grappenmaker uit o.a. de sage "Salomon ende Marculphus". In een vogel die andere vogels nabootst zag men ook een lolbroek.
De naam (Vlaamse) gaai komt vermoedelijk van het Picardische "Gai" en het latere officiële Franse "Geai". Voor de oorsprong van "Vlaamse" in Vlaamse gaai bestaan er meerdere theorieën. Een mogelijkheid komt uit het Frans "gai flammant". De gaai met de "flamende" kleuren die vertaald werd als Vlaamse gaai. De andere mogelijkheid is dat de Vlaamse ornithologen in een ver verleden sneller de naam gaven omdat deze vooral in de buurt van eiken en beuken leven. Deze bomen komen veel in Vlaanderen voor.
