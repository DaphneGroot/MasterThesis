	Een 'gewelddrijvenden godlosen neger' AFRIKAANSE KOOPLIEDEN STELDEN DE REGELS VOOR DE WEST-INDISCHE COMPAGNIE
	ER BESTAAN nogal wat van die ongelijke paren, zoals Romulus en Remus, of Jan en Cornelis de Witt. Zo'n onevenwichtig duo vormen ook de Oost- en de West-Indische Compagnie. De eerste heeft de grondslag voor een imperium gelegd, en haar naam blijft voor altijd verbonden met fabelachtige winsten, avontuurlijke reizen en brute machtsontplooiing. Of dat beeld klopt is de vraag niet. Hoofdzaak is dat het bestaat. Van de Oost-Indische Compagnie hebben we een voorstelling.
De West-Indische Compagnie (WIC) is een nagenoeg onbekende grootheid. In de hedendaagse cultuur zijn nog best sporen van haar verleden aan te wijzen: het lied van Piet Hein en de zilvervloot, het Mauritshuis in Den Haag, en bovenal de talrijke Nederlanders van Surinaamse en Antilliaanse herkomst. Maar zelfs een historicus moet aardig gespecialiseerd zijn, als hij voor de vuist weg een half uur weet te spreken over de compagnie die ons dit gevarierde erfgoed heeft nagelaten.
Henk den Heijer heeft geprobeerd dat gebrek te verhelpen met zijn proefschrift over de Tweede West-Indische Compagnie en Afrika, getiteld Goud, ivoor en slaven - Scheepvaart en handel van de Tweede Westindische Compagnie op Afrika. Zo'n boek komt onze onkunde tegemoet, en brengt ons tegelijk alleen al met de titel in tweeledige verwarring.
Zijn er twee West-Indische compagnien geweest? Ja, de eerste ging failliet in 1674. Haar taak is toen onmiddellijk door een tweede, gereorganiseerde WIC overgenomen. Maar waarom dan Afrika, terwijl we het toch hebben over een West-Indische Compagnie? Dat is omdat deze compagnie ondanks haar naam de aandacht vooral heeft geconcentreerd op Afrika.
Daar stonden grote belangen op het spel, en konden aanzienlijke winsten worden gemaakt. Alleen daar heeft de compagnie een agressieve politiek gevoerd, tot vestiging en handhaving van haar monopolie.
Niettemin moeten we ons in haar positie niet vergissen. De West-Indische Compagnie was in Afrika de belangrijkste Europese handelsmaatschappij. Daarmee had ze echter geen gewonnen spel. De Europeanen hadden hun forten aan de kust, maar dat waren slechts kleine stipjes op de kaart. De werkelijke machthebbers waren de Afrikanen zelf. Met hen moest de compagnie tot een vergelijk zien te komen. Vooral diende ze zich te realiseren tot wie ze zich allereerst moest wenden.
De compagnie bekeek zulke zaken met Europese ogen. Ze richtte zich dus tot de plaatselijke vorsten en sloot verdragen om land te kopen en handelsvoorrechten te verwerven. In haar ogen was zo'n overeenkomst bindend.
Het is moeilijk te zeggen hoe de andere partij dat zag. Beschouwde ze grond als wezenlijk onvervreemdbaar? Den Heijer citeert een negentiende-eeuwse hoofdman, die verklaarde 'dat land bezit was van een zeer uitgebreide familie, waarvan velen dood zijn, enkelen leven en ontelbaren nog geboren moeten worden'. Wat toebehoort aan de volgende generaties, kan het huidige geslacht niet verkopen. Maar of deze opvatting nu algemeen was of niet, contracten werden in elk geval zelden nageleefd.
Een verschillend rechtsbegrip kan de oorzaak zijn geweest, of kwade trouw, maar soms ook pure onmacht, omdat de tegenpartij eenvoudig niet in staat was te volbrengen wat zij bij contract had beloofd. Aan de Goudkust is de compagnie een paar maal gestuit op machtsverhoudingen van een soort dat haar uit Europa wel bekend kon zijn, maar die haar op dit continent zo verrasten dat ze er geen raad mee wist. Toch bestonden ze ook in Afrika, de geslaagde kooplui, die ver boven hun stand uitrezen, en een handelsimperium opbouwden waarmee ze alles en iedereen trotseerden, de Europese compagnien evengoed als hun eigen koningen.
Met deze handelsvorsten heeft de compagnie nooit goed kunnen omgaan. Hun namen suggereren al dat zij de Hollanders vreemd zijn gebleven. Het lijkt toch heel onwaarschijnlijk dat Afrikaanse miljonairs werkelijk Jan Kabes geheten kunnen hebben, of Jan Konny, of Pieter Pasop. Maar die beide Jannen - over Pieter horen we helaas niets behalve zijn naam - hebben het de West-Indische Compagnie buitengewoon lastig gemaakt.
Jan Kabes boekte de meeste winst met handel in goud en ivoor, maar begreep heel goed dat de verstandige koopman niet al zijn eieren in n mandje bewaart. Hij verbouwde dus ook enorme hoeveelheden mas, trok de leverantie van zout naar zich toe en richtte een groot transportbedrijf in voor de verhuur van kano's aan Europese en Afrikaanse handelaars. Zo'n man kon lachen om de vorst van Komenda, maar het duurde heel lang voordat de compagnie begreep wiens vriendschap in deze regio het meeste waard was.
Jan Konny heeft het de Nederlanders nog aanzienlijk lastiger gemaakt. Hij komt met zijn rauwe gewelddadigheid en zijn priv-leger dicht in de buurt van de georganiseerde misdaad. De WIC beleefde de val 'van dien gewelddrijvenden godlosen neger Jan Connij' als een verlossing, maar van modern standpunt uit gezien is Kabes eigenlijk interessanter dan Konny.
Het verrassende van Jan Kabes is dat hij werkte met zuiver economische middelen en alleen daarmee sterk genoeg werd om het pleit in zijn voordeel te beslechten. In zekere zin heeft hij de westerse kooplieden met hun eigen wapens bevochten.
Kabes handelde in goud en ivoor. De compagnie begeerde die goederen ook en daarvoor moest ze een flinke prijs betalen. Een economie die genoeg niveau heeft om een Jan Kabes voort te brengen, laat zich niet paaien met spiegeltjes en kralen. De import uit de Nederlanden bestond vooral uit textiel, met vuurwapens op grote afstand als tweede. Ter wille van de concurrentie met andere naties was echter een breed aanbod van goederen noodzakelijk. De WIC moest altijd uit voorraad honderd tot honderdvijftig verschillende artikelen kunnen leveren. Daar waren inderdaad spiegeltjes en kralen bij, maar die waren bepaald niet hun gewicht in goud waard.
Goud kwam bij de compagnie op de eerste plaats. Het was de hoofdbron van haar winsten. De slavenhandel echter heeft veel meer beslag gelegd op haar aandacht, haar scheepsruimte en haar courante middelen. Deze vorm van commercie heeft Europa een slechte naam bezorgd, en het kan zich van die blaam ook niet vrijpleiten.
Wel geldt van elke vorm van handel die aan Afrika's kust door de WIC werd bedreven, dat de Afrikanen de regels stelden. Zij hadden de slavenhandel geschoeid op professionele leest. Afrikaanse kooplieden voerden de slaven aan uit het binnenland, Afrikaanse makelaars in het kustgebied verkochten de mensen door aan de compagnien. De Europeanen waren dan bovendien nog giften verschuldigd aan de lokale autoriteiten.
Een flink deel van de winst bleef dus op het Afrikaanse continent. Dat verminderde de vraag echter niet, en daarvoor waren de Europeanen verantwoordelijk.
Als het aandeel van de WIC relatief bescheiden bleef, was het vooral omdat de zaken in haar Surinaamse afzetgebied niet zo goed gingen. De planters kochten op krediet of probeerden te betalen in natura, zodat de WIC weinig lust had al te veel slaven naar Paramaribo te verschepen. Zo bleef ze de slavenhandel bedrijven, zonder daarmee de kolonie in Zuid-Amerika op een hoger plan te brengen. In beide gevallen deed ze de slechtst mogelijke keuze.
A.Th. van Deursen
Henk den Heijer: Goud, ivoor en slaven - Scheepvaart en handel van de Tweede Westindische Compagnie op Afrika 1674-1740.
Walburg Pers; 464 pagina's;  59,50.
ISBN 90 6011 998 3.

Foto
	Negers van de Afrikaanse Goudkust. ILLUSTRATIES UIT 'DE GESCHIEDENIS VAN DE WIC'

