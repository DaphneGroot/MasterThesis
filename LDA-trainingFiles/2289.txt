	Ook biologen hebben weet van het beest in de mens
	Van onze verslaggever
Frank Poorthuis

TILBURG
Een tijger op de terugweg van een avondje stappen, zal nooit zonder reden een soortgenoot ombrengen. De mens wel. Mannetjesleeuwen doden wel jonge welpen als die behoren tot een pas veroverde harem. Maar een poging tot zelfmoord van een leeuwenpaar en zijn drie welpen is in het wild nooit gesignaleerd.
De mens is waarschijnlijk het enige levende wezen dat in staat is tot dergelijk onbegrijpelijk geweld. Die veronderstelling leidt tot een intrigerende paradox: want hoe is het mogelijk dat hij zichzelf tegelijkertijd beschouwt als het meest ontwikkelde wezen op deze aarde?
Wie in het Noord-Brabants Natuurmuseum in Tilburg de tentoonstelling Het beest in de mens bezoekt, zal geen antwoord krijgen op de vraag waarom twee ouders in Hoofddorp hun drie kinderen ombrachten, of inzicht in de motieven van een dronken jongen die zomaar een student neerstak. Maar hij zou wel kunnen constateren dat het misschien geen kwaad kan om niet alleen bij psychologen maar ook bij biologen te rade te gaan voor een verklaring van dergelijk gedrag.
Museumdirecteur Frans Ellenbroek ¡s bioloog en samensteller van de tentoonstelling, die als uitgangspunt heeft dat de mens niet zo'n grote uitzonderingspositie tot het dier heeft als wel eens wordt verondersteld. Dat menselijk gedrag (nog) veel dierlijke kenmerken heeft, is sinds Darwin al vaker beweerd en aangetoond. Maar het is goed daarop te blijven wijzen, vindt Ellenbroek.
'De mens is toch min of meer vervreemd van de natuur. Er is de laatste jaren wel veel aandacht voor het milieu en de natuur, maar die zijn eerder object van verering. De mens ziet zichzelf steeds meer apart van de natuur. Terwijl hij in feite vooral een sociaal dier is, dat leeft in een samenleving waarvan de regels steeds ingewikkelder worden.
'En het is bekend: hoe ingewikkelder de regels, hoe kwetsbaarder een systeem. Als het dan misgaat, loopt het ook sneller uit de hand. Het is niet moeilijk om te zien dat wij onze samenleving ingewikkelder hebben gemaakt dan we vaak aankunnen.'
Een expositie over agressie en geweld bij mens en dier is de ondertitel van de tentoonstelling (vanaf 12 juli te bezichtigen). De jongste bezoekers mogen het meest pregnante voorbeeld van agressief gedrag niet eens zien. Dat is - het zal niet verbazen - afkomstig van mensen. Het museum draait een filmpje waarin een stier en een tijger tot een gevecht tegen elkaar worden aangezet.
'Het meest weerzinwekkende aan die beelden', zegt Ellenbroek, 'is niet het gevecht, dat toch heel bloedig is. Nee, het meest weerzinwekkende zijn de mensen aan de kant die de dieren opjutten.' Wie op zoek is naar het beest in de mens, komt hier aan zijn trekken. Ellenbroek: 'Op de vraag: wie is hier eigenlijk het echte beest, is maar n antwoord mogelijk.'
Het Tilburgse museum wil met de expositie discussie uitlokken, confronteren. 'De bezoeker moet met een zeker gevoel van onbehagen de tentoonstelling verlaten', zegt Ellenbroek.
Waar komt agressie vandaan, waartoe dient het, hoe gaan dieren ermee om, en in welke mate wijkt dat af van menselijk gedrag?
De bezoeker komt pas binnen na twee vergeefse pogingen bij vastzittende draaideurtjes. Dan klinken er oorlogsgeluiden. Video's tonen jagende roofdieren en soldaten in oorlogssituaties. Naast een filmpje over 'kindermoord' in de natuur ligt een bijltje uit het politiemuseum, waarmee zo'n misdaad in de mensenwereld gepleegd is.
Wie nieuwsgierig zijn hoofd in een kijkgat steekt, wordt opgeschrikt door een hels kabaal en een agressief punkhoofd. 'Angst is het broertje van agressie', is de les. In een agressietest kan de bezoeker via een vraag- en antwoordspel op een computer testen of hij een 'watje' is of rijp voor de psychiater.
'Die test is een grapje', zegt Ellenbroek, 'maar wel gemaakt door een gediplomeerd psycholoog'. Want de ondertoon in Tilburg is ernstig.
Volgens Ellenbroek blijkt uit de tentoonstelling vooral dat 'er bloederigheid is in de natuur', maar dat die beperkt blijft. Alleen de mens is in staat tot iets wat in de rest van de natuur niet voorkomt: grootschalig geweld. Dat komt doordat hij in staat is machtsblokken te vormen, te leren van de geschiedenis, te onthouden en vooruit te denken.
'Dat is de oorzaak van getob en frustraties en uiteindelijk van opgekropt geweld. Dieren hebben daar geen last van. Dieren vechten om een partner, om voedsel of een territorium. Maar het zijn allemaal zaken voor de korte termijn. Als een dier een gevecht verliest, slaat hij dat wel ergens in een soort geheugen op, maar hij loopt niet met de frustratie rond. Dat onderscheidt het dier wezenlijk van de mens. Het hebben van voorstellingen van verleden en toekomst is exclusief menselijk.'
Er wordt, vertelt Ellenbroek, de laatste jaren heel wat gepraat over de invloed van gewelddadige films op de agressie van jongeren. 'Ik durf de stelling aan dat zo'n serie als Baywatch meer agressie opwekt dan dergelijke films. Dat iedereen sterk en mooi en rijk moet zijn, dat wordt een norm waaraan mensen willen voldoen.'
In onze samenleving is fysiek gedrag gedegradeerd tot een inferieur middel. Er bestaat ddain tegenover lichamelijk kracht. De situatie is volledig het omgekeerde van wat in 'de rest van het dierenrijk' gebeurt. 'Mensen die het minst met de vuisten vechten, slagen er het best in hun materile wensen te vervullen. Fysieke kracht is bijna een taboe', stelt Ellenbroek.
'Maar geweld en agressie zijn wel geritualiseerd. Mensen zoeken uitlaatkleppen en vinden die bijvoorbeeld in de sport. We hebben een tijdje krantenkoppen geknipt. Die zijn voor een groot deel gesteld in oorlogstermen.'
Kan de mens leren van het dier in de omgang met agressie? Zeker, denkt de bioloog. 'Dieren zijn heel goed in het voorkomen van geweld en agressie. Als kokmeeuwen even geen ruzie met elkaar willen, draaien ze gewoon hun koppen weg van elkaar. Dan ervaren ze die prikkel van de ander ook niet.'
Het beest in de mens. Noordbrabants Natuurmuseum in Tilburg. Di t/m vrij 10.00-17.00; za/zo 13.00-17.00.

