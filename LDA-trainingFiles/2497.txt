	Akzo-directeur De Leij neemt node afscheid van flexibele, gemiddeld 36-urige werkweek; 'Dwangmatig opleggen van roosters werkt niet'
	Van onze verslaggever
Gijs Herdersche

AMSTERDAM
'We stellen vast dat invoering van de flexibele, 36-urige werkweek voor het hele bedrijf geen begaanbare weg is. Het is beter de 38-urige werkweek voor fulltimers te handhaven en individuele werknemers zelf te laten kiezen tussen loon en werk.' R. de Leij, directeur arbeidszaken van Akzo Nederland, neemt node afscheid van 'zijn' model voor de flexibele, gemiddeld 36-urige werkweek. De feitelijke werkweek kan daarin variren tussen 32 en 45 uur.
De Leij sloot voor Akzo in 1995 een akkoord met de bonden over een flexibele, kortere werkweek. Hiermee werd tot 1 januari van dit jaar gexperimenteerd om eventuele problemen op te sporen. Het was een doorbraak in de arbeidsverhoudingen. De vaste werkweek met vaste werktijden leek zo te vervallen. De banken volgden, maar andere grote industrien hielden de boot af.
De komende weken onderhandelt Akzo met de vakbonden over het cao-plan om op 1 juli voor veertienduizend van de achttienduizend Akzo-werknemers in Nederland een 36-urige werkweek in te voeren. Akzo wil daarvan af.
Voor vierduizend werknemers gold het plan van meet af aan niet. Zij werken in volcontinudienst en hebben al een 33,6-urige werkweek. Werknemers met 'enkelvoudige of specialistische functies of in bijzondere omstandigheden' kunnen worden uitgezonderd van de kortere werkweek, luidt de afspraak.
Voorwaarde voor de invoering is dat experimenten met de flexibele, verkorte werkweek voordelig zijn voor de bedrijfsvoering, goed voor de werkgelegenheid en positief worden ervaren door de werknemers. Her en der in het bedrijf zijn in totaal 152 experimenten uitgevoerd met de flexibele 36-urige werkweek. Hiervan zijn er 124 gevalueerd door het adviesbureau Basis & Beleid. Ze golden voor ruim tweeduizend werknemers.
'Het is niet zo dat de experimenten alleen hebben plaatsgevonden waar het makkelijk kon', zegt De Leij. 'Op sommige plaatsen was meteen duidelijk dat het niet kon. Er waren ook afdelingen waar het makkelijk kon, maar waar juist gewacht is tot de definitieve vormgeving. Chefs en werknemers moesten het eens worden. Maar er zijn geen experimenten tegengehouden of geforceerd doorgezet.'
Volgens Basis en Beleid zijn de experimenten in vier van de vijf gevallen gunstig geweest voor de bedrijfsvoering. De twee uur arbeidsduurverkorting levert voor 60 procent werk op voor nieuwe mensen of doordat banen behouden blijven. De werknemers oordelen volgens Basis & Beleid overwegend neutraal tot positief. Doorgaan dus, is de conclusie die de industriebonden van CNV en FNV trekken.
Voor Akzo valt de balans echter negatief uit. Het bedrijf wil de afspraak schrappen en de huidige 38-urige werkweek handhaven. Ook de toeslagen voor werk buiten 'gewone' uren komen weer terug. Die waren juist geschrapt om makkelijker flexibele roosters te kunnen maken.
'Het management ziet grote problemen met de dwangmatige invulling van de flexibele, gemiddeld 36-urige roosters', zegt De Leij. 'Voor ons weegt de 20 procent waarin het model niet gunstig werkt voor de bedrijfsvoering erg zwaar. Er is geen eenduidige groep afdelingen waar die problemen zich concentreren, die daardoor zou kunnen worden afgezonderd met aparte afspraken. De problemen doen zich voor in het hele bedrijf. De les is dat we zeer voorzichtig moeten zijn met het opleggen van dwingende arrangementen. Dit model is te dwingend', zegt De Leij.
Hij doelt op de afspraak dat de 36-urige werkweek de norm zou worden voor een fulltime baan. De noodzakelijke norm voor uitzonderingen, de specialistische functies, is te strikt. 'Daardoor dreigt een tweedeling binnen het bedrijf te ontstaan. Ook voor werknemers is het een te dwingende norm. Er zijn groepen werknemers die geen behoefte hebben aan meer vrije tijd. Zij werken om te verdienen', zegt De Leij nu.
De extra vrije tijd bevalt de werknemers ook niet, meent De Leij. 'Het gaat vaak om een wisselende vrije dag per week. De roostervrije dagen vervallen. Die waren in de loop van de jaren tachtig vrij opneembaar geworden. Die vrijheid vervalt met het verdwijnen van de roostervrije dagen. Daarbij komt het relatieve ongemak van de wisselende door de weekse vrije dag. In de beleving van de werknemers is dat geen winst', zegt De Leij met een understatement.
De werkgelegenheid is ook niet echt gediend met de flexibele, korte werkweek. 'In 60 procent van de gevallen is er een vorm van herbezetting. Ik kijk ook naar de keerzijde. In 40 procent is het niet voordelig voor de werkgelegenheid', stelt De Leij.
Toch wil hij niet het hele plan in de prullenbak gooien. 'Wij, Akzo en de bonden, hebben veel geleerd van de experimenten. Dat moeten we aan vasthouden.'
Voor het komende cao-overleg stelt Akzo voor dat alle werknemers die dat willen met ingang van 1 juli 36 uur kunnen gaan werken. Degenen die 38 uur blijven werken, krijgen loonsverhoging. Over de hoogte daarvan wil Akzo met de bonden onderhandelen. 'Daarin voorziet de cao nu nog niet', zegt De Leij. 'We hebben alleen afspraken gemaakt voor het geval de flexibele, 36-urige werkweek zou worden ingevoerd.'
In dat geval zouden de uitzonderingsgevallen die 38 uur of meer bleven werken 3,5 procent loonsverhoging krijgen plus vijf extra roostervrije dagen. Samen 5,5 procent loonsverhoging.
Dat zit er nu niet in voor alle Akzo-werknemers. 'Veel te duur. We willen een gematigde loonsverhoging afspreken tot 1 januari. Dan moet de volgende cao gaan gelden', zegt De Leij. Degenen die toch kiezen voor een 36-urige werkweek betalen de 5 procent arbeidsduurverkorting door af te zien van komende loonsverhogingen. Ten slotte wil Akzo nu in de cao een 'meer-minder werkregeling' afspreken.

Foto
	R. de Leij, directeur arbeidszaken van Akzo Nederland. FOTO ARNO LINGERAK

