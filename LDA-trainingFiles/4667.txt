	Stoeltjes voor prinsesjes en hooligans in de dop Eerste grote expositie van kindermeubelen in Rotterdam
	ONUITROEIBAAR is het streven van de mens het nageslacht te kneden naar zijn eigen evenbeeld. Dat blijkt niet alleen uit het feit dat kinderen geacht worden zich de normen en waarden van hun ouders eigen te maken. Het is ook vast te stellen aan de hand van de kindermeubelen die vanaf zaterdag in de Rotterdamse Kunsthal tentoon worden gesteld. Niet eerder werd zo'n grote tentoonstelling aan dit onderwerp gewijd.
Aan de schoolbankjes uit de DDR hangt nog de geur van Ordnung, tucht en sterke schoonmaakmiddelen. En de negentiende-eeuwse donkerbruine troon die voor kinderstoel moest doorgaan - getooid met de naam David Bruce Nicol - doet alsnog het ergste vrezen voor het knaapje dat er ooit op heeft moeten plaatsnemen. Dat moet een heel verwend ettertje zijn geworden en een melancholicus bovendien, opgegroeid als hij is in een naargeestig Engels landhuis waar de zon nooit binnen scheen.
Tweehonderdvijftig kindermeubelen uit alle tijden en uit alle windstreken - hoewel toch de meeste uit West-Europa - zijn kriskras neergezet in de Kunsthal. Ze zijn simpelweg geordend naar hun gebruiksdoeleinden: slapen, leren, mobiliteit, spelen en 'primaire behoeften': eten en zich ontlasten.
Uit de meubeltjes spreken liefde voor en bezorgdheid over baby's en kleuters, maar evenzeer praalzucht en de drang kinderen op te zadelen met de verworvenheden van de moderne tijd. Wat te denken bijvoorbeeld van die kunststof kuipstoeltjes uit de jaren zeventig? De vormgever moet hebben gedacht dat, wanneer de kinderen eenmaal zitten, ze het stoeltje toch niet kunnen zien, en dat het daarom best in hip, giftig oranje kan worden uitgevoerd.
Talrijk zijn de meubelen die aantonen dat ouders hun kroost vereren als priv-godjes. Een met precieus houtsnijwerk verfraaide kinderstoel uit de Gouden Eeuw, afkomstig uit het Rijksmuseum. Een wieg verfraaid met schilderingen in Hindeloopenstijl, die de liefhebber van het genre niet onberoerd zal laten. En, afkomstig van de koninklijke zolders: de kinderwagen van Anna Paulowna, een zwarte koets op drie wielen waarin het arme wicht veel aandacht moet hebben getrokken.
Er zijn in de loop der eeuwen maar weinig vormgevers en timmerlieden geweest die het ontwerpen van kindermeubelen tot hun levenstaak hebben gemaakt, zo valt in de Kunsthal te constateren. In veel gevallen zijn de meubelen weergaven op kinderschaal van 'volwassen' exemplaren. En als vormgevers al eens speciaal iets voor kinderen ontwierpen, pakte dat niet altijd even gelukkig uit.
Zo bedacht Gerrit Rietveld, wiens mooie bolderkar middels een replica ook is te bezichtigen, twee kinderstoelen die niet uitblinken in gebruiksvriendelijkheid. De een blijft vermoedelijk alleen staan als het kind angstvallig elke beweging vermijdt - niet het grootste talent van peuters. De andere, uitgerust met een reusachtig eetblad, is gebaseerd op het misverstand dat een ouder aan n vrije arm genoeg heeft om het kind gezeteld te krijgen. Om de stoel gebruiksklaar te krijgen, dient het blad te worden opgetild, alsof je de kaak van een monster opentrekt. Vervolgens het kind neerzetten en de kaak weer sluiten. Bij een tegenstribbelend kind net zo vaak herhalen tot het uitgeput raakt.
Nee, dan de schoolbanken. Om tegemoet te komen aan de specifieke eisen van het al maar groeiende kinderlichaam, hebben vormgevers door de jaren heen heel wat in hoogte verstelbare stoeltjes en tafeltjes bedacht, sommige exemplaren zo ingenieus dat ze voor martelwerktuigen kunnen doorgaan.
Nu eens bieden de schoolbankjes plaats aan een paar kinderen naast elkaar, dan weer nadrukkelijk aan n. In die categorie is het Montessori-stelletje, een allerindividueelst stoeltje en dito tafeltje, het vriendelijkste ontwerp. Het andere uiterste is die met een gietijzeren zetel zonder rugleuning, door middel van polsdikke buizen verbonden met een wit formica tafelblad. Het mag een wonder heten als het kind dat hierop onderwijs heeft genoten gn hooligan is geworden.
Elk tentoongesteld voorwerp verraadt iets over de manier waarop volwassenen met kinderen omgaan. Hoe ze hen opvoeden, in slaap wiegen en vervoeren. Er is een kinderwagen met een vering die de baby het gevoel zal hebben gegeven dat zijn geboorte nog moest plaatsvinden en er staat een prototype van een Japanse wagen die de tere babylongen bescherming zal bieden tegen luchtvervuiling. De kribbe is afgedekt met doorzichtig plastic folie, verse lucht wordt via een filter toegelaten.
De Kunsthal biedt zowel de bezorgde en liefhebbende ouder als de nostalgische kinderhater stof tot nadenken. Terwijl zij langs de meubelen schuifelen, kunnen de kinderen terecht in door Ikea ingerichte speelhoeken. Zo is Mijn eerste stoel echt een uitje voor het hele gezin.
Mijn eerste stoel, kindermeubilair uit de hele wereld. De Kunsthal, Rotterdam. Van 28 juni tot en met 28 september. Catalogus plm.  90,-.

Foto
	Kinderstoel en tafel van Daniel Well en Gerard Taylor (1990-'91). Wieg van J.C. Thorn Prikker en J.C. Althof (1901). Stoeltje van Piet Zwart (1925). Ontwerp van Gerrit Rietveld (1919). Schoolbank en -stoel van Jean Prouv (1945-'50). Kinderstoel uit Turkije. Ontwerp van Richard Hutton (1997).

