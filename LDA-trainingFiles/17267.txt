Montserrat (eiland).
Montserrat is een eiland in de Caribische Zee, ten zuidwesten van Antigua en ten noordwesten van Guadeloupe. Het maakt deel uit van de Bovenwindse Eilanden van de Kleine Antillen en valt als overzees gebiedsdeel onder de soevereiniteit van het Verenigd Koninkrijk.
Het eiland is in 1493 ontdekt door Christoffel Columbus, en werd door hem genoemd naar de berg Montserrat, bij Barcelona. In 1632 werd het door Engelsen en Ieren bevolkt. Van 1871 tot 1956 behoorde het tot de Federatie van Benedenwindse Eilanden. In 1958 werd het lid van de West-Indische Federatie. Nadat de federatie in 1962 uiteen viel, besloten de eilandbewoners een Britse kroonkolonie te blijven.
Door een uitbarsting van de vulkaan Soufrière, die op 18 juli 1995 begon, is een groot deel van het eiland verwoest en is meer dan twee derde van de bevolking gevlucht. De vulkaanuitbarstingen bleven aanhouden. In 1997 moest de hoofdstad Plymouth worden opgegeven, en werd een tijdelijke regeringszetel gevestigd in Brades in het noordwesten. Grote delen van het eiland zijn nu onbewoonbaar.
De verdediging van het eiland is de verantwoordelijkheid van het Verenigd Koninkrijk.
Montserrat is een van de vier gebieden ter wereld die de feestdag St. Patrick's Day als nationale feestdag viert. De andere gebieden zijn Ierland, Noord-Ierland en de Canadese provincie Newfoundland en Labrador. Deze feestdag valt op 17 maart.
Politiek.
Montserrat is een Brits overzees gebied (voorheen kroonkolonie) en is daarmee semi-onafhankelijk. Het is een van de grotere overzeese gebieden, en daarmee heeft Montserrat in tegenstelling tot gebieden als Sint-Helena en de Pitcairneilanden wel een eigen grote raad en politieke partijen.
Minister-president van Montserrat sinds 2014 is Donaldson Romeo, de gouverneur-generaal sinds 2015 is Elizabeth Carriere.
Het juridische systeem op Montserrat is gebaseerd op de Engelse common law. De rechtbank (de Eastern Supreme Court) bevindt zich in Saint Lucia.
Vulkanisme.
De vulkaan Soufrière bevindt zich op het zuidelijke gedeelte van het eiland. Dit gedeelte is tevens het vruchtbaarst en heuvelachtigst. Na de gevaarlijke uitbarstingen van de Soufrière na 1995 is dit zuidelijke gedeelte onbewoonbaar en de toegang verboden verklaard. Een klein gedeelte aan de westkust is alleen overdag bewoonbaar. De rest van het eiland (het noorden) is wel vrij toegankelijk. Dit gedeelte beslaat ongeveer één derde van het gehele eiland.
Nadat de Soufrière in 1995 actief begon te worden werd een instituut opgericht die de vulkaan in de gaten zal houden: de Montserrat Volcano Observatory (MVO). Op de site van dat instituut kunnen inwoners van Montserrat bijhouden hoe het staat met de veiligheid met betrekking tot de vulkaan.
Daarnaast is ook het directe watergebied rond de zuidkust van Montserrat als gevaarlijk aangegeven, vanwege mogelijke onderzeese lavastromen.
Geografie.
Het hoogste punt is de berg Chances Peak in het vulkanische complex van "Soufrière Hills", het gebergte waar de vulkaan de Soufrière zich bevindt. Chances Peak is 914 meter hoog. Het eiland is geheel ontstaan door vulkanisme. Montserrat bevat zeven actieve vulkanen.
Klimaat.
Montserrat kent een tropisch klimaat, met temperaturen tussen 23 en 30 °C, zonder uitgesproken regenperioden of droge perioden.
Economie.
Montserrat heeft tevens een eigen bank: Bank of Montserrat. De bank is gevestigd in Brades, net zoals de enige andere bank die gevestigd is op Montserrat: Royal Bank of Canada.
Transport.
Op het eiland zelf zijn er verharde wegen voor auto's.
De luchthaven W. H. Bramble Airport, die zorgde dat de mensen het eiland op en af konden, werd in 1995 verwoest door de uitbarsting van de Soufrière. In de plaats daarvan zette de regering van Montserrat een veerpontdienst in naar Antigua. Voor noodgevallen bestond er een helikopterdienst. De veerdienst werd opgeheven na de opening in 2005 van het nieuwe vliegveld, John A. Osborne Airport (tot 2008 Gerald's Airport), nabij het dorpje Gerald's Park.
Voetbal.
Montserrat is zelfstandig lid van de voetbalorganisaties FIFA en CONCACAF, en neemt met een eigen nationaal team aan landenwedstrijden deel.
In 2002 had Montserrat het laagst geklasseerde nationale team ter wereld (203e plaats). Op 30 juni 2002, de dag van de wereldfinale in Japan, speelde het nationale team van Montserrat in het Changlimithan Stadion in Thimphu tegen het nationale team van Bhutan (202e plaats), en verloor met 4 - 0. (zie: "The Other Final")
