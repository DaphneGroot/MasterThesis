Lissewege.
Lissewege is een dorp in de Belgische provincie West-Vlaanderen en sinds 1 januari 1971 een deelgemeente van Brugge. Het dorp telt 2.431 inwoners (2014), de volledige deelgemeente Lissewege, waartoe ook de woonkernen Zeebrugge en Zwankendamme behoren, telt er 7.412. Doorheen Lissewege loopt het Boudewijnkanaal. Lissewege is opgenomen in de lijst van de 50 mooiste dorpen van Vlaanderen.
Wetenswaardigheden / geschiedenis.
De plaats werd waarschijnlijk voor het eerst tijdens de 10de eeuw bewoond, toen grote kudden schapen werden gefokt op het schorrengebied. Het recht tot het benoemen van een pastoor behoorde reeds in de 12de eeuw toe aan de Sint-Bertijnsabdij van Sint-Omaars. Lissewege was een tussenstation voor bedevaarders uit het noorden, op weg naar Santiago de Compostella. Ze konden overnachten en een maaltijd gebruiken in het Sint-Jakobshuis, dat nu nog altijd bestaat. In het gemeentewapen van Lissewege komen drie Sint-Jakobsschelpen voor die de weg aangeven doorheen het lis. De kerk was een bedevaartsoord met een mirakelbeeld van de Heilige Maria dat in 1586 werd vernield door de geuzen. Het werd vervangen door een beeld uit 1624 dat nu nog bestaat en wordt rondgedragen tijdens de jaarlijkse processie op de eerste zondag van mei.
Algemeen gezicht van op de kerktoren
Burgemeesters van Lissewege.
Lissewege heeft 15 burgemeesters gehad tussen 1800 en 1970.
