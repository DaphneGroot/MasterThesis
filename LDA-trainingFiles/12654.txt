Hennep.
Hennep of kemp ("Cannabis sativa") is een eenjarige plant uit de hennepfamilie ("Cannabaceae"). Zij is tweehuizig en bloeit met groenachtige bloemen. De meeldraadbloemen (mannelijk) staan in pluimen en de stamperbloemen (vrouwelijk) staan in de bladoksels in aren. De bladeren zijn lang gesteeld met vijf- tot negentallig lancetvormige slippen en zijn grof gezaagd. De plant wordt een tot vier meter hoog, afhankelijk van hoogte en/of klimaat.
Voedsel.
In de keuken wordt hennepolie gebruikt bij de bereiding van koude gerechten. Het is niet geschikt voor gebruik op hoog vuur. Hennepzaadolie bevat 20% alfa-linoleenzuur en 60% linolzuur. Dit zijn essentiële vetzuren; vetzuren die nodig zijn omdat het lichaam die niet zelf kan aanmaken. Bovendien hebben ze een effect op het cholesterolgehalte. Daarnaast wordt hennepmeel gebruikt bij de bereiding van deegproducten omdat het glutenvrij is, wat belangrijk is voor mensen die allergisch zijn voor gluten.
In Duitsland worden hennepextracten tot bier verwerkt; in sommige andere landen tot alcoholvrije dranken of siroop. Henneparoma is soms moeilijk te onderscheiden van hop, een andere plant uit dezelfde familie die veel vaker in bier voorkomt.
Hennepzaad wordt, al dan niet gepeld, door sommigen beschouwd als "superfood" en gegeten omwille van de goede vetzuurbalans en het hoogwaardig eiwit.
Vezelproducten.
In Oude Pekela zijn twee hennepvezel verwerkende bedrijven gevestigd, HempFlax en Dun Agro. In de Veenkoloniën en aangrenzend Duits gebied telen akkerbouwbedrijven hennep als tussengewas op contractbasis voor beide primaire verwerkers. Het grootste deel van de hier geproduceerde grondstof bastvezel wordt geëxporteerd, de scheven worden goeddeels vermarkt als dierstrooisel. Hennep kent talrijke toepassingsgebieden en vormt ook een geschikte lokaal herwinbare grondstof voor bioraffinage.
Geneeskunde.
Medicinaal gebruik in de vorm van cannabis is in veel landen toegestaan. Medicinale cannabis wordt in Nederland en België in de apotheek alleen verstrekt op doktersrecept. Omdat ernstig zieke patiënten absoluut geen schadelijke stoffen mogen binnen krijgen, wordt de medicinale cannabis biologisch gekweekt in een laboratoriumomgeving. Het enige bedrijf dat in Nederland medicinale cannabis mag produceren is Bedrocan Nederland, dat onder licentie van Bedrocan International opereert. Zij hebben meerdere soorten medicinale cannabis in de handel, waaronder Bedrobinol, Bedrocan en Bediol, ieder verschillend in percentage THC en CBD. Het roken van cannabis levert voor zieke patiënten onnodig extra risico op, daarom wordt medicinale cannabis meestal niet gerookt, maar gedronken in thee of ingenomen met een speciale verdamper.
Cosmetica.
Hennepolie wordt gebruikt in schoonheidsproducten voor huid en gezicht, omdat het een droge olie is en daarom makkelijk in de huid dringt.
Veevoeder.
Hennep is van oudsher gebruikt als veevoeder voor herkauwers. Ook in België zijn er enkele boeren die de gehele plant hakselen en vervoederen aan koeien, met goede resultaten. Verder onderzoek moet uitwijzen of hennep een eiwitrijker alternatief is voor hakselmaïs. Voor de bodem en het grondwater zou dat een belangrijke verbetering betekenen.
Natuurlijk herbicide.
In Ontario in Canada wordt hennep weleens gekweekt als natuurlijk herbicide. Cannabis groeit er zo razendsnel dat het niet alleen alle onkruid verdringt, maar ook zichzelf, wat wel "natural outcrop" genoemd wordt. In een geschikt klimaat hoeft een cyclus ook maar 90 dagen te duren.
Erosiebestrijding.
In het Verre Oosten wordt cannabis ingezet als windscherm. De uitgesproken verticale wortelstructuur bestrijdt er bodemerosie. Ook in de Lage Landen werd de plant gebruikt als windscherm en 'erfafscheiding'.
