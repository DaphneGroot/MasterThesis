	Ek bewijst kracht en kunde met Carmen
	Carmen/She was black. Cullberg Ballet. Choreografie: Mats Ek. 25 juni. Carr, Amsterdam.
Met een magnifiek Mats Ek programma, bestaande uit Carmen en She was black, heeft het Cullberg Ballet het dansdeel in dit Holland Festival afgesloten. Wie teleurgesteld was over Eks The Sleeping Beauty kon zich alsnog overtuigen van zijn kracht en kunde in dit dubbelprogramma. Zijn bruisende en lichtvoetige Carmen (1992) combineerde heel goed met zijn navrante en mysterieuze She was black uit 1995. Dat laatste kwam op het weidse podium van Het Muziektheater beter tot z'n recht dan op het toneel van Carr. Indrukwekkend blijft dit meesterwerk evengoed.
Voor zijn Carmen gebruikte Ek de Carmen Suite, Shchedrins orkestrale bewerking van Bizets opera. Een goede keuze want dansen op een olijk gezongen l'Amour est un oiseau rebelle zou te veel van het goede zijn. Nu klinkt bij aanvang alleen de melodie van het lied, zachtjes, bij wijze van herinnering aan de liefde die Jos voor Carmen koesterde en die hem helaas de kop zal kosten. Hij eindigt voor het vuurpeloton waarna het verhaal zich flashback-gewijs ontvouwt. Over hoe Carmen alle mannen het hoofd op hol jaagt, achtereenvolgens de officier (Bernard Cauchard), de matador Escamillo (Yvan Auzely) en de soldaat Jos (Rafi Sadi) verleidt en weer aan de dijk zet.
Ek karakteriseert Carmen (Ana Laguna) als een levenlustige volksmeid die evenveel van de zinnelijke liefde geniet als van een dikke sigaar. Een eigenzinnig mens dat risicovol leeft en haar minnaars zonder mankeren slachtoffert. Waarschuwingen slaat ze in de wind en dat ze tot slot zelf het loodje legt, is niet meer dan logisch. Ek vertelt zijn Carmenverhaal nuchter, wat wel zo verfrissend is, omdat vals sentiment zo geen kans krijgt. Bij hem geen zigeunerin met een traan op haar wang maar een choreografie die kolkt van levens- en dansdrift.
Ek geeft Carmen daarbij een ongelooflijke vaart. Dat komt vooral doordat hij de verleidingsscnes afwisselt met flitsende groepsdelen, die nu eens door de vrouwen (de tabaksmeiden uit het verhaal) dan weer door de mannen (soldaten) worden gedanst. Tussendoor verschijnt nog de mysterieuze M. (de troostende moeder of misschien ook Micalla, het onschuldige meisje uit Mrimes verhaal), en dat geeft de nodige rust in dit geheel.
Eks dynamische en extraverte stijl leent zich bij uitstek voor het uitbeelden van een Spaanse thema, zodat hij er ook geen zogenaamde Spaanse beweging aan toe hoeft te voegen. De spanish flavour zit wel in het decor, dat bestaat uit grote waaiers. Maar ook die heeft ontwerpster Marie-Louise Ekman zo gestileerd dat haar heldere en sobere vormgevershand er in te ontdekken valt. De eveneens door haar ontworpen kostuums zijn juist wel uitbundig, met kleurige glanzende stoffen, wat past bij het eclatante karakter van de dans.
En wie kan deze Carmen beter vertolken dan de Spaanse Ana Laguna? Een fenomenale, uitermate krachtige danseres die uitdagend en sensueel kan dansen, onomwonden de pittig erotische scnes uitbeeldt en toch nooit vulgair wordt, al wappert ze nog zo heftig met een rood rushen sleep tussen haar benen.
Isabella Lanz

