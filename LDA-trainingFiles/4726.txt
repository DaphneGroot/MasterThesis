	Het echte hart van Amerika
	ZELF HEEFT hij film eens gekarakteriseerd als 'gewoon een reeks opnamen achter elkaar'. Zijn films lijken dan ook niet geregisseerd, zo simpel steken ze in elkaar.
Volgens de verhalen moet het tijdens de opnamen van een Eastwood-film een oase van rust zijn; de productie loopt als een geoliede machine. Enkele films (Pale Rider, Unforgiven, The Bridges of Madison County) worden gerekend tot het beste wat de Amerikaanse cinema de laatste decennia heeft opgeleverd.
Met de waardering voor Clint Eastwood, die volgende maand 67 wordt, is het merkwaardig gesteld. De acteur die ooit begon als revolverheld in spaghetti-westerns, werd vooral naar aanleiding van zijn rollen als politie-inspecteur in de Dirty Harry-films, die verschenen ten tijde van de Vietnam-protesten, door een deel van de pers uitgemaakt voor een redneck en een macho.
De kritiek nam hem niet serieus. Eind jaren zeventig keerde het tij. Hij werd langzaamaan beschouwd als een echte auteur. Tegenwoordig kan er geen film van Eastwood meer verschijnen of het toonaangevende Franse filmblad Cahiers du Cinema en in Nederland het blad Skrien wijden lange artikelen aan hem.
Het is nu al jaren bon ton om Eastwood te beschouwen als een van de reuzen van de cinema. Zijn films draaien in het hoofdprogramma van het festival in Cannes en in 1994 mocht hij er de jury voorzitten. De spaghetti-westerns zijn klassiekers geworden. De ooit vanwege hun vermeende reactionaire inhoud door menigeen verguisde Dirty Harry-films zijn cult. Eastwood is net zo'n Amerikaanse icoon geworden als John Wayne.
De veranderde reputatie van Eastwood is een van de rode draden in de biografie van Eastwood, geschreven door Richard Schickel, criticus van Time. Schickel, die biografien schreef van onder anderen Disney en Griffith, is al jaren met Eastwood bevriend. Hij verzamelde drie jaar lang materiaal, interviewde hem talloze malen en sprak vele medewerkers en vrienden.
De vrucht van zijn arbeid, Clint Eastwood - A Biography, is een gedegen, geautoriseerd boek, over allereerst de films en hun productiegeschiedenis, maar ook over veranderde acteerstijlen, de televisie in de jaren vijftig en Hollywood. Maar ook Eastwoods priv-leven wordt niet verwaarloosd.
Karakter, eerlijkheid en hard werken - die kenmerken duiken voortdurend op in het meer dan vijfhonderd bladzijden tellende boek. Eastwood erfde het doorzettingsvermogen van zijn vader, die in de crisisjaren vaak met zijn gezin moest verhuizen. Hij kreeg als jong aankomend acteur een studiocontract voor 75 dollar per week. Toen de overeenkomst niet werd verlengd, werkte hij tweeneenhalf jaar mee aan de aanleg van zwembaden om brood op de plank te hebben.
Na jaren van onopvallende rollen als voornamelijk beefcake boy solliciteerde hij naar de rol van de opvliegende voorman Rowdy Yates in de westernserie Rawhide, over cowboys die grote kudden voortdrijven. Na zeven jaar was hij een tv-ster. Veel mooie herinneringen bewaart hij niet aan die tijd.
Uit ontevredenheid over het keurslijf van de televisie en vertrouwend op zijn instinct vertrok hij naar Itali en Spanje om de cynische, harde 'Texas Joe' te spelen in een spaghetti-western van de hem onbekende Sergio Leone. Hij wist Leone ervan te overtuigen zijn dialogen in
A Fistful of Dollars, gebaseerd op Kurosawa's Yojimbo, tot een minimum te beperken. Een blik met bijna toegeknepen ogen was vaak voldoende.
Hoe minder hij 'acteerde', des te beter. En dat is zo gebleven. Alsof hij niet weet dat hij een filmster is, zegt Burt Reynolds. Bij de Amerikaanse presentatie van de film met de reusachtige close-ups en de muziek van Morricone, werd 'Texas Joe' door een publiciteitsmedewerker van United Artists omgedoopt tot 'The man with no name', het begin van een legende.
Eastwoods volgende mythische figuur heette inspecteur Harry Callahan, bijgenaamd Dirty Harry. In de gelijknamige film van Don Siegel is hij een onorthodoxe politieman die opereert in de grijze zone tussen goed en kwaad. In zijn ogen is een pistool handiger dan de wet.
In het vervolg, Sudden Impact, daagt hij met de vinger aan de trekker van zijn 44 Magnum een van zijn tegenstanders uit: 'Doe maar, doe me dat plezier.' (Het Engels is mooier: 'Go ahead. Make my day.') Het is een van de vele Eastwood-teksten die legendarisch zijn geworden.
Achter de camera was hij al snel de lieveling van Hollywood. Zijn regiedebuut, Play Misty For Me (1971), monteerde hij in slechts vier weken. Hij bleef altijd binnen zijn budget en zijn opnametijd (maximaal vijf weken).
Hij haatte getreuzel. Bij de opnamen van The Outlaw Josey Wales (1976) in de woestijn van Arizona zocht regisseur Philip Kaufman eindeloos naar een plek om een zonsopgang te filmen. Eastwood verloor zijn geduld en filmde samen met een regie-assistent de zonsopgang ter plekke, tot woede van de regisseursvakbond.
Het wemelt in het boek van zulke smakelijke anekdotes. Schickel komt er rond voor uit dat hij bevriend is met Clint Eastwood. Als gevolg van die vriendschap bevat het boek talloze tot nu toe onbekende details. Bij Universal zagen ze aanvankelijk een zangcarrire voor Eastwood weggelegd; bij vijf vrouwen heeft hij kinderen; tijdens opnamen kan hij plotseling uit zijn slof schieten; hij kan slecht tegen kritiek.
Tegelijk lijdt het geen twijfel dat die warme verstandhouding de grootste barrire vormde om met een kritische blik Eastwoods leven te bezien. Schickel geeft hem voortdurend alle ruimte om zijn visie op gebeurtenissen te geven, zoals zijn geruchtmakende breuk met actrice Sondra Locke eind jaren tachtig.
Bij de bespreking van de films veegt Schickel critici de mantel uit die indertijd films van Eastwood onder vuur namen. Vooral de invloedrijke critica Pauline Kael van The New Yorker, die ooit naar aanleiding van de Dirty Harry-films Eastwood beschuldigde van fascistode trekken, krijgt de volle laag. Bladzijde na bladzijde wordt zij afgebrand, tot op het bespottelijke af.
De tijden van Dirty Harry zijn voorbij en Eastwood zelf heeft in Unforgiven de western ontdaan van zijn heldendom, zoals hij in andere films helden verpulverde tot anti-helden. Geweld is verwerpelijk, luidde de boodschap van die film. Toen hij vorig jaar op grond van zijn verdiensten voor de film een onderscheiding kreeg van het American Film Institute, memoreerde Steven Spielberg dat Eastwood een sterke invloed heeft gehad op het zelfbeeld van Amerika. 'Regisseur John Ford zou hem hebben bewonderd.' Ook Schickel weet het zeker: in die koele, mannelijke Eastwood klopte al die jaren het echte hart van Amerika.
Harry Hosman
Richard Schickel: Clint Eastwood - A Biography.
Alfred A. Knopf, import Nilsson & Lamm; 557 pagina's;  64,65.
ISBN 0 679 42974 3.

Foto
	Clint Eastwood in 'White Hunter, Black Heart', 1990. FOTO UIT 'CLINT EASTWOOD'

