	Mandela's legerchef in het nauw gebracht
	Reuter, AP
KAAPSTAD
De Zuid-Afrikaanse legerchef, generaal Georg Meiring, is een van de ruim zestig soldaten wier namen voorkomen in een rapport over illegale militaire activiteiten gedurende apartheid. Dit maakte de Waarheidscommissie donderdag bekend.
Het gaat om aantijgingen over treingeweld, moord, wapenhandel, ivoorsmokkel, vergiftiging en aanvallen over de grens. Ex-president F. W. de Klerk heeft het bestaan van het rapport altijd ontkend.
In 1992 verzocht De Klerk zijn toenmalige chefstaf, generaal Pierre Steyn, onderzoek te doen naar aantijgingen over ongeautoriseerd geweld door het leger tegen anti-apartheidsgroeperingen. Steyn deed dit en kwam met de aanbeveling om de betrokkenheid van de legertop nader te onderzoeken.
De Klerk gaf geen gehoor aan dit verzoek. In plaats daarvan wendde hij zich tot drie militaire vertrouwelingen - die allen op de gewraakte lijst voorkomen. Als oplossing werden 23 officieren met vervroegd pensioen gestuurd. Generaal Meiring, een van de drie vertrouwelingen, bleef aan en werd in 1994 door Mandela als legerchef benoemd.
Een woordvoerder van De Klerk zei dat de ex-president 'geschokt en teleurgesteld' was dat de commissie de informatie onmiddellijk openbaar heeft gemaakt, in plaats van eerst ruggespraak met hem te houden.

