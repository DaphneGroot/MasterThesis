Vorselaar.
Vorselaar is een plaats en gemeente in de provincie Antwerpen. De Kempense gemeente telt ruim 7700 inwoners en behoort tot het gerechtelijk kanton en kieskanton Herentals.
Geschiedenis.
In Vorselaar ontstond vanaf 1820 door de bezielende invloed van Lodewijk Vincent Donche (1769-1857) de congregatie van de Zusters der Christelijke Scholen van Vorselaar.
Woonkernen.
Binnen de gemeentegrenzen liggen geen andere kernen.
Aangrenzende gemeenten.
De buurgemeenten van Vorselaar zijn Grobbendonk, Herentals, Lille (deelgemeenten Lille, Poederlee en Wechelderzande), Malle (deelgemeente Oostmalle), Zandhoven (deelgemeenten Pulderbos en Pulle) en Zoersel.
Structuur.
De gemeente Vorselaar maakt deel uit van het kieskanton Herentals, gelegen in het provinciedistrict Herentals, het kiesarrondissement Mechelen-Turnhout en ten slotte de kieskring Antwerpen.
Legislatuur 1995 - 2000.
De Christen Democratische Eenheid (CDE) werd met grote sprong de grootste partij, lijsttrekker Hugo Janssens behaalde het hoogste aantal voorkeursstemmen, 1.192. Burgemeester werd Eddy Steijnen, hij leidde een coalitie van CVP, EGB en SP.
Legislatuur 2001 - 2006.
Eigentijds Gemeentebeleid (EGB) en VLD bundelde de krachten in een kartellijst, lijsttrekster was Ann De Cnodder. Burgemeester was Hugo Janssens (CDE), hij leidde een coalitie van CDE en VLD-EGB. Schepen waren voorts Jef Olieslagers (CDE), Ann De Cnodder (VLD), Daniël Claes en Tjen Mariën (beide EGB).
Legislatuur 2007 - 2012.
In de aanloop naar de verkiezingen werd de CDE omgevormd tot ActieV. Kort daarop maakte oud-burgemeester Eddy Steijnen zijn overstapt van de CVP naar ActieV bekend, later volgde ook de overstap van Annick Van Leemput (sp.a). Grote verrassing was Jos Bakelants die met zijn éénmanspartij Alles Moet Anders (AMA) bijna 10% van de kiezers overtuigde. In augustus 2011 maakte gemeenteraadslid Jos Bakelants (AMA) zijn overstap naar N-VA bekend.
Legislatuur 2013 - 2018.
In de aanloop naar de lokale verkiezingen werd bekend dat het kartel tussen Open Vld en de EGB werd stopgezet. De laatstgenoemde partij werd ontbonden nadat zowel Tjén Mariën en Daniël Claes zich terugtrokken uit de lokale politiek. Burgemeester is Lieven Janssens van Actiev. Deze partij heeft de meerderheid met 12 op 19 zetels. In 2016 werd Lieven Janssens verkozen tot beste burgemeester van Vlaanderen in het Grote Gemeenterapport van Het Nieuwsblad.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Bezienswaardigheden.
In Vorselaar staat een waterkasteel genaamd de Borrekens. Het werd gebouwd omstreeks 1270 door de ridders van Rotselaar. In 1678 werd het heropgebouwd en werd het omringd met stenen wallen. Het kasteel bestaat uit wit zandsteen afkomstig uit Vilvoorde. Het werd tot voor kort bewoond door baron Raymond De Borrekens die in 1999 overleed.
Op het punt van het marktplein prijkt een schandpaal. Hij werd in het jaar 1759 opgericht door graaf van de Werve. Deze onlangs gerestaureerde schandpaal is vervaardigd uit blauwe hardsteen, en rust op een voetstuk met drie treden.
De Sint-Pieterskerk heeft een merkwaardige toren met een peer. De kerk is ook beschermd erfgoed.
Verder is er een ook een omwalde hoeve, het Schrans. Deze werd rond 1580 opgericht als toevluchtsoord. Het was immers de tijd van de geuzen en hun strijd tegen de Spanjaarden. Later werd het ook het woonhuis van kardinaal Van Roey.
Evenementen.
Merkentrofee: In de jaren 70 en 80 van de 20ste eeuw werd er jaarlijks een motorcrosswedstrijd gehouden op de Berkelheide. Hieraan namen rijders als Harry Everts, Eric Geboers, George Jobe en André Malherbe deel, die streden tegen de beste buitenlanders.
