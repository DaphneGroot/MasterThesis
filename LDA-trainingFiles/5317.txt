	Jimmink begint rustig in rally Dakar - Dakar
Gerard Jimmink heeft een rustige, voor zijn doen goede start gemaakt bij de rally Dakar - Dakar. In de eerste en tweede etappe eindigde de motorcoureur uit Kolhorn als tiende. Zijn achterstand op de Franse klassementsaanvoerder Stephane Peterhansel bedroeg na zo'n duizend kilometer weliswaar al bijna een uur, maar op de nummer twee minder dan een half uur.
Jimmink eindigde vorig jaar als vierde in de zware woestijnrally. Hiermee behaalde hij de hoogste klassering ooit van een Nederlander op een motor. De eerste ritten begon hij rustig om te wennen aan de omgeving.
Bij de auto's ging de zege in de eerste etappe naar het Franse tweetal Fontenay en Musmarra. In hun Mitsubishi legden ze de 587 km af in 3.17.56.

