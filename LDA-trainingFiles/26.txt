	Hogere strafmaat soft drugs krijgt geen steun coalitie
	Van onze verslaggever
DEN HAAG
De regeringspartijen PvdA en D66 staan huiverig tegenover het idee hogere straffen in te voeren voor handel in soft drugs, waarvoor het Amsterdamse Openbaar Ministerie in het proces tegen de hasjhandelaar Johan V. maandag pleitte. PvdA en D66 neigen meer naar een verhoging van de strafmaat voor leden van criminele organisaties.

Maandag pleitte het Amsterdamse Openbaar Ministerie in de geruchtmakende zaak tegen Johan V., alias de Hakkelaar, voor verhoging van de maximale straf voor georganiseerde grootschalige handel in soft drugs. De maximale straf voor softdrugshandel is nu vier jaar, voor hard drugs twaalf jaar.
Het landelijk parket van het Openbaar Ministerie wijst erop dat er geen landelijke afspraken zijn over een voorstel tot verhoging van de maximumstraf. 'Het Amsterdamse idee is gedaan in het vuur van het proces. We zijn wel benieuwd wat de politiek ervan vindt', zegt een woordvoerder.
PvdA en D66 willen eerst het proces tegen de Hakkelaar evalueren, voordat ze met een definitief standpunt komen. De VVD zegt eerst beraad over de suggestie van het OM in eigen kring te willen hebben. De oppositiepartij CDA zien voordelen in verhoging van de maximumstraf.
De officieren van justitie Witteveen en Teeven stelden maandag in hun requisitoir het niet te kunnen verkroppen dat een kleine koerier van de hard drug cocaïne een hogere straf kan krijgen dan een grote hasjhandelaar als de Hakkelaar. Ook stelden zij dat het milde strafklimaat in Nederland buitenlandse softdrugshandelaren aantrekt.
Het grote verschil tussen de strafmaten van de twee soorten drugshandel is onder andere gelegen in het idee dat hard drugs veel schadelijker voor de volksgezondheid zijn dan soft drugs.
D66-kamerlid T. de Graaf zegt de uitspraken van het Amsterdamse Openbaar Ministerie te willen relativeren. 'Tegen de Hakkelaar is acht jaar geëist. Dat is een forse straf. We moeten geen klimaat krijgen zoals in de Verenigde Staten waarin de gedachte overheerst dat forse straffen leiden tot minder criminaliteit. Dat is niet zo.'
De Graaf was vice-voorzitter van de parlementaire commissie opsporingsmethoden, beter bekend als de commissie-Van Traa. Uit dat onderzoek bleek dat de softdrugshandelaren zich niet bezighielden met de handel in hard drugs vanwege de hoge straffen die daarvoor gelden. 'Het verschil in straffen tussen hard- en softdrugs moet overeind blijven. Hard drugs zijn een veel grotere bedreiging van de volksgezondheid', zegt De Graaf. 'Anders moet je ook de maximale straf voor sigarettensmokkel flink verhogen.'
PvdA en D66 zien in eerste instantie meer in een verhoging van de strafmaat voor leden van criminele organisaties. 'Maar ik wil eerst het proces tegen de Hakkelaar geëvalueerd zien', zegt PvdA-kamerlid E. Kalsbeek. 'Daarna kunnen we kijken naar de strafmaat, maar ook naar bijvoorbeeld de pluk-ze-wetgeving.'
Met die wet kan justitie criminelen die veel geld hebben verdiend met illegale praktijken hun vermogen ontnemen. In de praktijk blijkt dit een lastige zaak.
Oppositiepartij CDA is enthousiaster dan de regeringsfracties over de suggestie, maar wil ook eerst een evaluatie maken van het proces. 'We moeten kijken naar het hele pakket van drugshandel, pluk-ze-wetgeving en lidmaatschap van criminele organisaties', zegt CDA-kamerlid V. van der Burg.
'We voelen voor een betere en hardhandigere aanpak van de softdrugshandel. We moeten alleen nog bezien hoe we dat moeten doen, hoe we het beste doel kunnen treffen. Dan denken we ook aan een verhoging van de maximumstraf tot acht jaar.'

