	Minister Ritzen streeft naar meer waardering voor een baan in het onderwijs; 'Een leraar kan veel voor jongeren betekenen'
	Van onze verslaggever
Robert Sikkes

AMSTERDAM
Een imago-campagne. Dat is het belangrijkste antwoord van het ministerie van Onderwijs op het dreigende lerarentekort. Dit najaar al begint een dergelijk publiciteitsoffensief voor de pedagogische academies. 'Wie heeft Paul Witteman leren luisteren?', wordt de slogan bij de foto van de 10-jarige Witteman, na zijn kindertijd uitgegroeid tot razendpopulaire televisiepresentator. Maar ook 'Wie heeft Wim Duisenberg leren rekenen?' en 'Wie heeft Ronald Giphart leren schrijven?'
Een uitdagend vak, dat van leraar, met veel maatschappelijke waardering achteraf, zo is de impliciete boodschap. Eenzelfde campagne voor het voortgezet onderwijs wordt na de dramatische daling van het aantal eerstejaars versneld uitgewerkt en volgt voor het einde van het jaar.
'Mijn eigen vader was ook leraar en nog steeds kom ik mensen tegen die zeggen: wat heeft die man veel voor mij betekend', zegt minister Ritzen over het beeld dat hij probeert uit te dragen van het leraarsvak. 'Terwijl ik bij zulke opmerkingen als zoon nog wel wat kanttekeningen kon plaatsen. Het is echter wel de boodschap die wij moeten uitstralen. Als leraar kan je veel voor jongeren betekenen.'
Aan de salari출ring kan het gebrek aan belangstelling voor het leraarsberoep niet liggen, vindt Ritzen. De afgelopen drie jaar zijn de beginsalarissen voor jongeren fors opgetrokken, en een jonge leraar verdient meer dan hbo'ers in de verpleging of het maatschappelijk werk.'Onderwijs kan goed concurreren met andere beroepen. Nu moet het imago nog beter.'
Alleen regent het op het ogenblik wervingscampagnes. Voor de binnenvaart, voor het leger, voor accountants. Doordat de groep jongeren slinkt, wordt het vechten om de besten; ze hebben keuze te over. Met datzelfde probleem kampt Groot-Brittanni출. Uit een onderzoek in opdracht van de Times Educational Supplement blijkt dat in jaren van economische groei jongeren steevast kiezen voor andere beroepen dan het leraarschap.
Pas als de recessie toeslaat, is de zekerheid van een baan voor de klas aanlokkelijk. Toch is Ritzen optimistisch over het effect van de imago-campagnes. 'Bij de campagne in 1990 heeft dat merkbaar meer eerstejaars opgeleverd.'
Maar de campagnes zullen niet toereikend zijn om alle problemen op te lossen. Daarom wil de minister nu al op 축축n plaats experimenteren met een versnelde opleiding voor gediplomeerde hbo'ers en academici. Na een korte voorbereiding van bijvoorbeeld drie maanden, zouden deze al voor de klas moeten kunnen staan. Daarna volgen zij naast hun werk nog een deeltijd-opleiding. Dat zal zonder twijfel leiden tot felle protesten van onderwijsbonden en opleidingen die zeggen dat zo de kwaliteit wordt aangetast.
'Natuurlijk gaan we goed op de kwaliteit letten', verzekert Ritzen. 'Want we moeten koste wat kost voorkomen dat mensen denken dat lesgeven een simpel beroep is. Daarom gaan we er eerst mee experimenteren.'
Een tweede plan is de inzet van native-speakers. Voor de talen denkt de minister gemakkelijk te kunnen werven in Engeland - waar docenten slecht worden betaald - en in Duitsland - waar een grote werkloosheid bestaat onder docenten Duits. Het verst gevorderd zijn de plannen voor de docenten Duits.
'Het zal op scholen altijd een kleine minderheid van de taaldocenten zijn die straks uit het buitenland komt, maar die kant wil ik toch op', verduidelijkt Ritzen. 'Na een korte inleidende periode moeten Duitse docenten, vooral degenen uit de grensstreken, die ook Nederlands spreken, in staat zijn om hier les te geven. Ik vind het een aantrekkelijk plan omdat je zo meer in een school haalt dan alleen maar een taaldocent, maar ook de cultuur van een land.'

Foto
	Minister Ritzen. FOTO MARTIJN BEEKMAN

