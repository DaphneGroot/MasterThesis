Elisabeth (voornaam).
Elisabeth of Elizabeth is een Hebreeuwse voornaam voor een meisje.
In het Hebreeuws is Elisabeth "Elisjeba", hetgeen betekent "God heeft gezworen", "God is mijn eed" of "God is degene bij wie ik zweer". In de Bijbel komt de naam Elisabeth eenmaal voor: de vrouw van Zacharia heet Elisabet, zij is de moeder van Johannes de Doper. De eerste vermelding van een vernoeming in het Nederlands dateert van 1185.
Er bestaat tevens een rooms-katholieke heilige met deze naam, de Heilige Elisabeth van Hongarije (ook Elisabeth van Thueringen genoemd), waarschijnlijk is de Sint-Elisabethsvloed naar deze heilige genoemd.
Afleidingen van Elisabeth zijn Betje, Betsie, Bettie, Bettina, Betty, Elice, Elico ("spreek uit als "Elitso"), Elisa, Elise, Elies, Eliso, Eliŝo, Ella, Elles, Ellis, Elly, Els, Elsa, Elsbeth, Elske, Erzsébet (Hongaars). Ilse, Lies, Liesbet, Liesbeth, Liesl, Lisette, Lisa, Lise, Lizzy.
De namen Isabella, Isabelle, Isabel (onder andere in Spanje) zijn ook afleidingen van Elisabeth. Bij het ontstaan van deze variant heeft de vorm Ilsabeth en de kindertaal een rol gespeeld.
