	Creatievelingen castreren hondse merkentrouw
	Een sterk merk is een heer van stand, die je moet koesteren en verwennen. Want door zijn betrouwbare uitstraling sleept hij een fikse hoeveelheid geld binnen. Maar zijn imago is kwetsbaar. Trek hem geen afgeknipte spijkerbroek aan, als hij sinds mensenheugenis in pantalon rondloopt. Zo'n nieuwe look mag modieus zijn; zijn goede naam gaat naar de knoppen. Merkenadviseur Klaus Brandmeyer wordt trouwens kotsmisselijk van al die modieuze reclame. 'Creatieven zijn napers. Slaven van het collectief.'
De Duitser wordt gezien als een autoriteit op het gebied van merkenbeleid. Hij was directeur van de reclamebureaus BBDO en Publicis in Hamburg, doceerde aan de universiteit van Berlijn en runt nu met twee collega's het Institut fr Markentechnik in Genve. Het fenomeen merk intrigeert hem mateloos, want het schept orde in de chaos, zegt hij. 'Confronteer de consument met een schap vol shampoflessen zonder etiket, en hij weet zich geen raad. De naam op de verpakking brengt rust.'
Maar als hij ziet hoe er met merken wordt gesold, schudt Brandmeyer verbijsterd het hoofd. Allereerst zijn er de creatieven, de ontwerpers van reclamecampagnes. Ze doen bijna allemaal hetzelfde. 'Deze zogenaamde kunstenaars, die immer hoog opgeven van hun eigen individualiteit, zijn in feite meelopers', meent hij. Het schrijnendste voorbeeld is parfumreclame. 'Het betreft bijna allemaal posters in zwart-wit met een geel flesje. De opdrachtgever die iets anders wil, vindt een onwillige art-director tegenover zich.'
En reclame mag per definitie niet modieus zijn, stelt Brandmeyer. Want een merk dat wil opvallen in het enorme aanbod, moet op een andere frequentie uitzenden dan de concurrenten. Als het dit niet doet, ontvangt de consument slechts een witte ruis. 'Maar creatieven zijn helaas zwakke persoonlijkheden. Ze vinden de vormgeving meestal belangrijker dan het merk waarmee ze aan de slag moeten. Ze werken voor eigen glorie en dat is verraad aan de opdrachtgever.'
Daarom adviseert Brandmeyer ondernemers de reclamemakers te verbieden campagnes te laten meedingen naar prijzen. Eigenlijk mogen de creatieven ook geen lid zijn van reclameclubjes, waar ze immers kunnen worden genfecteerd met trends. 'Zo neemt de opdrachtgever de creatief tegen zichzelf in bescherming.'
Maar niet alleen creatieven springen onzorgvuldig om met het merk, ook de ondernemers zelf gaan af en toe in de fout, constateert Brandmeyer. Hij beschouwt een merk als een levend wezen. Alle lichaamsdelen vormen samen het individu. Het product zelf en de reclamecampagne zijn lichaamsdelen, maar dat zijn het plezier van de medewerkers en de inrichting van het fabrieksgebouw ook. De combinatie dient de sfeer van het merk uit te ademen. Die sfeer moet niet of nauwelijks aan verandering onderhevig zijn, want daar zit de trouwe consument juist niet op te wachten, stelt de Duitser.
Mercedes heeft waarschijnlijk onvoldoende ingeschat hoe belangrijk haar eigen traditie is voor het imago van zijn automobielen. De auto's van het concern staan sinds mensenheugenis bekend als top of the bill, waarin uitsluitend politici en zakenmensen rondrijden.
Maar het management wilde ook een minder kapitaalkrachtige doelgroep bereiken en ontwikkelde daartoe de A-klasse. Deze voor Mercedes-begrippen kleine wagens zijn nog niet op de markt, maar het concern maakt er al wel reclame voor. Behalve het formaat valt ook het 'smoel' van de auto op. Dat oogt heel anders dan dat van zijn grote broers.
Hiermee zijn twee tradities doorbroken. De eerste is dat Mercedessen exclusieve automobielen zijn, de tweede dat een Mercedes altijd onmiddellijk als zodanig herkenbaar is.
De gevolgen zijn in Duitsland nu reeds zichtbaar, zegt Brandmeyer. 'In het segment luxe wagens is het concern zijn positie van marktleider kwijt. BMW en Jaguar voeren nu de ranglijst aan. De naam Mercedes zal nooit meer zo klinken als voorheen.'
Als Brandmeyer wordt gevraagd hoe het dan wl moet, verwijst hij naar het optreden van de organisatoren van het prestigieuze tennistoernooi van Wimbledon, enkele jaren geleden. Andr Agassi droeg kleding in alle kleuren van de regenboog. Zijn opvallende uiterlijk was en is zijn (bijzonder lucratieve) handelsmerk. Maar op Wimbledon dienen de tennissers witte kleding te dragen. Als Agassi zich niet wilde conformeren aan de traditie, mocht hij wegblijven. Want Wimbledon heeft een merkbeeld te beschermen. De flamboyante Amerikaan ging overstag.
Ondernemers voelen zich niettemin verplicht hun merken af en toe 'op te frissen'. Dat moet inderdaad, erkent Brandmeyer, maar niet te rigoureus. 'Sigarettenfabrikant Camel probeerde het door een ander kameeltje op de pakjes te zetten. Dat ging ten koste van de herkenbaarheid, en dus de verkoop. Marlboro doet het veel beter. De directie zal het niet in zijn hoofd halen af te stappen van Marlboro Country en de Marlboro-cowboy. Voor wat betreft thematiek en sfeer zijn de spotjes en advertenties al decennialang hetzelfde.'
Maar worden de reclames niet erg saai als iedere onderneming Brandmeyers regels doorvoert? Nee, zegt hij, want er is wel degelijk vrijheid. Douwe Egberts, dat toch vooral bekend staat als een degelijk, wellicht zelfs een tikje oubollig merk, kan zijn koffie bijvoorbeeld best laten drinken door de 'ruige' Andr Agassi. 'Dat gaat niet ten koste van het ''klassieke'' gevoel', zegt de Duitser. Maar als DE een spotje maakt waarin het laat zien hoe het productieproces in de fabriek verloopt, met al die glanzende machines, dan gaat de magie verloren. 'DE-drinkers hebben nog steeds het gevoel dat de koffiebonen handmatig wordt vermalen. Dat beeld moeten de marketeers vooral in stand houden. Traditie verkoopt.'

Foto
	Klaus Brandmeyer: 'Wimbledon is een goed merk.'

