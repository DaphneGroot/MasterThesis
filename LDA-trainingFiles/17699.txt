 HANDELSONDERBREKING SMIT INTERNATIONALE. 
 AMSTERDAM, 14 okt (Reuter) - De commissaris voor de notering van de Amsterdamse effectenbeurs heeft meegedeeld dat de handel in certificaten Smit Internationale tot nader order is onderbroken in verband met een te verwachten bericht. 
 Smit Internationale heeft aangekondigd vanmiddag na beurs een persconferentie te zullen houden maar heeft nog geen verdere mededelingen gedaan over de bekend te maken onderwerpen. 
 In september maakte Smit bekend dat zij een halfjaarwinst had geboekt van 10,6 miljoen gulden, vergeleken met 9,8 miljoen in de eerste helft van 1995. 
 Voor het hele jaar werd toen een winstgroei voorzien die qua percentage in lijn zou zijn met de in het eerste halfjaar gerealiseerde stijging. 
 Voorafgaande aan de handelsonderbreking van vandaag noteerden de certificaten Smit Internationale een koers van 92,50 gulden, twee kwartjes onder het slot van eind vorige week en twee gulden onder de tot nu toe hoogste jaarkoers die afgelopen vrijdag werd genoteerd. 
 In december vorig jaar noteerden deze stukken nog een laagste koers van 40 gulden. 
 Nedlloyd en Vigilanter Holding hebben elk een belang van 40 procent in Smit Internationale. Vigilanter beeindigde in 1994 haar eigen beursnotering. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
