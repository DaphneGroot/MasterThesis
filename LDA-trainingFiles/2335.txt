	'Het is natuurlijk verdacht om leesbaar te schrijven'
	EEN 10 voor het eindexamen geschiedenis, cum laude afgestudeerd, cum laude gepromoveerd, veelgeprezen boeken over de zeventiende en achtiende eeuw geschreven, en inmiddels zelfs genomineerd voor een gerenommeerde literatuurprijs. Maar nog steeds geen vaste aanstelling aan een Nederlandse universiteit, enkel een opeenvolging van kortlopende contracten.
Historicus Luuc Kooijmans (41) kan er nog wel om glimlachen. 'Want van wat er de laatste jaren aan de universiteit is gebeurd, word je ook niet vrolijker. Ik heb tot dusver tenminste kunnen doen wat ik zelf interessant vind. Gelukkig ging ik ook niet studeren met de gedachte later professor te worden. Ik wil gewoon onderzoek doen: het archief ingaan, vierhonderd jaar oude brieven en dagboeken openslaan, heerlijk.'
Kooijmans' specialisatie, de Nederlandse elite in de vroegmoderne tijd, stamt uit zijn studententijd. 'Tijdens een werkgroep over regenten in de achttiende eeuw bleek dat er eigenlijk heel weinig over die lui bekend was. Natuurlijk, de politieke geschiedenis kenden we en daarnaast had je onderzoek van die zogenaamde geitentellers, de sociaal-economische historici. Maar van een integrale studie naar de elite was geen sprake.'
Na een prijswinnende scriptie over dit onderwerp diende Kooijmans - samen met drie anderen - op eigen initiatief bij de voorloper van het NWO een voorstel in voor een vervolgonderzoek. Het proefschrift dat daaruit kwam, over de regenten in Hoorn, kreeg een enthousiast onthaal in de vakpers. 'Indrukwekkend', 'meeslepend' en 'een uitermate goed leesbaar boek', luidde het oordeel.
Zijn meest recente studie, het eerder dit jaar verschenen en voor de Generale Bank-prijs voor literatuur (de opvolger van de AKO-literatuurprijs) genomineerde Vriendschap en de kunst van het overleven in de zeventiende en achttiende eeuw, is ook voor alles een leesboek. Kooijmans vertelt hierin de lotgevallen van twee patricirs- en regentenfamilies gedurende een periode van twee eeuwen. Centraal daarbij staat de rol die vriendschap speelt in het voortbestaan van de families, waarbij vrienden en familie vaak synoniem blijken.
'In egodocumenten die ik in het archief trof, kwam ik voortdurend het woord ''vriendschap'' tegen. Daarbij viel het mij op dat men daar niet hetzelfde onder verstond als wij tegenwoordig.' De instrumentele betekenis van de vriendschapsrelatie was van groter belang dan de emotionele waarde: vrienden, en dan met name familieleden, had je nodig om de risico's van het bestaan te weerstaan.
Het onderhouden van vriendschappen, aan de hand van een strenge etiquette, was dan ook van levensbelang. 'Ik heb geprobeerd dat zo levendig mogelijk in beeld te brengen, zodat de lezers snappen wat die families dreef, welke waarden ze erop na hielden en welke rol vriendschap speelde.'
'Tegen mij is wel eens gezegd: jouw boeken lezen zo lekker weg, dat kan niet in orde zijn', vertelt Kooijmans. 'In bepaalde kringen is het natuurlijk verdacht om leesbaar te schrijven. De cultuurhistoricus Willem Frijhoff heeft wel eens gezegd: ''Ik schrijf onleesbaar, maar dat doet er niet toe. Het wetenschappelijke gehalte van mijn werk vraagt dat.'' '
Onzin, meent Kooijmans. 'Geschiedenis zit dicht tegen literatuur aan. Veel mensen vinden het daardoor misschien niet wetenschappelijk, omdat men in de wetenschap nog heel erg het bta-model voor ogen heeft. Maar ik zie niet in waarom iets nadrukkelijk volgegoten moet worden met jargon of theoretische discussies. Een historicus is er toch op uit een beeld te schetsen van een tijd en dat zo overtuigend mogelijk te presenteren? Die theoretische discussies voer ik wel in de voetnoten.'
De eerste aanvraag voor financiering van het vriendschapsonderzoek werd aanvankelijk afgewezen door de voordrachtscommissie van de Universiteit van Amsterdam, de universiteit waar Kooijmans al enkele jaren, steeds op jaarcontracten, onderwijs verzorgde. 'Ik kreeg toen wel te horen: probeer het volgend jaar weer, want er was flink ruzie over geweest.
'Kwaliteit is een argument dat wel telt bij zo'n commissie, maar er zijn ook allerlei politieke kwesties die meespelen: de verdeling over vakgroepen, de proteg's die voorrang krijgen. . . Aan dat spel moet je je overgeven en maar hopen dat je erdoor komt.'
Een jaar later passeerde Kooijmans voorstel, zonder aanpassingen, wel de commissie en kwam de Koninklijke Nederlandse Akademie van Wetenschappen met geld over de brug.
Als KNAW-fellow werd de historicus gedetacheerd bij de studierichting geschiedenis van de UvA. 'Er zijn mensen die hun tijd als fellow besteden aan het zich onmisbaar maken in de vakgroep door allerlei organisatorisch werk te doen, in de hoop daarna een vaste aanstelling te krijgen. Maar als hun tijd erop zit, is het vaak: hartelijk bedankt, tot ziens.'
Nog voordat Kooijmans zijn boek af had, overkwam hem hetzelfde. Betreurt hij dat de universiteit hem niet vast in dienst neemt? 'Je ziet daar heel weinig mensen boeken schrijven. Maar wel heel veel mensen heel veel vergaderen en zich bezig houden met allerlei administratieve rompslomp. Tegenover het geld en de zekerheid staan die verplichtingen en de stress. Tegelijkertijd steekt het wel dat die vakgroepen grotendeels worden bevolkt door mensen in de vijftig die daar al vijfentwintig jaar zitten en soms niet eens gepromoveerd zijn.'
De doorstroming lijkt alleen weggelegd voor degenen die goed kunnen organiseren, een neus voor mode-gevoelige onderwerpen hebben en weten hoe zij de vakgroep kunnen binnenloodsen in een onderzoekschool, 'of wat we de afgelopen jaren allemaal niet verder hebben gehad: facultaire aandachtsgebieden, voorwaardelijk gefinancierd onderzoek, allemaal de nieuwe kleren van de keizer, want inhoudelijk blijft iedereen voor een groot deel doen wat hij toch al deed.'
Toch, stelt Kooijmans, moet je het politieke talent hebben om onderzoeksvoorstellen zo te formuleren dat ze lijken te passen binnen het gewenste onderzoeksbeleid. 'Al heeft die gave op zichzelf niet meer zo heel erg veel te maken met het verrichten van goed historisch onderzoek.'
Dat de overheid, als voornaamste financier, in toenemende mate iets te zeggen wil hebben over de aard en de opzet van het onderzoek, snapt Kooijmans.
'Zeker theoretisch gezien is dat volkomen juist. Alleen is het een illusie om te denken dat als je onderzoek heel erg stroomlijnt, dat dan efficinter verloopt. Zo werkt het gewoon niet, zeker niet in de Letteren.
'Waar het nu vaak op neerkomt, is dat er wordt genvesteerd in een project. Produceert de onderzoeker iets, dan kan de ambtenaar tevreden een stempel op het dossier zetten: dit geld is welbesteed, want er is een product uitgekomen. Maar wat is de kwaliteit van het product? Wat heeft de wetenschap daaraan, of de maatschappij? Dat is een tweede.'
Is Kooijmans nu wars van grote onderzoeksprojecten? De historicus glimlacht wat meewarig. 'Ik heb sinds kort een onderzoeksaanstelling via NWO, bij de Fryske Akademy te Leeuwarden, waar ik onderzoek verricht naar het stadhouderlijk hof te Leeuwarden in de 17e eeuw. Dat heb ik niet zelf bedacht, dat is onderdeel van een groot project, op bta-leest geschoeid.
'Dat gaat zo: Men neme de cultuurgeschiedenis van de Republiek in de 17e eeuw, daar bedenkt men zeventien onderwerpen bij, daar worden zeventien onderzoekers op gezet en die gaan dat onderzoeken. En dan hoopt men op basis daarvan een soort synthese van de cultuurgeschiedenis van de Republiek in de 17e eeuw te krijgen. Een illusie, volgens mij.
'De onderwerpen zijn heel erg divers, de kwaliteit van de onderzoekers loopt uiteen en natuurlijk moesten de onderwerpen verdeeld worden over alle Nederlandse universiteiten. Er zijn gewoon zoveel andere dan inhoudelijke argumenten bij het tot stand komen van zo'n plan, dat het mooier lijkt dan het is.'
Met het project is Kooijmans weer drie jaar verzekerd van werk. 'Toevallig kan ik met dat onderzoek naar het stadhouderlijk hof wel uit de voeten. Als het mij niet zou aanspreken, zou ik het absoluut niet doen. Mede daarom zit ik nog steeds in deze positie: Ik ben gewoon niet zo erg ambitieus.
'Om mij heen zie ik genoeg mensen die wel heel erg graag professor willen worden. En als je dat ontzettend graag wilt, heb je wellicht minder problemen met het verrichten van onderzoek naar van hogerhand opgelegde thema's die je persoonlijk niet zo aanspreken. Dus als je denkt dat onderzoek naar, bij wijze van spreken, de Europese eenwording in de 17e eeuw jou betere papieren geeft, ga je dat doen. Dat is dan heel verstandig.'
De wetenschap is nog steeds een baan met een zeker prestige, onderstreept Kooijmans. De meeste aio's en postdocs hopen uiteindelijk een vaste aanstelling te krijgen, al zijn de banen schaars. 'Het typische van aio's en postdocs is natuurlijk dat het mensen zijn die altijd hele goede resultaten hadden en bij wie dingen altijd gelukt zijn. Dus die denken: ''We zien wel waar het schip strandt. Tot nu toe is dat nog niet gebeurd, dus misschien strandt het wel niet.'' Bij de meesten strandt het helaas wel.
'Maar ik denk natuurlijk ook dat het wel lukt. En tot dusver ben ik nog altijd voortgegaan.'
Mirjam Prenger

Foto
	Luuc Kooijmans: 'Ik wil gewoon onderzoek doen, het archief in.' FOTO GUUS DUBBELMAN - DE VOLKSKRANT

