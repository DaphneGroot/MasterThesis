Sean Combs.
Sean John Combs (New York, 4 november 1969), beter bekend onder zijn meerdere pseudoniemen "Puff Daddy", "P. Diddy", "Diddy" en "Diddy-Dirty Money" is een Amerikaans platen-producer, rapper en eigenaar van platenmaatschappij "Bad Boy Records". Hij is sinds halverwege de jaren 90 van de 20e eeuw een van de drijvende krachten achter de hiphop en gangsta rap.
Biografie.
Sean Combs groeide op in Harlem (New York). Hij studeerde aan de Howard University in Washington D.C. voordat hij stagiair werd bij Uptown Records. Al snel had Sean Combs een leidinggevende taak en was hij verantwoordelijk voor het produceren van albums van sterren als Mary J. Blige en Heavy D. & the Boyz. Na drie jaar werd hij in 1993 ontslagen. Combs richtte hierop zijn eigen platenlabel op, "Bad Boy Entertainment". Zijn eerste twee artiesten waren Craig Mack en The Notorious B.I.G., die allebei al snel enkele hits scoorden. Met het debuutalbum van The Notorious B.I.G. ("Ready to Die"), vestigde Combs (die zich inmiddels Puff Daddy noemde) naam als producent.
Al snel breidde Bad Boy Entertainment uit met artiesten als Faith Evans, 112 en (iets later) Mase. Ook deed Combs productiewerk voor onder meer Lil' Kim, Mariah Carey, Boyz II Men en Aretha Franklin.
Bad Boy Entertainment groeide al snel uit tot de grote rivaal van "Death Row Records", het platenlabel uit Los Angeles van Suge Knight waarbij onder andere 2Pac en Dr. Dre onder contract stonden. In 1996 ontaardde dit conflict tussen de westkust en de oostkust in de moord op 2Pac, een half jaar later gevolgd door de moord op The Notorious B.I.G. Beide moorden zijn tot op de dag van vandaag niet opgelost. Het tweede album van The Notorious B.I.G., dat slechts enkele weken na zijn dood uitkwam, werd een enorm postuum succes.
Na de moord op The Notorious B.I.G. begon Combs met zijn eigen rap-carrière met de singles "Can't Nobody Hold Me Down" en "I'll be Missing You". Dat laatste nummer was een eerbetoon aan The Notorious B.I.G. samen met diens weduwe Faith Evans en 112. Op "I'll be missing you" maakte Combs gebruik van een sample van The Police ("Every Breathe You Take"). Ondanks vernietigende kritieken op het nummer, werd het een wereldwijd succes en stond het in vele landen, waaronder Nederland en België, weken- of maandenlang op nummer 1.
In 1998 volgde een album van Combs, getiteld "No way out". Op dit album stonden enkele andere succesvolle singles, zoals "It's all about the Benjamins" en "Been Around The World". Op het album werkte Combs samen met een groot aantal artiesten van zijn eigen label. Het album werd een groot succes en in 1998 won Combs er een Grammy Award voor als beste R&B-album. In dat jaar won hij voor "I'll be missing you" een Grammy voor de beste rap-performance. Desondanks waren de kritieken vernietigend. Combs werd verweten vooral gebruik te maken van samples en muzikaal vrijwel niets toe te voegen. Een tweede album dat bij uitkomst in 1999 even vernietigend werd ontvangen ("Forever") werd een grote flop.
In april 2000 werd Combs aangeklaagd voor het slaan van Steve Stoute van Interscope Records. Stoute was de manager van rapper Nas. In de videoclip van Nas was een opname te zien van Combs die 'gekruisigd' werd. Hoewel Combs eerder had meegewerkt aan deze opnames, eiste hij later dat de beelden uit de videoclip werden verwijderd. Stoutes weigering hiervan leidde uiteindelijk tot de aanklacht wegens geweldpleging.
Rond die tijd kwam Combs vaker negatief in het nieuws. Tijdens een politieonderzoek naar een schietpartij in een nachtclub in New York waarbij Combs en zijn toenmalige vriendin Jennifer Lopez aanwezig waren, werd Combs ervan beschuldigd het vuurwapen naar buiten te hebben gesmokkeld en zijn chauffeur zwijggeld te hebben betaald. Combs werd aangeklaagd voor het laten verdwijnen van een vuurwapen en omkoping. In deze periode stond Combs bijna dagelijks in de krant en andere beschuldigingen volgden elkaar in hoog tempo op.
Combs werd echter vrijgesproken van de belangrijkste aanklachten. De relatie met Jennifer Lopez was inmiddels verbroken. Combs veranderde zijn naam in P. Diddy om een nieuwe start te kunnen maken. Maar ook in de volgende jaren werd Combs nog regelmatig aangeklaagd voor onder meer geweldsmisdrijven en rijden zonder geldig rijbewijs.
Muzikaal schoof Combs langzaam op. Zo werkte hij onder meer samen met David Bowie, Britney Spears en *NSYNC. Ook bracht hij een nieuw album uit getiteld "The Saga Continues...", gevolgd door "We Invented The Remix Vol. 1", waaruit opnieuw een aantal hits is voortgekomen. In 2002 begon Combs met een eigen "reality show" op muziekzender MTV. In dit programma ("Making the band 2") streden zes bands om een platencontract bij Bad Boy Entertainment.
Naast zijn muzikale werk begon Combs zich meer in te zetten voor goede doelen. In 2003 liep hij de marathon van New York, waarbij hij 2 miljoen dollar verzamelde voor onderwijs aan kinderen in die stad. Nadat hij in augustus 2005 opnieuw van artiestennaam wisselde naar "Diddy", kreeg Sean Combs begin september 2006 te horen dat hij deze niet langer nog mocht gebruiken, althans niet in het Verenigd Koninkrijk. Ene Richard 'Diddy' Dearlove vond namelijk dat hij de artiestennaam misbruikte. In diezelfde maand bracht hij zijn single "Come to Me" (een duet met Nicole Scherzinger van The Pussycat Dolls) weer uit als "P. Diddy" in een aantal Europese landen, waaronder ook in Nederland. Het haalde echter de Top 40 niet. De tweede single van het album Press Play is Tell Me, samen met Christina Aguilera.
Combs is ook als acteur actief. Hiervoor ontving hij op 2 mei 2008 een ster op de beroemde Hollywood Walk of Fame.
Diddy speelde in de film "Get Him To The Greek". Ook trad hij op 18 april 2011 als undercover FBI detective in de 21ste aflevering van de televisieserie Hawaii Five-0.
Combs heeft als bijnamen Puff Daddy, P.Diddy, Diddy gehad. Ook heeft hij zichzelf een week lang Swag genoemd. Hij heeft zijn naam in een anderhalf jaar tijd drie keer veranderd, journalisten noemen het een mid-lifecrisis.
Combs is de biologische vader van vijf kinderen. Hij heeft met zijn jeugdvriendin Misa Hylton-Brim een zoon. Met Kim(berly) Porter, met wie hij jarenlang een knipperlichtrelatie heeft gehad, heeft hij een zoon en twee dochters (een tweeling). Porter heeft uit een eerdere relatie een zoon, voor wie hij een stiefvader is. In juli 2007 gingen Combs en Porter na ruim tien jaar uit elkaar. Drie maanden later werd bekend dat hij een dochter heeft met Sarah Chapman. Hij wilde een bezoekregeling met het meisje en zou alimentatie gaan betalen voor haar.
