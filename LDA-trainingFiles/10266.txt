Novelle (proza).
Een novelle is een prozaverhaal van beperkte omvang. Het woord novelle is afgeleid van het Latijnse "novus" (nieuw) en het Italiaanse "novella" (nieuwtje).
Oorsprong.
De term "novellas" werd voor het eerst gebruikt in de veertiende eeuw om de prozaverhalen aan te duiden in de "Decamerone" van Giovanni Boccaccio. Een voorbeeld uit de zeventiende eeuw zijn de "Novelas ejemplares" van Miguel de Cervantes.
Moderne betekenis.
Tegenwoordig bedoelt men met "novelle" een prozaverhaal dat wat de omvang betreft tussen de roman en het kort verhaal geplaatst wordt. De lengte is typisch tussen de 50 en 100 pagina's, maar hierover bestaat geen consensus. Een novelle bezit een eenvoudige structuur en een klein aantal personages. Meestal omvat een novelle een bijzondere gebeurtenis en toont ze de hoofdpersonages op een beslissend moment in hun leven.
Voorbeelden van novellen zijn "De Kreutzersonate" van Lev Tolstoj (1889), "Die Verwandlung (De Gedaanteverwisseling)" van Franz Kafka (1915) en "The Old Man and the Sea (De oude man en de zee)" van Ernest Hemingway (1951). Een modern voorbeeld uit het Nederlandse taalgebied is "De grote wereld" van Arthur Japin (het boekenweekgeschenk van 2006).
Bron.
Lodewick, H.J.M.F. (1977). "Literaire kunst". Vierenveertigste druk. Den Bosch: Malmberg.
