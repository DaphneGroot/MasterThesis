	Brouwer Heineken gaat capaciteit uitbreiden
	ANP
ZOETERWOUDE
Heineken gaat zijn productiecapaciteit in Nederland fors uitbreiden van de huidige 1300 miljoen liter tot 1600 miljoen liter in 1999. Met de uitbreiding is een investering gemoeid van enige honderden miljoenen guldens. De bierbrouwer wil vooral de efficiency verhogen; het aantal werknemers zal niet stijgen.
Het grootste deel van de productie is bestemd voor de export. Heineken exporteerde vorig jaar 700 miljoen liter bier en verwacht de komende jaren een aanhoudende groei van zo'n 10 procent per jaar. Meer dan de helft van de export gaat naar de Verenigde Staten.
Verhoging van de doelmatigheid is volgens Heineken noodzakelijk, omdat de prijzen in eigen land onder druk staan. De bierconsumptie per hoofd van de bevolking neemt af. Door de slechte zomer van afgelopen jaar komt de totale consumptie nog lager uit. 'Heineken Nederland zal het dus moeten hebben van verdergaande modernisering', aldus R. Strobos, algemeen directeur van Heineken Nederland.
Toenemende automatisering moet Heineken in staat stellen over drie jaar met hetzelfde aantal mensen (4000) enkele honderden miljoenen liters meer bier te brouwen. Daarnaast zoekt het bedrijf een grotere efficiency in nieuwe verpakkingssystemen. Door technologische vooruitgang is de brouwer in staat het bier veel sneller te verpakken.
De uitbreiding realiseert Heineken vooral in Zoeterwoude, waar het concern in 1974 neerstreek. De capaciteit daar gaat van 800 miljoen liter naar een miljard liter. De uitbreiding in Den Bosch is minder omvangrijk. De Brabantse brouwerij moet in 1999 ongeveer 550 miljoen liter afleveren, tegen nog geen 500 miljoen dit jaar.
Heineken houdt vast aan zijn beleid om alle export-bier in Nederland te brouwen. De Rotterdamse haven en de Nederlandse kennis van het brouwersvak zijn belangrijke redenen, maar meer nog telt dat het imago van Nederlands gebrouwen bier belangrijk is in het buitenland. Dat geldt zeker voor de Amerikaanse markt. Heineken verscheepte vorig jaar 350 miljoen liter bier naar de Verenigde Staten, maar piekert er niet over om in de Verenigde Staten een brouwerij te openen.

