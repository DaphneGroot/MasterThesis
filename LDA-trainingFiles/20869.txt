Gouden Roos (festival).
De Gouden Roos (Rose d’Or) is het meest prestigieuze Europese festival voor amusementsprogramma's op televisie.
Het eerste festival was in 1961 in Montreux in Zwitserland. Gedurende 43 jaar werd het hier gehouden. Van 2004 tot 2012 werd het festival in Luzern gehouden, eveneens in Zwitserland. Vanaf 2013 werd het festival ieder jaar ergens anders gehouden. Eerst in Brussel, in 2014 in Berlijn en in 2015 in Londen.
Het doel van het festival is "het belonen van originaliteit, kwaliteit en creativiteit in amusementsprogramma's en het bevorderen van uitmuntendheid in televisie en nieuwe media".
De Belgische programma's "De Mol" (in 2000) van productiehuis Woestijnvis, "Benidorm Bastards" (2010) en "Wat als?" (2013) van productiehuis Shelter wonnen een Gouden Roos. Het Nederlandse programma "TV Masqué" van Ralph Inbar won in 1992, "Taxi" met Maarten Spanjer in 1995. Het programma "Café de Wereld" werd ooit genomineerd voor de prijs. In 2009 werd ook het Nederlandse programma "Ik wed dat ik het kan!" genomineerd. In 2013 werd het programma "De Dino Show" genomineerd. In 2015 won de "Radio 2 Top 2000". In 2016 kreeg John Cleese de oeuvreprijs.
