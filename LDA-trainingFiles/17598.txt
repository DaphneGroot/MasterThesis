 ROTO SMEETS ZIET VERDERE VERBETERING. 
 HILVERSUM, 5 sept (Reuter) - Drukkerijgroep Roto Smeets De Boer NV verwacht dat zij in de tweede helft van dit jaar een verdere winstgroei zal boeken al zal die procentueel lager uitvallen dan in het eerste halfjaar. 
 "Voor het gehele jaar wordt per saldo op een forse resultatenverbetering gerekend," zo sluit het bedrijf aan bij een eerdere, soortgelijke prognose. 
 In 1995 steeg de netto jaarwinst met 40 procent tot 14,3 miljoen gulden. 
 In de eerste helft van het nu lopende jaar vloog de winst omhoog tot 11,3 miljoen gulden, een ruime verdubbeling van de 4,9 miljoen die in dezelfde periode van 1995 werd verdiend. 
 Op een weinig stabiele markt werd ondanks lichte prijsdruk een verbetering van de toegevoegde waarde met negen procent tot 249,5 miljoen gulden gerealiseerd, aldus het bedrijf. 
 Volgens Roto Smeets De Boer kwam die groei tot stand door een belangrijke productiviteitsverbetering, een goede bezettingsgraad, lagere papierprijzen en iets gunstiger valutaverhoudingen. 
 Het bedrijfsresultaat steeg in het eerste halfjaar met 52 procent tot 25,4 miljoen gulden. De financieringslasten daalden met 15 procent tot 7,7 miljoen gulden door een positieve kasstroom en betere leningsvoorwaarden. 
 Roto Smeets De Boer verwacht in de tweede helft van dit jaar geen grote veranderingen op haar markt. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
