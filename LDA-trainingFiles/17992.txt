 EVO PROTESTEERT TEGEN WEEKENDRIJVERBOD FRANKRIJK. 
 ZOETERMEER, 10 jan (Reuter) - Verladersorganisatie EVO heeft minister Annemarie Jorritsma van Verkeer en Waterstaat gevraagd protest aan te tekenen tegen een binnenkort in te voeren weekendrijverbod voor zware vrachtwagens in Frankrijk. 
 Vanaf 29 maart mogen zware vrachtauto's van zaterdagavond 22.00 uur tot zondagavond 22.00 uur niet meer in Frankrijk rijden. Nu kunnen ze nog doorrijden op zon-en feestdagen. 
 Volgens de EVO zal die maatregel de Nederlandse importeurs en exporteurs die zaken doen met klanten in Frankrijk, Spanje en Portugal meer dan 10 miljoen gulden per jaar gaan kosten. 
 De waarde van de export naar die drie landen ligt boven 45 miljard gulden per jaar. 
 Volgens de EVO groeit de behoefte aan goederenvervoer in de nacht en op zon-en feestdagen momenteel juist door de flexibilisering van de economie. De ruimere openingstijden van winkels leidt bijvoorbeeld tot een ingrijpende verschuiving van tijdstippen waarop deze worden bevoorraad. 
 Gedwongen stilstand van voertuigen zal de vervoerskosten doen stijgen, aldus de EVO die Jorritsma vraagt het Franse voornemen te bestrijden. 
 - redactie Amsterdam, tel 020 504 5000, fax 020 504 5040. 
 (c) Reuters Limited 1997. 
