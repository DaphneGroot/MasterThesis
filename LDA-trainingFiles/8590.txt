Azoren.
De Azoren (Portugees: "Açores";) vormen een archipel in de Atlantische Oceaan op een afstand van 1370 km van het Iberisch Schiereiland en op circa 2341 km van het Amerikaanse vasteland (1934 km naar het eiland Newfoundland, behorend tot het Amerikaanse continent). Deze archipel bestaat uit negen bewoonde eilanden en acht onbewoonde eilandjes (samen de Formigas Bank genoemd) die samen een autonome regio van de republiek Portugal uitmaken en aldus deel uitmaken van de Europese Unie. De Azoren hebben een totale oppervlakte van 2247 km² en tellen ca. 250 000 inwoners. Het nationale parlement zetelt in Horta op Faial. De grootste stad, Ponta Delgada, ligt op het oostelijke eiland São Miguel.
Geschiedenis.
In 1427 werden de Azoren ontdekt door de Europeanen, mogelijk door Gonçalo Velho Cabral, een scheepskapitein varend in opdracht van de Portugese vorst Hendrik de Zeevaarder, maar dit is niet zeker. Vanwege de kolonisten uit het graafschap Vlaanderen die in de vijftiende eeuw voor het bevolken van de eilanden werden aangetrokken, werden ze tot in de zeventiende eeuw ook wel "Vlaamse" eilanden genoemd, alhoewel de eilanden altijd Portugees gebleven zijn. Zo werd op 1 januari 1451 de nederzetting Vila da Praia op Terceira gesticht door een zekere Jacob van Brugge. Ook nu nog zijn er op de Azoren vooraanstaande families (bijvoorbeeld de familie "de Bruges") die hun geschiedenis op dergelijke kolonisten laten teruggaan. Ook de windmolens, vooral op Faial, werden door Vlamingen geïntroduceerd.
Koning Filips II van Spanje, die ook graaf van Vlaanderen en heer van de meeste andere Nederlandse gewesten was, wist in 1580 ook koning van Portugal te worden. De Azorianen bleven zich lang hiertegen verzetten; intussen was ook in het moederland de Nederlandse Opstand losgebarsten. In 1583 stuurde Filips II, als kersvers koning van Portugal, zijn gecombineerde Spaans-Nederlandse vloot om zijn gezag over alle Portugese gebieden te doen gelden en om "Franse" (= Vlaamse) handelaars te verjagen.
Algemeen.
De negen eilanden van de Azoren zijn allen van vulkanische oorsprong. De hoogste vulkaan is de Pico op het gelijknamige eiland, die 2351 meter hoog is, en daarmee de hoogste piek van heel Portugal. De meest westelijke eilanden, Flores en Corvo, liggen circa 500 km van het zuidoostelijkste, Santa Maria, verwijderd.
De bewoners van de tamelijk onvruchtbare Azoren leven hoofdzakelijk van de veehouderij, maar er worden ook wijndruiven, ananas, bananen en thee verbouwd. In het verleden stonden de Azoren bekend om de walvisjacht. Veel bemanningsleden van walvisvaarders kwamen hiervandaan. Tegenwoordig is het kijken naar de walvissen een toeristische attractie.
Horta op Faial is een populaire aanlegplaats voor zeiljachten die de Atlantische Oceaan oversteken.
Klimaat.
De Azoren hebben het gehele jaar door een constant klimaat, met weinig temperatuurverschillen. De temperatuur varieert tussen 14,0 en 24,8 °C, waarbij augustus de warmste maand is. Het zeewater varieert in temperatuur tussen 16,0 en 22,0 °C door het jaar, onder invloed van de Golfstroom.
Duurzaam toerisme.
In het jaar 2012 hebben de Azoren een QualityCoast Gold mogen ontvangen voor hun inspanningen om een duurzame toeristische bestemming te worden.
Reizen tussen de eilanden en het vasteland.
Tussen het vasteland en de eilanden is er geen commerciële veerverbinding. Wel varen er vrachtschepen, maar deze nemen geen passagiers mee. Men is dus altijd aangewezen op vluchten. Deze vluchten vertrekken dagelijks vanaf Lissabon en Porto. Ze gaan echter niet naar ieder eiland.
Er varen dagelijks boten tussen de eilanden Pico, Faial en São Jorge. Tussen São Jorge en Terceira is er enkele dagen in de week een verbinding maar deze vaart niet het gehele jaar. Ook wordt er niet gevaren bij slecht weer. Wel wordt er tussen de eilanden bijna dagelijks gevlogen door de lokale luchtvaartmaatschappij SATA Air Açores.
