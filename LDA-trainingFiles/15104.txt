Korfoe (eiland).
Korfoe of Corfu (Grieks: Κέρκυρα, "Kerkura/Kerkira/Kerkyra") is het noordelijkst gelegen Griekse eiland in de Ionische Zee. Het behoort met onder meer Zakynthos en Kefalonia tot de Ionische Eilanden in Griekenland. Korfoe heeft circa 113.000 inwoners, van wie ongeveer een derde in de gelijknamige hoofdstad woont. Het gelijknamige departement omvat het eiland Korfoe en enkele andere eilanden.
Geografie en toerisme.
Korfoe ligt in het noordwesten van Griekenland, zo noordelijk dat het deels voor de kust van Albanië en deels voor die van Griekenland zelf ligt. De kortste afstand tot Albanië is slechts twee kilometer.
De hoofdstad van het eiland is het gelijknamige Korfoe of Kerkyra, en ligt aan de oostkust van het eiland.
De kust is veelal rotsachtig, in de vele baaien vindt men grindstranden. Dat is één van de redenen waarom snorkelen zo populair is op Korfoe. Het hoogste punt van het eiland is de 906 meter hoge Pantokrator.
Vanwege de relatief hoge regenval is het eiland zeer groen en heeft het een gunstig klimaat. Het is dan ook een populaire vakantiebestemming.
Op veel plaatsen komen olijfbomen voor. Tijdens de Venetiaanse tijd werd aan bewoners een premie van een goudstuk beloofd voor elke tien olijfbomen die geplant werden. De Venetiaanse behoefte aan olie was groot. De bewoners hebben op elk vrij stukje land olijfbomen geplant. Ook nu nog vormt olijfolie een belangrijk product op Korfoe. Vóór de opkomst van het massatoerisme werd de prijs van de grond op het eiland voornamelijk bepaald door het aantal olijfbomen. De olijven worden op Korfoe geoogst door grote netten op de grond onder de bomen uit te rollen en twee tot driemaal per week de afgevallen rijpe olijven te verzamelen. Olijfbomen op Korfoe hebben karakteristieke gaten in de stam die zouden veroorzaakt worden door een parasitair insect. Dit verandert niets aan de kwaliteit van de olijven.
Geschiedenis.
Van de 14e eeuw tot 18e eeuw is Korfoe onderdeel geweest van het rijk van de Republiek Venetië. De invloed van de Venetiaanse aanwezigheid is nog zeer groot. Tijdens de Napoleontische oorlogen werd het eiland wisselend bezet door de Fransen en de Britten. Vanaf 1815 maakte het eiland deel uit van de Verenigde Staten van de Ionische Eilanden, een protectoraat van het Verenigd Koninkrijk, tot 1864 toen deze eilanden werden opgenomen in de nieuw onafhankelijke Griekenland. Onder meer op de architectuur, vooral in de hoofdstad Korfoe, hebben de verschillende machthebbers hun stempel gedrukt.
Korfoe is in tegenstelling tot andere delen van Griekenland nooit bezet geweest door de Turken. Drie specifieke aspecten van het eiland zijn het gevolg van deze Turkse 'afwezigheid'.
Een van de belangrijkste toeristische attracties is het Achilleion, een paleis dat tussen 1890 en 1892 werd gebouwd door de Oostenrijkse keizerin Elisabeth ("Sisi"). Het neoklassieke gebouw werd door de keizerin vernoemd naar haar klassieke held Achilles.
Gemeenten.
De gemeente Korfoe ("Kerkyra") is vanaf 2011 verdeeld in vijftien deelgemeenten ("dimotiki enotita") volgens onderstaande tabel.
In 2001 is de laatste officiële volkstelling geweest.
Verkeer en vervoer.
De luchthaven van Korfoe is Luchthaven Korfoe Ioannis Kapodistrias.
Men kan andere eilanden bezoeken vanuit de haven van de stad Korfoe of vanuit die van Lefkimmi, dat veel zuidelijker ligt. De reis per schip naar het Griekse vasteland, naar de havenstad Igoemenitsa, is veel korter vanuit Lefkimmi.
Per bus kan men reizen met de blauwe en de groene bussen. De groene bussen rijden naar verder gelegen plaatsen op het eiland, terwijl de blauwe bussen worden gebruikt voor Korfoe-stad en omgeving.
