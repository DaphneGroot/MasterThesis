	Na 25 minuten moet Simek weer wegwezen
	Simek ontmoet! (RVU).
'Het is spijtig, lieve kijkers, het is 17.55 uur, onze zendtijd is weer om. Maar exact over een week minus 25 minuten gaan we verder.'
Deze tekst rolde zaterdagavond om zes uur onverwacht over de beeldbuis. Interviewer Martin Simek sprak met journalist H.J.A. Hofland over 'de poÂ‰zie van het bewegen', tot plotseling de tijd op was. Midden in het interview werd Martin Simek ontmoet! gestopt.
Simek is blijkbaar geen voorstander van formats. In elk geval ziet hij er niets in om zijn ontmoetingen op maat te snijden tot 25 minuten televisie. Interviews zijn voor Simek van bewondering druipende bijeenkomsten. Die duren al snel een minuut of veertig. Of drie uur.
Met zijn weigering om een gesprek van precies 25 minuten te maken, levert Simek kritiek op een Hilversumse wet. Die wet luidt: de regels van het horizontaal programmeren zijn belangrijker dan creativiteit.
Een gevolg van die wet kan zijn dat een bizar fonkelend interview met H.J.A. Hofland, over door hem gemaakte 'kunstwerken', midden in het tweegesprek wordt gestaakt. Met als enige inhoudelijke grond de opvatting dat een timeslot van 25 minuten nu eenmaal 25 minuten moet duren, en geen tel langer.
Zaterdag bleek hoe mal die redenering is. De ontmoeting tussen Simek en Hofland, ver weg van de actualiteit, was geestig en bevreemdend, en had langer mogen duren.
De zeventigjarige Hofland praatte ronduit over een onbekende activiteit van hem: het uittekenen en in elkaar timmeren van bewegende machines. Twee had hij er meegenomen naar het redactielokaal van NRC Handelsblad: een dubbelloops bellenblazer en een windzakzeilwagen, die was opgebouwd uit een plastic boodschappentas en enkele lege bier- of frisdrankblikjes. Zodra de wind onder de tas komt, geschiedt er volgens Hofland een klein wonder: het knutselwerkje komt in beweging.
'Ik beschouw dit echt als kunst', zei de journalist. Waarom? Tja, dat blijft voorlopig de vraag. De grens van de 25 minuten was bereikt.
Komende zaterdag krijgt de botsing tussen de interviewer en diens timeslot een vervolg. Dan wordt in Martin Simek ontmoet! het gesprek met Hofland ('ik beschouw mezelf als een leerling van Leonardo da Vinci') afgerond. Daarna begint een interview met Maarten 't Hart, een gesprekspartner die, als het meezit, een uur interessante televisie kan opleveren.
Dat wordt flink knippen en plakken voor Simek en zijn redactieleden.
De leiding van de RVU moet zich intussen maar eens buigen over de volgende multiple choice-vraag. Een goed televisie-interview is: a) een gesprek waarnaar de kijker van begin tot einde kijkt zonder naar de afstandsbediening te grijpen, b) een gesprek dat niet langer duurt dan 25 minuten, c) een gesprek dat in brokken verdeeld wordt uitgesmeerd over meerdere weken.
Ronald Ockhuysen

Foto
	Martin Simek en H.J.A. Hofland. FOTO WIM KLUVERS

