Californium.
Californium is een scheikundig element met symbool Cf en atoomnummer 98. Het is een vermoedelijk grijs of zilverkleurig actinide.
Ontdekking.
Californium is voor het eerst gesynthetiseerd door Stanley Thompson, Kenneth Street, Albert Ghiorso en Glenn Seaborg aan de Universiteit van Californië - Berkeley in 1950. Het was het zesde transurane element dat werd ontdekt. Zij bombardeerden 242Cm met α deeltjes in een cyclotron, waarbij de isotoop 245Cf ontstond.
De naam californium is afgeleid van naam van de universiteit, "University of California" in de staat Californië, waarin het element voor het eerst ontdekt is.
Toepassingen.
Omdat californium slechts in minuscule hoeveelheden beschikbaar is, wordt het alleen gebruikt voor zeer specialistische toepassingen. Folies van 252Cf worden bij radiologisch onderzoek gebruikt als bron van neutronen en bij het detecteren van goud en zilver. Het is het zwaarste element dat praktische toepassingen heeft.
Opmerkelijke eigenschappen.
Hoewel er door gebrek aan materiaal weinig onderzoek naar de eigenschappen van californium kan worden verricht, zijn er toch enige gegevens van bekend. 252Cf (halveringstijd 2,6 jaar) vervalt voor ca. 3 % door spontane splijting, waarbij neutronenstraling ontstaat. Eén microgram kan 170 miljoen neutronen per minuut uitzenden. Tot op heden is californium nog niet in zuiver metallische vorm waargenomen. Het enige ion dat stabiel is in waterige oplossing is californium(III) dat onder andere wordt aangetroffen in californium(III)oxide (Cf2O3), californium(III)chloride (CfCl3) en californiumoxychloride (CfOCl).
Verschijning.
Op aarde komt californium niet in de vrije natuur voor. Het kan worden gesynthetiseerd in kernreactors door lichtere kernen zoals curium te bombarderen met neutronen. Telescopisch onderzoek heeft uitgewezen dat californium wel voorkomt in restanten van supernova's.
Isotopen.
Er zijn 19 radio-isotopen van californium bekend. De meest stabiele isotoop is 251Cf met een halveringstijd van bijna 900 jaar. Andere relatief langlevende isotopen zijn 249Cf en 250Cf met halveringstijden van respectievelijk 351 en 13 jaar. Alle andere isotopen hebben halveringstijden van minder dan 2,7 jaar.
Toxicologie en veiligheid.
Omdat californium van nature niet voorkomt in de biosfeer, zijn de eventuele risico's niet noemenswaardig. Op plaatsen waar wel met californium wordt gewerkt, dient uiterst zorgvuldig met het materiaal te worden omgegaan vanwege de extreme radioactiviteit. In californium komen relatief veel spontane splijtingen voor, en de daarbij ontstane neutronenstraling is erg doordringend en kan in andere materialen radioactiviteit induceren.
