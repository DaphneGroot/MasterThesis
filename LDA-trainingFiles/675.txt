	PERSOONLIJK
	De bijbeldeskundige drs. L. GROLLENBERG is woensdag op tachtigjarige leeftijd in zijn woonplaats Nijmegen overleden. Dit heeft het provincialaat van de dominicanen bekendgemaakt. Grollenberg werd vooral bekend door zijn Atlas van de Bijbel (1954) en Nieuwe kijk op het Oude Boek, dat in 1968 verscheen.
De in Amsterdam geboren Grollenberg trad in 1934 bij de dominicanen in. In juli 1940 werd hij tot priester gewijd. Hij studeerde theologie en filosofie, en specialiseerde zich in exegese in Jeruzalem. Later doceerde hij dat vak in Jeruzalem en aan de opleidingen van de dominicanen in Zwolle en Nijmegen.
Grollenberg was begin jaren zeventig de eerste voorzitter van het Palestinacomité. In 1970 verscheen zijn Voor een Israël zonder grenzen. Daarin pleitte hij voor opheffing van de joodse staat, die moest worden vervangen door een seculiere staat met gelijke rechten voor joden, christenen en moslims.

