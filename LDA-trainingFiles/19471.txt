Top Gun.
"Top Gun" is een Amerikaanse actiefilm uit 1986 met Tom Cruise, Anthony Edwards, Kelly McGillis, Val Kilmer en een klein rolletje van Meg Ryan. De film is geregisseerd door Tony Scott.
Het idee voor de film kwam uit California Magazine waarin een artikel stond met de naam "Top Guns". Producent Don Simpson las het artikel, het inspireerde hem en Jerry Bruckheimer om Top Gun te maken. Jim Cash en Jack Epps Jr. werden aangetrokken om het scenario te schrijven.
Verhaal.
Luitenant Pete Mitchell (Tom Cruise), roepletter "Maverick", is net als zijn tijdens de Vietnamoorlog neergeschoten vader Duke Mitchell een piloot van de Amerikaanse Marine. Hij vliegt op de F-14 Tomcat vanaf het vliegdekschip USS "Enterprise" (CVN-65). Tijdens een BARCap missie, waarmee de film aanvangt, worden hij en zijn wingman Cougar (John Stockwell) belaagd door twee vijandige toestellen. Cougar krijgt daarbij een zenuwinzinking. Hij is zo over zijn toeren dat Maverick hem naar het vliegdekschip moet begeleiden terwijl beide toestellen praktisch zonder kerosine zitten. Maverick druist hiermee in tegen orders om zelf onmiddellijk te landen.
Nadat Cougar op volle zee ontslag heeft genomen zit commandant Stinger (James Tolkan) met een probleem. Hij wilde Cougar naar Top Gun Fighter Weapons School sturen om opgeleid te worden tot de beste der besten. Zijn ontslag doet de commandant besluiten om de nummer twee van zijn squadron, de roekeloze Maverick, in diens plaats te sturen.
Vóór aanvang van de eerste lessen ontmoet Maverick tijdens een feest een vrouw. Hij wordt straalverliefd en probeert haar te versieren, zonder succes. Een dag later staat dezelfde vrouw als astrofysicus Charlotte "Charlie" Blackwood (Kelly McGillis) voor de klas.
De vermissing van zijn vader houdt Maverick sterk bezig. Het beïnvloedt zowel zijn sociale als zijn vlieggedrag. Hiervan ondervindt hij last tijdens zijn opleiding aan Top Gun. Al op dag één overtreedt hij enkele regels en raakt hij in de clinch met studiegenoot Iceman (Val Kilmer). Tevens wordt hij ernstig in de gaten gehouden door de instructeurs. Maverick is een goede piloot maar maakt grove fouten. Hij gedraagt zich niet als teamspeler, een vitaal onderdeel van het marinepiloot zijn. Bij de evaluatie van een oefenmissie waarbij Maverick een onwaarschijnlijke maar succesvolle manoeuvre heeft gemaakt krijgt hij negatieve kritiek van Charlie. Maverick wordt boos op haar. Charlie achtervolgt hem en verklaart hem de liefde.
Tijdens een volgende oefenmissie komt Maverick in de sterk verstoorde luchtstroom terecht achter Iceman's vliegtuig. Hierdoor verliest hij de controle over zijn eigen toestel en komt hij in een horizontale spin terecht. Maverick weet zich niet te herstellen en besluit op aandringen van zijn Radar Intercept Officer (RIO) en goede vriend Goose (Anthony Edwards) het toestel te verlaten. Zijn schietstoel weet Maverick te lanceren, maar bij Goose gaat het volledig mis. Hij slaat met zijn hoofd tegen de koepel en verliest daarbij het leven.
Maverick verliest zijn "edge" en begint te twijfelen of hij nog wel piloot wil blijven. Na het verlies van zijn vader en zijn beste vriend heeft hij niemand meer. Ondanks dat de instructeurs de eerstvolgende oefenmissie extreem gemakkelijk maken voor Maverick om hem aan Top Gun te houden, hapt hij niet toe. Ondertussen krijgt Charlie een andere baan aangeboden op het Pentagon.
Tijdens een persoonlijk gesprek met een van de instructeurs, Viper (Tom Skerrit), hoort Maverick de ware toedracht van de missie waarbij zijn vader het leven liet. Viper vloog destijds met Duke Mitchell. In tegenstelling tot waar het onderzoek van de Marine over rept, was Duke een held. Voordat hij neerstortte redde hij drie collega's door vijandelijke toestellen neer te schieten. Pas daarna stortte hij zelf neer, aan de 'verkeerde kant van een op een kaart getekende grens' zoals Viper het omschrijft (vrij vertaald).
Naar aanleiding van het gesprek met Viper hervindt Maverick zijn zelfvertrouwen en maakt zijn opleiding af. Tijdens het eindexamenfeest wordt een aantal bemanningen verzocht om zich te melden op het vliegdekschip USS Enterprise. Maverick zou ter plekke een co-piloot aangewezen krijgen, maar Viper biedt zijn diensten aan mocht de co-piloot niet verschijnen.
In eerste instantie wordt Maverick in reserve gehouden. Als het toestel van Hollywood (Whip Hubley) wordt neergeschoten en Icemans toestel wordt beschadigd, wordt Maverick gelanceerd. De beide katapulten van de USS "Enterprise", die gebruikt worden om de vliegtuigen te lanceren, haperen plots waardoor niemand anders te hulp kan schieten.
Maverick zakt de moed in de schoenen als hij aan het luchtgevecht deelneemt en keert terug. In gedachten bij zijn overleden RIO Goose schraapt hij zijn moed bij elkaar en besluit om toch actie te ondernemen. Hij draait zijn vliegtuig om en schiet een vijftal MiG-28's uit de lucht. De resterende vijanden kiezen eieren voor hun geld.
Als gevolg hiervan wordt Maverick een held. Hij mag iedere baan kiezen die hij wil. Hij besluit om instructeur te worden aan Top Gun. In die hoedanigheid wordt hij herenigd met Charlie, die besloten heeft haar nieuwe baan niet te accepteren.
Scenario.
In het "California Magazine" verscheen er een artikel van Ehud Yonay, "Top Guns", over een opleiding voor de beste marinepiloten in Miramar, Californië. Producent Don Simpson las het artikel en zag er een film in. Nadat hij collega Jerry Bruckheimer het artikel liet lezen besloten ze de film te gaan maken.
Veel scenaristen weigerden het scenario te schrijven voor de film. De producenten schakelden Jim Cash en Jack Epps Jr. in om een ruwe versie van het scenario te schrijven. In zijn onderzoek voor inspiratie bezocht Epps een aantal niet-geclassificeerde lessen op Miramar en werd hij in de gelegenheid gesteld een zogenaamde "back-seat ride" in een Tomcat te maken. De eerste ruwe versie voldeed niet aan de wensen van Bruckheimer en Simpson, waardoor het scenario werd herschreven.
De film had ondersteuning nodig van de Amerikaanse marine. De marine was bereid om te helpen met het maken van de film op drie voorwaarden;
Hoewel de marine de film An Officer and a Gentleman haatte vanwege de weigering van de producenten om zich aan bovenstaande eisen te houden die werden gesteld aan de producenten van Top Gun, geloofde de marine dat deze film toch hulp bood bij de rekrutering. Dit beeld was van invloed op het besluit om samen te werken met de makers van Top Gun.
Van de deal die de Amerikaanse marine en de producenten sloten profiteerden beide partijen: de marine kreeg supervisie bij de productie van de film zodat de geschonden reputatie door de film An Officer and a Gentleman kon worden opgepoetst. De producenten bespaarden een flinke hoeveelheid geld omdat ze mochten filmen op locaties van de Amerikaanse marine. De kosten werden ook binnen de perken gehouden doordat een groot deel van de kosten al gereserveerd stonden in de begroting van de marine (zoals de starts en landingen op een vliegdekschip).
De marine had een krachtige greep op het scenario, zo werden de volgende wijzigingen doorgevoerd;
Dodelijk ongeval.
Tijdens opnames van manoeuvres stortte het toestel van piloot en cameraman Art Scholl neer die daarbij omkwam. De oorzaak van het neerstorten raakte nooit bekend. Doordat hij in de Grote Oceaan neerstortte, zijn zijn lichaam en vliegtuig nooit teruggevonden. De film is aan hem opgedragen.
MiG-28.
Alle vijandelijke toestellen worden MiG-28's genoemd. Dit type toestel bestaat echter niet. In werkelijkheid zijn het Northrop F-5's met een verzonnen kleurenschema die als de MiG-28 dienstdoen. De MiG-28's worden gevlogen door piloten uit een niet genoemd land. Wel is duidelijk dat het (fictieve) land connecties heeft met de Sovjet-Unie of misschien deel uitmaakt van het Warschaupact.
Fouten.
De film is berucht om haar vele fouten. Raketten die meerdere keren afgeschoten worden, niet bestaande vliegtuigen, verkeerd gebruik van militaire terminologie en het overtreden van de wetten der natuurkunde om slechts een aantal te noemen. Dit alles ondanks het feit dat er militaire adviseurs aan de film hebben meegewerkt. De filmstudio ging echter voor het grote publiek en besloot enkele concessies te doen.
Bekendheid.
Verschillende acteurs genoten door of na Top Gun bekendheid bij het grote publiek.
Ontvangst.
De eerste recensies waren gemengd, de actiescènes kwamen hierin als beste uit de bus. Later bleek dat de film een grote invloed had op nieuwere actiefilms. De film bracht ongeveer 350 miljoen dollar wereldwijd op, en nadat de film was uitgebracht stegen de rekruteringscijfers van zowel de Amerikaanse marine als de Amerikaanse luchtmacht. Ook de Nederlandse Koninklijke Luchtmacht profiteerde van dit zogenaamde 'Top Gun-effect'.
Prijzen en nominaties.
Top Gun won wereldwijd verschillende prijzen waaronder een Golden Globe voor "Beste originele lied" en een Oscar voor "Beste muziek, origineel lied".
Berlin.
Een van de muziekfragmenten uit de film is Take My Breath Away van de groep Berlin. Het nummer werd dankzij de film een internationaal succes.
Vervolg.
Op 25 mei 2017 bevestigde Tom Cruise dat er een vervolg zal komen op Top Gun. Tom Cruise zou opnieuw de rol van Maverick op zich nemen.
