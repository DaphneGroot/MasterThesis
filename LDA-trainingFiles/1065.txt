	Fujimori ontslaat generaals die worden gegijzeld
	Reuter
LIMA
De Peruaanse president Alberto Fujimori heeft gisteren twee topfiguren van de politie en de voorzitter van het Hooggerechtshof, die alledrie worden gegijzeld in de residentie van de Japanse ambassadeur, ontslagen.
Fujimori gaf geen verklaring voor de ontslagen van het hoofd van de anti-terreurbrigade, generaal Maximo Rivera, en het hoofd van de veiligheidsdienst, generaal Guillermo Bobbio Zevallos. Van rechter Moises Pantoja liep het ambtstermijn op 31 december vorig jaar af.
De twee politiegeneraals staan onder zware kritiek omdat zij verantwoordelijk zijn voor het falen van de bewaking van de villa van de Japanse ambassadeur. De strijders van de Revolutionaire Beweging Tupac Amaru (MRTA) konden het gebouw zonder problemen binnendringen tijdens de drukbezochte receptie ter ere van de Japanse keizer.
Sommige Peruaanse commentatoren opperden dat de president met de ontslagen ook de 'waarde' van de gijzelaars voor de gijzelnemers wil verminderen. Tupac Amaru houdt nog 74 hooggeplaatse gijzelaars vast, onder wie nog vier rechters van het Hooggerechtshof, zes andere generaals, vijf parlementsleden, twee ambassadeurs en Pedro Fujimori, de jongere broer van de president.

