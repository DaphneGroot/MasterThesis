	Vogels bijgevoerd door jagers en Vogelbescherming
	Van onze verslaggever
AMSTERDAM
Zowel de Vereniging Vogelbescherming als de jagersvereniging KNJV heeft maandag haar winterprogramma voor het bijvoeren van vogels in werking gesteld. Ongeveer honderdvijftig vogelwerkgroepen en vogelasiels kunnen op kosten van Vogelbescherming brood, visafval en graan kopen. De KNJV heeft de vierhonderd eenheden voor wildbeheer eveneens gevraagd tot bijvoedering over te gaan.
De watervogels hebben het nu het moeilijkst. Daarom maakt het openhouden van wakken onderdeel uit van beide programma's. Bijvoeren is vooral nodig op plaatsen waar sneeuw ligt. Dankzij de sneeuw krijgen de vogels wel voldoende vocht binnen.
Vorig jaar kwam Vogelbescherming in financiÃ«le problemen doordat het fonds waaruit de wintervoedering betaald wordt, leeg raakte. Vogelbescherming beheert dit fonds mede namens Dierenbescherming en Natuurmonumenten. Dankzij veel giften vorig jaar is het fonds nu goed gevuld.
Volgens Vogelbescherming verkeren van de watervogels vooral viseters als blauwe reiger en roerdomp in de problemen. Aalschovers zwermen nu over het hele land uit, op zoek naar de laatste stukken open water. Ganzen redden het nog op plaatsen waar geen sneeuw ligt. Scholeksters zijn een probleem apart, aldus Vogelbescherming. In de Zeeuwse delta zijn de afgeopen weken honderden van deze vogels om het leven gekomen.

