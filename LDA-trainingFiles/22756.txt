Historisch revisionisme.
Historisch revisionisme is een academische term die door historici wordt gebruikt voor het onderzoek naar de juistheid van de interpretatie van een historische gebeurtenis of periode. Dit onderzoek wordt gedaan om de geschiedschrijving te herzien
Ook gevestigde geschiedkundigen staan open voor de mogelijkheid dat geschiedenis, zoals die traditioneel wordt verteld, misschien niet helemaal accuraat is en dus onderworpen kan worden aan een herziening. Historisch revisionisme is in deze zin een algemeen geaccepteerd deel van geschiedkundige studies.
Negatief gebruik.
De term "historisch revisionisme" werd ook gebruikt door Holocaustontkenners. Hoewel historici stellen dat Holocaustontkenners historisch revisionisme niet zuiver toepassen, werd de term steeds vaker geassocieerd met het ontkennen van de Holocaust (ook wel "Negationisme" genoemd). (Historisch) revisionisme duidt sindsdien vaak op het verschijnsel waarbij zaken in het verleden worden "herschreven". Dit komt meestal voor bij radicale politieke of religieuze bewegingen. Negatieve informatie over bijvoorbeeld de levensloop van de stichter van de beweging wordt dan weggelaten, verdraaid of zo belicht dat ze minder erg lijkt dan in werkelijkheid het geval was.
