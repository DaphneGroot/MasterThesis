	Driewerf hoera voor onze mooie democratie
	ALS ER GEEN plotselinge grote rampen gebeuren, 'lijkt niets een nieuwe gouden eeuw van de Nederlandse democratie in de weg te staan'. Aldus Michiel Zonneveld, politiek redacteur van Het Parool en oud-voorzitter van de socialistische jongeren. Hij schreef een klein, maar gedecideerd boek 'uit ergernis over het dedain waarmee over het Nederlandse politieke stelsel wordt gesproken'. Dat stelsel vindt hij 'het meest verkieselijke in de wereld'. Slotzin van het boek: 'Wordt het niet de hoogste tijd dat we ronduit chauvinistisch durven zijn?'
Een ietwat defensief werk dus, waarin vele vaderlandse zegeningen worden geteld - en soms ietwat opgedirkt. Toch is het geen zoetsappig geschrift. Zonneveld zet zich daarvoor te aardig en te spits af tegen de vele onheilsroepers, debunkers en mopperaars. Hij signaleert 'veel kleine en grote kwalen' in de vaderlandse politiek (maar noemt ze nauwelijks) en betoogt vervolgens met veel overtuigingskracht dat die weinig te maken hebben met 'desintegratie of een crisis in de politiek'. De somberaars daarover zet hij op hun plaats: Ed van Thijn voorspelt al sinds 1967 menige democratische ramp.
In een prikkelend hoofdstuk bestrijdt hij de 'daadkracht'-fanaten die de staat 'stroperigheid' verwijten en volgens hem medeschuldig zijn aan de autoritaire stijl waarmee het paarse kabinet-Kok begon. Zoals Bolkestein, die schreef: 'Consensus is een schone zaak. Maar goed beleid is beter.' Zonneveld meent dat de gesmade overlegdemocratie het economisch uitstekend doet en een minimum aan stakingen oplevert. Deze vorm van democratie is al succesvol sinds de vorige gouden eeuw (de zeventiende eeuw) en past bij een land van alleen minderheden, een land bovendien dat ook wat de menselijke verhoudingen betreft altijd al platter was dan andere. Als de staat door meer 'daadkracht' zou domineren, neemt vooral de ambtelijke macht toe - een probleem dat Zonneveld verder nauwelijks aanroert tussen zijn lofzangen.
Hij houdt ook opruiming onder de recente jammerklachten over de parlementaire pers, die inderdaad van alle tijden zijn en in alle tijden bijna hetzelfde. Te veel aandacht voor incidenten, te veel deel van het Haagse circuitje, oppervlakkig en intellectueel niet opgewassen tegen de politici. Journalisten hebben volgens hem wel te lijden onder het huidige gebrek aan inhoudelijk debat, een gevolg van het dichter bij elkaar kruipen van de grote partijen, die het meer van kleine successen ('scoren') in de media moeten hebben.
Zonneveld ziet graag wat meer distantie bij de media. 'Journalisten moeten selectiever worden en inzicht geven in het totale proces waarin het beleid tot stand komt. Ze moeten, kortom, van parlementair verslaggever tot politiek journalist worden.' Daarbij geeft Zonneveld zelf min of meer het voorbeeld. Gedistantieerde, nuchtere en uitdagende commentaarjournalistiek zoals in Het platte land is zeldzaam.
Maar soms slaat Zonneveld de plank lelijk mis. Nederland is vrij 'clean' als het gaat om corruptie en affaires, betoogt hij, maar daarbij wordt ook de Zuid-Limburgse schandaalgolf vrijwel weggebagatelliseerd. De auteur heeft geen kennis meer kunnen nemen van het rijk gedetailleerde boek De vriendenrepubliek van Joep Dohmen (in december verschenen), waaruit ook blijkt hoezeer en waarom het justitioneel onderzoek veel te beperkt bleef.
Inzichtelijk zijn de passages waarin hij bestrijdt dat allochtonen gemakkelijk en naar evenredigheid de politiek kunnen binnenstromen. Hij wijst op hun meestal onvermijdelijke taal- en kennisachterstand, hoe tactvol ook verzwegen. Allochtonen zullen, evenmin als vrouwen, de politieke cultuur met haar 'hanendrag' en 'achterkamertjes' wezenlijk kunnen veranderen. En: 'Wat is er in de politieke cultuur van Marokko, Suriname of Turkije dat zo de moeite van het overnemen waard is?'
Politieke partijen hebben tegenwoordig weinig leden, maar dat betekent volgens Zonneveld nog lang geen crisis in de democratie. Hij wijst erop dat niet in het centrum hokkende partijen als de SP en klein-rechtse eerder groeien. Vooral CDA en PvdA hebben veel karakteristieks verloren en pleiten dan ook het hardst om subsidie. Volgens Paul Kalma zou dat een soort beloning zijn voor het zich vervreemden van de kiezers. Wellicht zou iets meer polarisatie, zij het niet zo heftig als in de jaren zeventig, de interesse in partijen doen opleven. Overigens lijkt de modale belangstelling voor politieke vraagstukken niet verminderd.
Zonneveld is het oneens met jammerklachten dat de staatkundige vernieuwing maar niet lukt. Veel is wel verbeterd in de laatste decennia en voor ingrijpende kieshervormingen voelt hij niets. Daarbij beveelt hij wel het refenderum aan als passend in de consensusdemocratie. 'Een stap verder op een bekende weg.'
'Wat opvalt is de lage dunk die tegenstanders van het referendum blijkbaar hebben van de kiezers. Alsof burgers niet inzien dat hun verlangens tegenstrijdig kunnen zijn en niet in staat zijn keuzes te maken. Het hele moderne leven bestaat uit miljoenen opties die min of meer aantrekkelijk zijn en waaruit dagelijks gekozen moet worden. Waarom zou diezelfde burger dan plotseling als een kind gaan denken als het om politiek gaat.'
Veel mensen 'willen Nederland, net als indertijd Philips, met een soort operatie-Centurion saneren en vernieuwen'. Zonnevelds geschrift is een gezonde en leesbare waarschuwing tegen dat soort autoritair bestuur. Maar hij is wel erg, en soms te makkelijk, enthousiast over een democratie die onnodig schraal, bloedeloos en feitelijk elitair is gebleven. Het Nederlandse bestel is een van de fatsoenlijkste ter wereld, maar ik zou chauvinistischer zijn als ik wist dat we naar een bredere en vollere democratie aan het toegroeien zijn.
Jan Joost Lindner
Michiel Zonneveld: Het platte land - Het succes van de Nederlandse democratie.
Prometheus; 146 pagina's; ÂŸ 24,90.
ISBN 90 5333 533 1.

Foto
	Affiches voor de Provinciale-Statenverkiezingen van 1991. FOTO DANIEL KONING - DE VOLKSKRANT

