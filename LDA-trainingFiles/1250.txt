	PERSOONLIJK
	De Britse popmusicus en ex-Beatle PAUL McCARTNEY (54) is door koningin Elisabeth tot ridder geslagen. McCartney is door zijn songs voor de Beatles en zijn latere werk voor onder meer zijn eigen band Wings een van de succesvolste popcomponisten aller tijden.
'Het is een fantastische eer, en ik ben zeer dankbaar deze te ontvangen namens alle inwoners van Liverpool en de andere leden van de Beatles, zonder wie dit nooit mogelijk was geweest', verklaarde McCartney in reactie op de bekendmaking van zijn opname in de adelstand.
Hoewel de Beatles alweer ruim 26 jaar geleden uit elkaar gingen, is hun muziek onverminderd populair. Van de albums Anthology 1, 2 en 3, verzamelingen van oude, veelal niet eerder uitgebrachte opnames, werden tot eind 1996 bijna 20 miljoen exemplaren verkocht. Behalve op muzikaal gebied is McCartney de laatste jaren ook actief op het gebied van vegetarisme en het milieu.

