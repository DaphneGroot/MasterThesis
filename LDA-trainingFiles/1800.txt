	Grootverdieners in de haute finance zijn geen supersterren
	Is Nicola Horlick een ster? Vorige week werd de Londense City opgeschrikt door het bericht dat deze 35-jarige vrouw overwoog van baan te wisselen. Ze zou haar positie als baas van de afdeling pensioenvermogensbeheer van Deutsche Morgan Grenfell, dochteronderneming van Deutsche Bank, willen opgeven voor een betrekking bij ABN Amro, de Nederlandse bank die op de Engelse markt wil groeien in vermogensbeheer. Horlick zou twintig medewerkers en een aantal klanten hebben willen meenemen. Deutsche Morgan Grenfell schorste haar. ABN Amro ontkende enige betrokkenheid. Horlick noemde de voorgenomen overstap naar ABN Amro een 'red herring', en nam ontslag. Het sappige verhaal zal een vervolg krijgen in de rechtszaal, omdat Horlick van haar voormalige werkgever genoegdoening eist.
Horlick is zeker een ster in de conventionele betekenis van het woord: ze is iemand om tegen op te kijken. 'Supervrouw' luidt haar bijnaam in de City. Ze beheerde, binnen reguliere kantoortijden, 54 miljard gulden aan vermogen van diverse pensioenfondsen en haar team behaalde de afgelopen jaren goede beleggingsresultaten. Deutsche Morgan Grenfell toonde zijn dankbaarheid in een basissalaris van 1,5 miljoen gulden per jaar en een bonus die over 1995 drie miljoen gulden bedroeg. De sterrenstatus verdiende Horlick door naast haar werk vijf kinderen te krijgen en liefdevol te verzorgen. Zelfs het dramatische detail in dit sterrenverhaal ontbreekt niet: de inmiddels genezen leukemie van haar oudste dochter.
Een vermoeiend bestaan.
Is Horlick ook een ster naar de maatstaven van economen, een ster zoals Sherwin Rosen die beschreef in zijn klassiek geworden artikel in de American Economic Review van 1981, The economics of superstars? Anders gevraagd: verdiende Horlick het salaris dat zij kreeg? Zelf vindt ze van wel. Sterker nog, de Financial Times haalde collega's van haar aan die melden dat Horlick niet verbloemde dat zij, naar haar eigen opvatting, loonsverhoging verdiende.
De normale verklaringen voor loonverschillen voldoen niet als het gaat om de supersalarissen die worden verdiend in de financiële wereld en bijvoorbeeld in de amusementssector en de voetballerij. Scholing bijvoorbeeld doet niet ter zake. Een stervoetballer met een universitaire graad is bijna een contradictio in terminis. Een zangeres is kansloos als zij haar verlangen naar hogere royalties ondersteunt met het argument dat zij, in tegenstelling tot Madonna, haar middelbare schoolopleiding met goed gevolg heeft afgesloten. Werkervaring telt evenmin. In deze sectoren lijk je het grote geld juist jong te moeten verdienen.
In dit soort beroepen, schrijven Randall Filer, Dan Hamermesh en Albert Rees in hun leerboek The economics of work and pay, is talent de cruciale factor. 'En bij het bepalen van de marktwaarde van de diensten van exceptioneel getalenteerde mensen speelt de vraag van consumenten naar uitmuntendheid een heel grote rol.' Het aantal getalenteerden is beperkt en niet op te voeren met bijvoorbeeld scholing. Omdat hierdoor het aanbod van toptalent gegeven is, wordt de hoogte van het inkomen bepaald door de vraag, door de consument.
De tweede verklarende factor, memoreert het drietal arbeidseconomen, is technologie. Het loonverschil tussen de gemiddelde en de meest getalenteerde huisschilder is veel kleiner dan dat tussen de gemiddelde en meest getalenteerde popzanger. De oorzaak hiervan is dat de omvang van de markt voor de huisschilder beperkt is tot het aantal huizen dat hij aankan, terwijl de hit-cd van popzanger Marco Borsato ongelimiteerd vermenigvuldigd kan worden. De zanger kan door de grotere omvang van zijn markt zijn talent beter te gelde maken dan de schilder.
Op het eerste gezicht lijken Nicola Horlick en haar grootverdienende collega's in de financiële wereld goed te vatten in deze supersterrentheorie. Voor het behalen van hoge rendementen op ingelegd pensioenvermogen is toch zeker buitengewoon talent vereist? De banken zijn bereid hiervoor goed te betalen, vooral ook omdat het talent van een Horlick andere pensioenfondsen aantrekt. Alleen een kniesoor kijkt op een miljoen aan salaris als de miljarden aan te beheren vermogen binnenstromen.
Voor de bank is dit een uitstekende afweging tussen kosten en opbrengsten. Maar of de betalers van de pensioenpremie, wij gewone loonslaven, hiermee blij moeten zijn, valt toch te betwijfelen.
De kern van deze twijfel is, dat het volgens de meeste economen onmogelijk is om de financiële markten te verslaan - er bestaat ook een wetenschappelijk verantwoorde versie van het verhaal van de aap die de fondsmanagers versloeg met pijltjesgooien naar de beurspagina. Natuurlijk doet de ene fondsbeheerder het een jaar beter dan de andere beheerder. Maar als financiële markten efficiënt werken, dan kunnen fondsbeheerders op lange termijn onmogelijk meer rendement halen dan gemiddeld. Zij kunnen niet systematisch beter scoren dan de beursindex.
Als dit waar is, dan heeft de pensioenpremiebetaler (of de gewone belegger) er geen baat bij de Nicola Horlicken van deze wereld een superster-salaris te betalen. Hun talent voor beleggen is geen echt talent. De opbrengst van onze investering in hun supersalaris is nul. Ons pensioen wordt er alleen maar lager door.
Deutsche Morgan Grenfell ziet maart met angst en beven dichterbij komen. In die maand sluiten de institutionele beleggers in Engeland gewoonlijk hun contract af met een vermogensbeheerder. De bank vreest dat met Nicola Horlick ook een aantal pensioenfondsen het hazenpad zal kiezen. Zolang de bestuurders van pensioenfondsen hun mythische geloof in het talent om vermogens te beheren niet verliezen, is die angst gegrond. Er is nu in elk geval één bank die er belang bij heeft zijn klanten er op te wijzen dat zonder 'toptalent' ook mooie beleggingsresultaten kunnen worden behaald.
Wat ik me tenslotte afvraag: zou Nicola Horlick nu eindelijk eens lekker lui op de bank liggen met een goed boek?

