	Man schiet in cafe twee Nijmeegse PvdA-politici neer
	Van onze verslaggever
ARNHEM
De Nijmeegse PvdA-wethouder J. Thielen en zijn partijgenoot gemeenteraadslid G. van Rumund zijn vrijdagavond gewond geraakt bij een schietpartij in een café in het centrum van Nijmegen. Beiden zijn opgenomen in het ziekenhuis, maar verkeren niet in levensgevaar.
De schietpartij speelde zich af in café De Tempelier aan de Molenstraat in Nijmegen. Thielen en Van Rumund waren in het café toen tegen half tien vrijdagavond een man binnenkwam die ruzie begon te maken met een paar andere bezoekers.
Volgens Thielen, die tegen de politie heeft gezegd dat hij de man vaag kende uit hetzelfde café, wilde hij tussenbeide komen. Na een korte woordenwisseling trok de man een pistool en loste een schot.
De Nijmeegse wethouder werd in zijn onderbuik geraakt en viel op de grond. Daarna loste de man nog een aantal schoten. Een daarvan trof Van Rumund in de arm. Verder werd niemand geraakt. De twee PvdA-politici werden naar het Radboudziekenhuis gebracht.
De dader van de schietpartij vluchtte in eerste instantie, maar meldde zich om half vier zaterdagochtend vrijwillig bij de politie. Het is een 45-jarige Nijmegenaar die in het verleden is veroordeeld tot tbs. Deze maatregel kan worden opgelegd aan plegers van geweldsdelicten, die een psychiatrische achtergrond hebben. Volgens de politie is er geen enkele aanwijzing dat de man een politiek motief had voor zijn daad.
De PvdA-fractie praat vanavond over de politieke gevolgen van de schietpartij. Woensdag zou eigenlijk het raadsdebat over de vuile-grondzaak in Nijmegen worden gehouden, waar politieke beslissingen moeten vallen over het handelen van burgemeester en wethouders in deze kwestie. De fractie van De Groenen heeft al gepleit voor uitstel van dit debat.

