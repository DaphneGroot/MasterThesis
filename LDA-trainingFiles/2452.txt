	'Inspectie Gezondheidszorg verzwakt'
	Van onze verslaggeefster
DEN HAAG
 De Inspectie voor de Gezondheidszorg vindt dat zij te weinig bevoegdheden heeft om haar toezichthoudende taak naar behoren toezicht te vervullen. Haar positie was al zwak - zij mag bijvoorbeeld geen medische dossiers inzien - maar als gevolg van recente wetgeving is die nog verder verslechterd, zo constateerde hoofdinspecteur J. Verhoeff gisteren bij de presentatie van de Jaarrapportage 1996.

De inspectie beklaagt zich erover dat zij soms opzettelijk wordt gehinderd bij haar onderzoek. 'Er zijn meerdere voorbeelden beschikbaar waarin door pure tegenwerking onderzoekingen worden getraineerd of zelfs verhinderd.' Het komt voor dat de inspectie wordt geconfronteerd met een (soms 'malafide') weigering om relevante stukken te mogen inzien. De aanleiding voor de persconferentie van Verhoeff - nooit eerder werd het jaarverslag op die manier gepresenteerd - was het tv-programma Zembla over de geringe bemoeienis van de inspectie met klachten over artsen.
De politiek moet ernstig overwegen om de wettelijke bevoegdheden van de inspectie te versterken, vindt de inspectie. Er moet een meldingsplicht komen. Klachtencommissies in ziekenhuizen en andere instellingen zouden verplicht moeten worden om de inspectie maandelijks te informeren over de meldingen die bij hen binnenkomen. 'Wij willen niet alle klachten zelf afhandelen, maar we willen wel weten wat er aan de hand is. In de huidige situatie worden wij te laat ingelicht', aldus Verhoeff.
Hij noemde drie voorbeelden waarin de bevoegdheden van de inspectie tekort schoten. Een geval van zelfdoding in een algemeen ziekenhuis kon, wegens gebrek aan informatie, niet worden onderzocht. Voor het overlijden van een vrouw als gevolg van drugs geldt hetzelfde.
Het derde geval had betrekking op een neuroloog uit Almelo die ervan wordt verdacht de onderzoeksresultaten van een geneesmiddelentest te hebben vervalst. Het betreffende middel - persantin retard, dat de kans op een tweede herseninfarct verkleint - is in Nederland toegelaten, maar de inspectie houdt strikt in de gaten of er sprake is van schadelijke bijwerkingen. In het jaarverslag schrijft Verhoeff dat er vermoedelijk vaker sprake is van fraude bij geneesmiddelenonderzoek, maar de inspectie heeft daarop geen zicht.
Ondanks deze handicap is de inspectie vorig jaar geconfronteerd met tweemaal zoveel meldingen van calamiteiten in ziekenhuizen en verpleeghuizen als het jaar daarvoor: 261 tegen 133 in 1995. In 1996 overleden 153 patinten (71 in 1995), van wie zestig ten gevolge van een of meer medische fouten. Negen patinten liepen blijvend letsel op. De inspectie vermoedt dat niet het aantal calamiteiten, maar het aantal meldingen is toegenomen. Onder calamiteiten verstaat de inspectie ernstige fouten die tot ongelukken of bijna-ongelukken hebben geleid.
De inspectie heeft ook weinig zicht op de bestrijding van grote rampen. Wel heeft ze de indruk dat fouten in de organisatie minder vaak voorkomen. Het percentage waarbij artsen of verpleegkundigen een fout maken, stijgt echter.
Verhoeff heeft veel kritiek op de wijze waarop bij rampen wordt opgetreden. De oefeningen die worden gehouden zijn ontoereikend als voorbereiding, omdat ze zich afspelen in een regio. De regionale schaal is veel te klein, meent hij.

