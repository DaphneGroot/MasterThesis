Condoom.
In deze vorm komt het condoom uit de verpakking
Een afgerold condoom ter illustratie; het condoom dient op de penis afgerold te worden
Condooms zijn in meerdere kleuren verkrijgbaar
Volledig afgerold condoom over een penis
Afbeelding van Nicolas François Octave Tassaert uit ca. 1860
Gewoonlijk wordt het condoom gemaakt van latex. Voor mensen met een latexallergie zijn er ook condooms van kunststof of (schapen)darm.
Condooms vallen onder de medische hulpmiddelen.
Historie.
De oudste pogingen om condooms te maken uit geweven stoffen zijn op niets uitgelopen. De eerste condooms die wel effectief werkten, werden gemaakt van schapendarm of andere materialen van dierlijke oorsprong. Er zijn nog steeds condooms van dit type te koop voor mensen met een allergie voor rubber, en ook omdat ze beter in staat zouden zijn om gevoel en lichaamswarmte over te dragen dan condooms gemaakt van synthetische stoffen. Ze zijn echter niet zo efficiënt als contraceptiemiddel of om seksueel overdraagbare aandoeningen te voorkomen.
De productie van condooms in latex was een grote stap voorwaarts omdat ze zowel veel doeltreffender als betaalbaarder waren dan de versie gemaakt van natuurlijke materialen. In de eerste helft van de 20e eeuw was, bijvoorbeeld om religieuze redenen, op veel plaatsen de verkoop van condooms verboden, en later werd de verkoop vaak alleen toegestaan als een "methode om ziekte te voorkomen".
Een verdere verbetering van het condoom werd gevonden in het "topje" (reservoir) dat ruimte gaf voor het sperma na ejaculatie. Een andere poging om het condoom te verbeteren: de "korte kap" die alleen de "eikel" afdekte, was een ernstige mislukking.
In de laatste 20 jaar zijn condooms verschenen in verschillende maten, kleuren, vormen, geuren en smaken. Sommige varianten worden verkocht voor extra stimulatie gedurende de geslachtsgemeenschap, andere zijn speciaal bedoeld voor orale seks of anale seks. De meeste condooms bevatten een glijmiddel met tegenwoordig vaak een zaaddodende werking, maar dit is geen afdoend alternatief voor het gebruik van een apart zaaddodende pasta.
Er zijn ook condooms van polyetheen en polyurethaan. Hoewel deze niet hetzelfde gebruikscomfort hebben als de latex uitvoering zijn deze wel nuttig voor mensen met een latexallergie.
Het vrouwencondoom.
Sinds 1920 is het "vrouwencondoom" ontwikkeld. Dit is groter dan het mannencondoom en heeft een versterkte ringvormige opening. Het is ontworpen om voor de gemeenschap in de vagina te worden aangebracht. Een vrouwencondoom is dus niet bruikbaar bij anale seks.
Maatschappelijke ontwikkelingen.
Sinds de onderkenning van het gevaar van aids wordt er door vele organisaties wereldwijd gehamerd op het gebruik van condooms als een middel om de verspreiding van aids tegen te gaan. Condooms worden vaak in kleine projecten gratis aangeboden om het aantal geslachtsziekten terug te dringen. Veelal wordt een specifieke groep benaderd, zoals dragers van het hiv.
Standpunt van de Katholieke Kerk.
Verschillende religies, waaronder het katholicisme, verbieden het gebruik van kunstmatige contraceptie en dus ook van het condoom als contraceptief middel. De Katholieke Kerk verbiedt dit omdat het volgens haar de band tussen de huwelijksdaad en de mogelijkheid tot voortplanting op een ongeoorloofde wijze verbreekt. Ook in de strijd tegen aids propageert zij niet het massaal verstrekken van condooms omdat dit veeleer aanleiding zou geven tot losbandigheid (in de zin van "vrije seks") met een averechts effect tot gevolg. Om deze ziekte tegen te gaan propageert zij veeleer de abc methode (abstinence, be faithful en character of condom).
Effectiviteit.
CondoomgebruikHet afrollen van een condoom over een penis in erectie
Als anticonceptiemiddel hebben condooms het voordeel dat ze vrijwel geen bijwerkingen hebben. Bovendien bieden ze bescherming tegen seksueel overdraagbare aandoeningen.
De theoretische bescherming die een condoom biedt is heel hoog (bij gebruik gedurende één jaar wordt 96% van de vrouwen niet zwanger), maar in de praktijk wordt een veel slechter resultaat gezien. Dit komt doordat veel mensen het condoom niet op de juiste manier gebruiken. Zelfs het aanraken van de vrouwelijke geslachtsdelen met dezelfde hand die gebruikt is om het condoom te verwijderen, zonder deze goed te wassen, kan tot een zwangerschap leiden. Veel mannen blijken verder niet goed te weten hoe een condoom omgedaan moet worden; dit kan resulteren in afglijden of breken van het condoom gedurende het geslachtsverkeer.
Een nadeel van condooms is het verminderd gevoel van het lichaamscontact. Sommige mannen voelen zelfs helemaal niets meer met een condoom. Hierdoor verdwijnt de erectie weer snel en wordt een geslachtsdaad zo goed als onmogelijk. Met name besneden mannen ervaren dit probleem. Hun eikel is stukken minder gevoelig dan die van een onbesneden man, waardoor het condoom een grote belemmering vormt bij de geslachtsdaad. Soms -maar niet altijd- helpt het om een dunner exemplaar te gebruiken.
Online verkoop.
Buiten het zeer brede aanbod van condooms bij de diverse drogisterijen, apothekers, en andere winkelketens bestaan er voor een grote groep mensen die moeite hebben om condooms en andere seksgerelateerde artikelen in een winkel te kopen tevens websites waar men artikelen kan bestellen. Vooral webwinkels staan er om bekend om condooms tegen lagere prijzen aan te bieden. Bij veel webwinkels is het assortiment condooms ook veel breder dan in de winkels.
Adverteren met condooms.
Tegenwoordig worden condooms ook door bepaalde bedrijven gebruikt als promotiemateriaal. Zo wordt er op scholen geadverteerd voor condoomwinkels of worden ze op festivals uitgedeeld met een mooie verpakking, ook wel een condoomhoesje genoemd.
