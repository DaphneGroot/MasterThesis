	Eén op zes scholieren gedraagt zich slecht
	Van onze verslaggever
VOORBURG
Eén op de zes scholieren vertoont probleemgedrag. Van de zeventienjarigen is één op de drie aan te merken als 'risicoscholier', meldt het Centraal Bureau voor de Statistiek in een woensdag verschenen onderzoek.
De CBS-enquête staat niet op zichzelf. Vrijwel wekelijks, zo niet dagelijks, verschijnen er rapporten met alarmerende cijfers. Eenvijfde van de jongeren voelt zich ongezond, zo werd onlangs vastgesteld. En in Groningen zou zelfs eenderde van de dertienjarigen enthousiast blowen.
In zulke rapporten worden problemen vaak losjes gedefinieerd. De CBS-onderzoekers hanteren de volgende indicatoren: 'wel eens spijbelen', 'dagelijks of enkele malen per week alcohol drinken of softdrugsgebruik' (bij het drugsgebruik zijn frequentie en hoeveelheden niet onderzocht) en 'strafbare feiten plegen' (waaronder zwartrijden, winkeldiefstal of een vechtpartijtje op het schoolplein). Een scholier die zich aan twee vormen van ongewenst gedrag overgeeft, wordt aangemerkt als 'jongere met probleem- of risicogedrag'. Iemand die wel eens spijbelt en wel eens een joint rookt, valt daarmee in de probleemcategorie, evenals iemand die wel eens zwartrijdt en twee keer per week alcohol gebruikt.
Hoewel deze definitie zeer ruim is, voldoet slechts 12 procent van de scholieren aan de criteria. Slechts 4 procent maakt zich schuldig aan alle drie de vormen van ongewenst gedrag. Zelfs zij hoeven geen hooligans te zijn. Een meisje dat af en toe een joint opsteekt en wel eens een winkeldiefstal pleegt, behoort al tot deze categorie.
'Het is probleemgedrag, het zijn geen probleemkinderen', reageert J. Dorenbos van het CBS. 'Alleen van die 4 procent die zich aan alle vormen van ongewenst gedrag schuldig maakt, kun je zeggen dat ze dreigen te ontsporen. Wat ik eigenlijk interessanter vind, is het grote aantal brave Hendriken.'
40 Procent van de scholieren spijbelt nooit, gebruikt geen alcohol en drugs en houdt zich netjes aan de wet. Nog eens 44 procent maakt zich slechts 'schuldig' aan één vorm van 'ongewenst gedrag'.
Voorts blijkt uit CBS-onderzoek dat 13 procent 'wel eens' spijbelt en 11 procent 'wel eens softdrugs gebruikt en alcohol drinkt'. Relatief hoog zijn de criminaliteitscijfers. Zo gebruikt eenderde van de scholieren wel eens geweld tegen onbekenden, terwijl 15 procent ooit een onbekende te lijf is gegaan.

