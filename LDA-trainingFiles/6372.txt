Duckstad.
Duckstad (Engels: "Duckburg") is de fictieve stad waar Donald Duck, zijn familie en vele andere Disney-figuren wonen. Duckstad is ontworpen door Disney-tekenaar Carl Barks, die ook de meeste andere bekende inwoners van deze stad heeft bedacht.
Regelmatig reist men tussen Duckstad en andere plaatsen. Verder hebben veel plaatsen in deze wereld dezelfde namen als die in de werkelijke wereld, dus kan men bijvoorbeeld ook van Duckstad naar Kreta of Schotland reizen. Alleen wonen er in plaats van mensen overal antropomorfische eenden, honden, ganzen, vogels, varkens en soms andere dieren.
Ligging.
Duckstad wordt in enkele stripverhalen aan de Verenigde Staten gekoppeld. Enkele auteurs plaatsen Duckstad in de eveneens fictieve staat Calisota (Samentrekking van de Amerikaanse staten Californië en Minnesota) die zich bevindt aan de westkust van de Verenigde Staten, ruwweg in het noorden van het echte Californië. Ook komt men regelmatig in de strips de landen Brutopia en Verweggistan tegen.
Geschiedenis.
Verschillende auteurs hebben Duckstad een geschiedenis gegeven, waar Barks in sommige verhalen enkel een begin mee had gemaakt. De bekendste en meest uitgewerkte verhalenreeks is die van Keno Don Rosa.
Cornelis Prul.
In de verhalen van Don Rosa werd de plaats waar Duckstad ligt voor het eerst bewoond op 17 juni 1579, toen Sir Francis Drake (woerd) en zijn bemanning er een fort, genaamd Nederlands Fort Drakeburg, bouwden. Dit deed hij in naam van de Britse koningin. In 1818 kwam Cornelis Prul naar het fort. Niet lang daarna werden de Britten aangevallen door de Spanjaarden, waarna de Britten zichzelf kansloos achtten en vluchtten. De eigendomsakte moest echter nog wel aan de Spanjaarden worden gegeven. Cornelis Prul wordt met deze taak opgezadeld. Alleen Cornelis blijft achter en hij verzint een list. Voordat Cornelis de eigendomsakte overhandigt aan de Spanjaarden wil hij hun een feestmaal geven. Hij stopt maïskolven in een pan, die 'ontploffen' en de popcorn vliegt in het rond, waardoor de Spanjaarden denken dat ze worden aangevallen en vluchten. Nadat Prul zodoende het fort voor zichzelf heeft gewonnen verandert hij de naam ervan in 'Fort Duckburg', dat later zou uitgroeien tot Duckstad. Sindsdien wordt Cornelis Prul als de stichter van Duckstad gezien.
Omdat het fort regelmatig wordt aangevallen door indianen, richt Prul de 'Woudloper Militie' op. Prul wordt geëerd met een standbeeld in het centrum van de stad, waarop hij een paar maïskolven aan zijn volk aanbiedt en trots zijn snavel de lucht insteekt.
Na Prul.
De kleinzoon van Cornelis Prul, Koenraad Prul, vertrekt aan het einde van de 19e eeuw om goud te gaan zoeken. Dat avontuur mislukt en hij wil terugkeren naar Duckstad, maar hij heeft geen geld. Daarom verkoopt hij de eigendomsakte aan een andere goudzoeker, voor slechts 200 dollar. Deze andere goudzoeker is Dagobert Duck. Dagobert komt in 1902 voor het eerst in Duckburg, dat hij omdoopt tot Duckstad. In dat jaar laat Dagobert het oude fort afbreken en bouwt op dezelfde heuvel zijn geldpakhuis, dat dus op exact dezelfde locatie staat als waar vroeger Fort Duckburg stond. Sindsdien heeft Duckstad zich mede dankzij Dagoberts fortuin ontwikkeld van een kleine nederzetting tot een heuse metropool vol flats, kantoren en wolkenkrabbers.
Inwoners.
Veel inwoners van Duckstad zijn - zoals de naam van de stad al aangeeft - "menselijke" eenden. Daarnaast wonen er een aantal andere "mensendieren", zoals paarden (Karel Paardepoot), koeien (Clarabella Koe), honden (Goofy), varkens en muizen (Mickey en Minnie Mouse). Daarnaast zijn er enkele vaste inwoners die niet alleen dier zijn maar zich ook als echte dieren gedragen, zoals Pluto. De meeste overige inwoners (zoals buurman Bolderbast) hebben een mensachtig voorkomen, afgezien van een opvallende ronde zwarte neus die aan de snuit van een hond doet denken.
Slechts een enkele keer verschijnen er echte mensen in Duckstad, zoals Madame Triple-X uit "Dangerous Disguise" (1951). Ook Sinterklaas komt er (in Nederlandstalige verhalen) geregeld, evenals de Kerstman, meestal in volledig menselijke gedaante.
De Jonge Woudlopers.
De Jonge Woudlopers is een scoutingvereniging, opgericht door Cornelis Pruls zoon, Theodoor Prul. Deze vereniging werd opgericht om jonge bewoners van Duckstad te leren over goede daden, bescherming van het land en het behoud van kennis. Deze vereniging is vernoemd naar de Woudlopers Militie. De woudlopers gebruikten het oude fort in de eerste jaren als hoofdkwartier.
Duckstadse damesclub.
De Damesclub is een club waar veel vrouwelijke inwoners van Duckstad lid van zijn, bijvoorbeeld Katrien Duck, Klaartje Kip en Clarabella Koe. Katrien is ook meestal de voorzitster van de Damesclub.
De club verzint veel liefdadigheidsacties of andere acties. Ze vonden bijvoorbeeld dat snoepgoed verboden moest worden, maar ze collecteerden ook voor de kinderen in Krotdorp. Katrien vraagt meestal Donald Duck en Guus Geluk erbij om te collecteren of wat anders voor de club te doen.
Evenementen.
In Duckstad zijn elk jaar diverse evenementen.
De Slag om Duckstad.
Elk jaar wordt de "Slag om Duckstad" herdacht. Tijdens het herdenkingsfeest wordt de slag, waarbij generaal Custard de stad wist te verdedigen tegen de Engelsen, nagespeeld. Hierbij is er een grote rol weggelegd voor de generaal en zijn echtgenote, die gespeeld wordt door Miss Duckstad. Het schouwspel speelt zich af bij de Duckstad-brug, de enige overgang voor de Engelsen om bij Duckstad te komen. De twee partijen werden namelijk gescheiden door een rivier. Bijna elk jaar loopt de viering uit op een fiasco doordat veel Duckstadse mannen elkaar in de haren vliegen tijdens en na de audities voor de rol van generaal Custard.
Media.
Duckstad heeft onder meer een eigen krant, de Duckstadkrant. Deze verschijnt regelmatig in het weekblad "Donald Duck".
Duckstad heeft ook nog twee andere kranten: De Stem van Duckstad, waar Govert Goudglans de eigenaar van is, en de Echo van Duckstad, de schoolkrant van basisschool Het Prulletje.
De Roddelflop is het grootste roddelblad van Duckstad. Andere roddelbladen zijn de Weekeend, Privaat en de Sorry. Een ander blad is de Autokwaak.
In Duckstad zijn ook diverse televisiezenders. Deze zijn een verbastering van de Nederlandse televisiezenders, zoals RTL Mier en SBS Kwek.
Sport.
Duckstad kent veel verschillende sportverenigingen, in allerlei takken van de sport, verschillend van voetbal tot ijshockey. Bij vrijwel al deze sporten heerst er een rivaliteit tegenover Gansdorp.
FC Duckstad is de grootste voetbalclub uit Duckstad. Ze spelen in een rood-geel verticaal gestreept shirt, witte broek en rode kousen. De spelers hebben veelal namen die sterk lijken op die van echt bestaande voetballers, zoals Edwin van de Bar en Ronald de Broer. Bekende personages uit Duckstad hebben ook een rol gespeeld als voetballer.
Duckstad levert ook eigen sporters af voor de Olympische Spelen.
Klimaat.
Het klimaat in Duckstad kent grote verschillen tussen winter en zomer. In de winter kunnen er enorme sneeuwbuien vallen (die aanleiding geven tot regelmatige sneeuwballengevechten) en wordt op de sloten en plassen rond Duckstad geschaatst. Regelmatig zijn er wedstrijden, die onveranderlijk door Guus Geluk worden gewonnen. In de zomer kan het bijzonder warm worden.
De neerslag is onbekend, in Californië (waar Duckstad op gebaseerd zou zijn) zijn namelijk grote verschillen in de jaarlijkse neerslag.
Omgeving van Duckstad.
Dicht bij Duckstad ligt het Duckstadse bos, waar vele andere bekende Disney-personages wonen en waar ook de Jonge Woudlopers vaak heen gaan. Rondom Duckstad liggen ook grote stukken platteland, waar onder andere ergens tussen Duckstad en Gansdorp de boerderij van Oma Duck staat. Ten oosten van Duckstad ligt een uitgestrekte woestijn, althans dit lijkt duidelijk het geval in sommige verhalen.
In Nederlandse verhalen komen daarnaast allerlei plaatsen voor met een dierennaam erin, die tegelijk toespelingen zijn op echt bestaande plaatsen in bijvoorbeeld Nederland ("Meeuwarden ", "Otterdam", "Vissingen", enz.).
In andere talen.
Duckstad heeft in verschillende talen verschillende namen. Zo heet de stad in het Engels "Duckburg", is "Entenhausen" Donalds woonplaats in de Duitstalige versie, woont de Franse Donald in "Donaldville" en heeft men het in het Zweeds over "Ankeborg". In de originele Engelse taal (en ook enkele andere talen) woont Mickey Mouse niet in Duckburg, maar in Mouseton.
