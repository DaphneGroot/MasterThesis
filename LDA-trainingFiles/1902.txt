	Spitting-Imagepoppen Staatsloterij maken voetbalvakbond kwaad
	Van onze verslaggever
Hans Faber

AMSTERDAM
Probeer in het Nederlandse voetbalwereldje maar eens een promotionele actie op te zetten met afbeeldingen van individuele voetballers zonder verzeild te raken in het web van gehaaide zaakwaarnemers, dwarsliggende spelers en uiteindelijk peperdure processen. Het lijkt een onmogelijke klus, zeker als de spelersvakbond VVCS de spelers het advies heeft meegegeven niet met de verkoopactie mee te doen.
Toch waagt de Staatsloterij het erop. Gisteren lagen de eerste voetballers bij de Staatsloterij-verkooppunten. Het zijn Spitting Image-achtige poppetjes van een centimeter of tien, met kleine lijfjes en enorme hoofden. Vooralsnog gaat het alleen om plastic afbeeldingen van de Ajacieden Marc Overmars en Edwin van der Sar, de Feyenoorder Henryk Larsson en de PSV'er Luc Nilis, maar dat aantal moet gestaag worden uitgebreid. Na iedere maandelijkse trekking komt er een kwartet spelers van Ajax, Feyenoord of PSV bij.
'Een leuke sales promotion-actie', zegt Pim Bomas, commercieel directeur van de Staatsloterij. Kopers van een lot, inclusief de jackpottoelage van een rijksdaalder, kunnen de poppetjes voor 4,95 gulden krijgen. 'Dat is de kostprijs. Wij hoeven er niet aan te verdienen', aldus Bomas. 'Op deze manier kunnen we gelijk iets doen met onze sponsorships, clubs die we sinds jaar en dag al sponsoren.'
Bomas verwacht veel van de actie. Onlangs maakte hij met journalisten een promotietrip naar Engeland, waar al langer voetbalpoppetjes worden verkocht. 'Het is daar een gigantisch succes, net als in Italië.'
Bang voor een debacle als de EK-actie van Croky is de Staatsloterij-directeur niet. De chipsfabrikant dacht afgelopen zomer de portretrechten van alle Oranje-spelers collectief via de VVCS te hebben geregeld, maar zag zich na het toernooi in Engeland geconfronteerd met een claim van 325 duizend gulden. Zestien topspelers, onder andere begeleid door de niet bij iedereen even geliefde zaakwaarnemer Rob Cohen, vond dat Croky te weinig betaalde. De rechtszaak loopt nog steeds. Sindsdien zijn de verhoudingen tussen de VVCS en Cohen niet geweldig.
'Leuk' is niet het eerste woord dat Theo van Seggelen, voorzitter van de spelersvakbond VVCS, te binnenschiet als hij van de miniatuurtjes hoort. 'Ik vind het een onverstandige actie. Zelf zou ik nooit een promotionele actie beginnen als ik niet vantevoren alle contracten had afgesloten. Dat hebben ze niet gedaan', weet Van Seggelen. 'Er ontbreekt een aantal spelers. Als verzamelaar kun je nu niet een compleet Ajax of Feyenoord verzamelen.'
De VVCS heeft zijn leden geadviseerd niet met de Staatsloterij in zee te gaan. Niet alleen vindt Van Seggelen de contracten die de Staatsloterij de spelers voorlegt onduidelijk, er is nog een andere reden. 'Wij waren bezig met een ander bedrijf dat een actie wilde waarvan alle clubs in de eredivisie zouden kunnen profiteren. Wij zijn een vakbond die zich inzet voor het collectief, niet voor een selectief groepje. Aan individuele acties doen wij niet mee. Dat moeten de spelers zelf maar regelen.'
Het bedrijf waar de VVCS-voorzitter op doelt blijkt Albert Heijn te zijn. De supermarktketen wilde echter alleen poppetjes op de markt brengen als de rechten van alle spelers geregeld zouden zijn. 'Aangezien de Staatsloterij al wat contracten had afgesloten, kon dat niet. Dan houdt het voor ons helaas op.'
De Staatsloterij heeft inderdaad de nodige contracten gesloten. Met de KNVB voor het gebruik van het logo van de PTT Telecompetitie, met de clubs voor het afbeelden van de shirts maar niet met alle spelers. Niet iedereen wil afstand doen van zijn portretrecht.
Na het nodige gedraal willen ze dat wel toegeven bij merchandise-handel Superteam, de grote gangmaker achter de poppetjesactie. 'Wij hebben inderdaad 31 getekende contracten', zegt een geïrriteerde Wil Langenberg. 'Maar ze komen nog steeds binnen.'
Volgens zijn contract met de Staatsloterij moet Langenberg, eveneens importeur van Umbro en tot voor kort verantwoordelijk voor de merchandise van Ajax-artikelen, van iedere topclub vijftien spelers en hun coach vastleggen. Op zijn hitlist van 48 poppetjes ontbreken nog Ajax-spelers als Patrick Kluivert ('die wil na zijn ongeluk niet'), Winston Bogarde ('kan volgend seizoen wel voor Juventus of zo spelen'), Nordin Wooter ('staat niet altijd in de basis') en John Veldman ('vaak geblesseerd') en Giovanni van Bronckhorst en George Boateng van Feyenoord.
Langenberg zegt er niet om te malen, al zijn de dwarsliggers op Wooter en Boateng na internationals die eigenlijk niet in een verzameling mogen ontbreken. 'Waarom zou ik nu al alle contracten moeten afsluiten? Het duurt nog maanden voordat het veertigste poppetje wordt gelanceerd. Tegen die tijd zien we wel verder.'
De Superteam-directeur heeft wel een idee waarom sommige spelers de boot afhouden, al zegt hij er niets van te begrijpen. 'Dit is een goed en gezond plan, waaraan iedereen wat kan verdienen. De KNVB, de spelers en de clubs. Dat zijn toch gezonde motieven? Ik denk dat mensen ons het succes niet gunnen.'
Met 'ons' doelt Langenberg op hemzelf en Cohen, voormalig snackbarexploitant en schoonvader van Ajax-speler Ronald de Boer. Cohen is naar verluidt druk bezig met het binnenslepen van spelerscontracten. Iets dat Langenberg stellig ontkent. 'Cohen heeft niets met Superteam te maken. Ik snap niet dat dat wordt gezegd. Allemaal kinnesinne van de VVCS.'
De vermeende rol van Cohen heeft er volgens Van Seggelen niets mee te maken, al blijkt de zaakwaarnemer wel degelijk bij Superteam betrokken te zijn. Volgens de Kamer van Koophandel is de vennootschap Maxde Beheer directeur bij het bedrijf. Aandeelhouder van Maxde blijkt Sharon Cohen. Inderdaad, de dochter van.

