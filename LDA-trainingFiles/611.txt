	Geschil over import rijst uit Antillen voorlopig bijgelegd
	Van onze verslaggever
DEN HAAG
 Nederland, de Antillen en Aruba hebben hun geschil over de import van rijst voor even bijgelegd. Er komt een adempauze van twee maanden. Nederland weigert voorlopig in te stemmen met het plan van de Europese Commissie om import van rijst uit de Antillen aan banden te leggen.

Met de Antillen en Aruba probeert Nederland de overige veertien lidstaten van de Europese Unie ervan te overtuigen dat voor de Antillen een bijzondere regeling moet gelden.
Het akkoord werd vrijdag bereikt in de rijksministerraad. Premier Pourier van de Antillen toonde zich na afloop tevreden: 'Er is geen oplossing voor het probleem gevonden, maar we hebben wel overeenstemming bereikt over het traject.' Volgens Pourier biedt het akkoord voldoende aanknopingspunten om de irritaties op de Antillen te verzachten.
De Europese Commissie wil af van de bijzondere positie van de Antillen, omdat Italië en Spanje klagen over oneerlijke concurrentie. De commissie legde daarom op 8 januari de import van rijst vrijwel stil. Tegen dat besluit heeft Nederland een kort geding aangespannen. Zolang dat loopt, blijft Nederland weigeren mee te praten over beëindiging van de voorkeurspositie van de Antillen.
Pourier: 'Het is niet langer Nederland tegen de Antillen en Aruba. Het koninkrijk zal zich nu in Brussel inzetten om de belangen van de Antillen en Aruba te behartigen.'
Minister Voorhoeve, die voor Nederland de Antilliaanse zaken doet, zei gisteren dat er nog steeds een zeer moeilijke situatie is. De ruzie met de Antillen is dan wel bijgelegd, maar het blijft in Europa nog steeds één (Nederland) tegen veertien (de andere lidstaten). Voorhoeve: 'De tijd zal leren welke resultaten kunnen worden bereikt.'
Het proces dat Nederland tegen de commissie voert, zal ongeveer twee maanden duren. Die tijd wordt gebruikt om het Nederlands Economisch Instituut te laten onderzoeken hoe groot het economisch belang van de rijst is voor de Antillen.

