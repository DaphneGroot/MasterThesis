	Ford grote winnaar op Nederlandse automarkt
	Van onze verslaggever
AMSTERDAM
Dankzij de nieuwe Fiesta en de station-uitvoering van de Mondeo mag Ford zich de grote winnaar noemen van de Nederlandse automarkt. Ford Nederland wist vorig jaar 9312 voertuigen meer te verkopen dan een jaar eerder, waarmee de fabrikant eenderde van de groei van de gehele Nederlandse automarkt voor zijn rekening nam. Andere opvallende groeiers waren de Koreaanse merken Hyundai en Daewoo.
In totaal werden er in 1996 473.474 auto's verkocht, zo blijkt uit cijfers die de branchevereniging RAI gisteren heeft bekendgemaakt. Dat is is 6 procent meer dan in 1995. De RAI schrijft het hoge afzetvolume vooral toe aan een sterke stijging van de consumptieve bestedingen. Door de lage rente kunnen mensen makkelijker een auto financieren.
Nederland is een uitzondering in Europa, want de andere landen zijn over hun spectaculaire groei heen. De stijging daar was gemiddeld 0,6 procent.
De verkopen van Ford stegen met 8,5 procent tot 47.323 stuks . Het bedrijf introduceerde vorig jaar de nieuwe Fiesta in Nederland, wat een groot verkoopsucces werd. Verkocht Ford Nederland in 1995 nog 6200 Fiesta's, vorig werd dat aantal meer dan verdubbeld tot ruim 13.500.
Ook de Mondeo vond gretig aftrek, met name de stationwagon. 'Dat is een sterk nummer gebleken, vooral omdat wij de station verkopen voor de prijs van de vier- en vijfdeursuitvoerding', zegt pr-manager André Jonker. Dat scheelt al gauw drieduizend gulden.
Daarnaast verklaart de zegsman van Ford de gestegen verkoop door de invoering van het uitgebreide veiligheidspakket van nieuwe auto's, het zogeheten DSE-programma, wat staat voor dynamic, safety en engineering. 'De prijsstelling van dat programma was dermate gunstig dat mensen voor een Ford kozen', aldus de woordvoerder.
Begin volgende maand introduceert het bedrijf de Ford Ka in Nederland, een auto die moet concurreren met de Renault Twingo. Ford verwacht dit jaar acht- à tienduizend Ka's af te zetten.
Ondanks de flinke stijging neemt Ford onveranderd de derde plek op de ranglijst in, op nog altijd geruime afstand van Opel en VW/Audi. Uit de RAI-cijfers blijkt dat VW serieuze pogingen doet om het marktleiderschap van Opel over te nemen. Opel zag zijn marktaandeel teruglopen tot 13,7 procent, terwijl VW dankzij de nieuwe Polo juist opklom tot 13,5 procent.
Op Mitsubishi na, dat opvallend veel in Nederland geproduceerde Carisma's verkocht, leverden alle grote Japanse merken marktaandeel in. Dat geldt eveneens voor de drie Franse automerken Peugeot, Citroën en Renault.

