Sambreville.
Sambreville is een gemeente in de Belgische provincie Namen. De gemeente telt ruim 27.000 inwoners. De gemeente ontstond in 1977 uit de fusies van zeven dorpen, aanvankelijk als "Basse-Sambre", vanaf 1978 als Sambreville. Sambreville ligt langs de Samber, tussen de steden Namen en Charleroi.
Kernen.
De gemeente bestaat uit zeven deelgemeenten. Het gemeentehuis staat in het centrale dorp Auvelais. Auvelais ligt net als Tamines en Moignelée nabij de Samber; zij vormen de centrale bebouwingsas door de gemeente. Ten zuiden liggen de dorpen Falisolle en Arsimont. Door lintbebouwing sluiten de kernen van de dorpjes op elkaar aan. In het noorden liggen de deelgemeenten Velaine en Keumiée, door een bos gescheiden van de rest. De kern van het kleine deelgemeentje Keumiée vormt een geheel met die van Wanfercée-Baulet in de buurgemeente Fleurus.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer.
Centraal door de gemeente, en door de deelgemeenten Auvelais en Tamines, lopen enkele oost-west-verkeersassen tussen Namen en Charleroi, langs de Samber. De spoorlijn tussen deze twee steden volgt de rivier en heeft stations in Auvelais en Tamines. Beide dorpen hebben vlak bij de rivier en de spoorweg een bedrijventerrein. Ook de N90 tussen Charleroi en Namen volgt de Samber, en vormt een centrale verkeersas door Sambreville, net ten noorden van de rivier. In het uiterste noorden van de gemeente, in Velaine, is er aansluiting op afrit 14 van de snelweg A15/E42. Van daaruit vertrekt de grootste noord-zuid-as door de gemeente, de N98, richting Philippeville.
Bestuur 2007-2012.
Het bestuur van Sambreville bestaat uit de PS die de meerderheid van de zetels heeft.
