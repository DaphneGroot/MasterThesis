	Inspectie verwerpt vergelijking met affaire-Martha U.
	Van onze verslaggeefster
AMSTERDAM
'Het is veel te voorbarig om nu al over een tweede affaire-Martha U. te spreken', zegt H. Plokker, inspecteur voor de Volksgezondheid in Noord-Brabant en Zeeland. 'Ik geef toe, je denkt er wel onmiddellijk aan, maar we hebben geen enkele aanwijzing dat er sprake is van een misdrijf. Er is een onderzoek ingesteld omdat we niet honderd procent overtuigd zijn dat er niets aan de hand is.'
Plokker reageert op de 'gekte' die is ontstaan nadat justitie donderdag bekendmaakte een onderzoek in te stellen naar de dood van een 79-jarige bewoonster van verpleeghuis De Lindenburgh in Steenbergen. Zes weken geleden werd in het Brabantse verpleeghuis ook al een onderzoek ingesteld nadat een 87-jarige bewoonster door onbekende oorzaak in coma raakte.
Beide bewoners verbleven op 'Gorse', een afdeling met dertig bedden bedoeld voor ouderen met lichamelijke problemen. Het verband met Martha U. was snel gelegd. De ziekenverzorgster werd vorig jaar veroordeeld tot drie jaar cel en tbs wegens het doden van drie verpleeghuispatinten.
Bij de 87-jarige bewoonster werd in het ziekenhuis een verhoogde concentratie insuline in het bloed vastgesteld. In overleg met justitie stelde de Inspectie voor de Volksgezondheid een onderzoek in. De inspectie heeft vanwege de complexiteit van de zaak een hoogleraar ingeschakeld. Die moet beoordelen of de insuline in het bloed van de vrouw chemisch was of lichaamseigen.
Bij de 79-jarige vrouw die deze week overleed, is ook een verhoogde dosis insuline in het bloed aangetroffen. 'Dat is niet onmiddellijk verdacht', aldus Plokker. 'Oudere mensen hebben vaak verschillende kwalen en gebruiken ook verschillende medicijnen. Dat kan een zaak heel gecompliceerd maken.'
Als insuline bij iemand met een normaal glucosegehalte wordt ingespoten, is de dood die daarop volgt vaak bedrieglijk natuurlijk. Het middel is bovendien moeilijk te traceren in het lichaam. Martha U. gebruikte het middel. En ook de tot levenslang veroordeelde Haagse verpleger Andr du M. doodde vier bejaarde vrouwen met behulp van insuline.
De Inspectie voor de Volksgezondheid heeft een onderzoek ingesteld naar het medicijnbeheer in verpleeg- en verzorgingshuizen. P. Brouwer, directeur patintenzorg van het Algemeen Burger Gasthuis (ABG) in Bergen op Zoom, waar het verpleeghuis onder valt, zegt dat De Lindenburgh aan alle wettelijke eisen voldoet. 'De ziekenhuisapotheek levert wekelijks een afgepaste hoeveelheid insuline. Iedere dosis die we gebruiken, wordt afgetekend.'
Inspecteur Plokker wijst erop dat insuline een middel is dat niet onder speciale wetgeving valt. 'Opium bijvoorbeeld zit achter slot en grendel en alleen de hoofdzuster heeft een sleutel van de kast. Maar insuline ligt in de ijskast en daar kan iedereen bij. Misbruik is niet te voorkomen, ook buiten een ziekenhuis of verpleeghuis kan iedereen op eenvoudige manier aan insuline komen. Als je in de apotheek vertelt dat je oma haar insuline is vergeten, dan zal de assistente weliswaar vragen of je de volgende keer nog even een recept meebrengt, maar je krijgt wel een dosis mee.'

