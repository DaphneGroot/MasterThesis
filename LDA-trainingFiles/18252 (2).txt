Bos en Lommer.
De Opstandingskerk, beter bekend als de 'Kolenkit', aan de Bos en Lommerweg met daarachter het bruggebouw.
Arbeiderswoningen van woningbouwvereniging 'Zomers Buiten' uit 1934 in Landlust.
Het in 2011 opgeleverde gebouw 'De Tribune' in de wijk Laan van Spartaan, december 2012.
Bos en Lommer was van 1990 tot 2010 een stadsdeel van de gemeente Amsterdam in de Nederlandse provincie Noord-Holland. Per 1 mei 2010 is het opgegaan in het nieuwe stadsdeel West.
De wijk wordt aan de noordzijde begrensd door de Haarlemmerweg en aan de zuidzijde door de Jan van Galenstraat. De oostelijke begrenzing wordt gevormd door het terrein van de Centrale Markthallen, de westelijke begrenzing vormt de Ringspoorbaan. De Einsteinweg, onderdeel van de Ringweg A10, doorsnijdt de wijk. Bos en Lommer telt één park, het Erasmuspark, aangelegd in de jaren zestig en in de jaren negentig na een grote opknapbeurt definitief ingericht.
Geschiedenis.
Tot de instelling van het stadsdeel was de naam Bos en Lommer verbonden aan een wijk in Amsterdam-West. De naam Bos en Lommer is ontleend aan een in 1940 gesloopte boerenhofstede met die naam langs de Sloterdijkermeerweg, die Sloterdijk met de Sloterdijkermeerpolder, thans de Sloterplas, verbond. Nabij deze plaats bevindt zich nu het Bos en Lommerplein.
Bos en Lommer kan als voorloper van de Westelijke Tuinsteden worden beschouwd. In de jaren twintig en dertig werden nabij de uit het begin van de 20e eeuw daterende Admiraal de Ruijterweg woningen in de traditionele gesloten bouwblokken gebouwd. Eind jaren dertig werd in de wijk Landlust geëxperimenteerd met strokenbouw, de eerste uiting van de open bebouwingswijze. In de jaren veertig werd hier verder aan gebouwd. Het westelijke deel kwam na de Tweede Wereldoorlog tot stand, dit deel wordt tegenwoordig de Kolenkitbuurt genoemd. De wijk was eind jaren vijftig volgebouwd.
In Bos en Lommer zijn straten vernoemd naar familie van Willem de Zwijger, zeehelden, zeeslagen en historische boeken en toneelstukken. De wijk bestaat voornamelijk uit middelhoogbouw (vier etages), met hier en daar laagbouw. Hoogbouw vindt men vooral in de nieuwbouw zoals rond het Bos en Lommerplein, de torenflats nabij de metrolijn en in de Laan van Spartaan. In de nieuwe wijk Laan van Spartaan, begrensd door de Ringspoorbaan, Jan van Galenstraat, A10 en de Erasmusgracht zijn de straten vernoemd naar sporthelden uit het verleden.
De tramlijnen 7, 12 en 14 rijden door Bos en Lommer. Er is één metrostation: aan de De Vlugtlaan.
In maart 2007 werd Bos en Lommer aangewezen als een probleemwijk (Zie: De 40 wijken van Vogelaar), waardoor zij extra aandacht en geld ontvingen.
Buurten in (voormalig Stadsdeel) Bos en Lommer.
Sinds 1 januari 2014 hanteert de gemeente Amsterdam behalve stadsdelen en buurtcombinaties een verdeling in "gebieden". Bos en Lommer geldt in deze indeling als "gebied" 4. Bos en Lommer omvat de buurtcombinaties Erasmuspark, Landlust, De Kolenkit en Sloterdijk. Tot die laatste wordt het voormalige dorp Sloterdijk gerekend.
De onderverdeling in buurten en buurtcombinaties is niet altijd hetzelfde geweest, ook hanteert bijvoorbeeld het CBS in Amsterdam een andere wijkindeling dan de gemeente zelf doet. In de volksmond zijn onder meer nog de Gibraltarbuurt, de Gulden Winckelbuurt, de Robert Scottbuurt en de wijk Laan van Spartaan bekend.
