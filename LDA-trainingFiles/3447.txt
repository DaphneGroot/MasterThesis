	Winkelen met een muis
	EEN WANDELING door de jongste gemeente van Nederland is een verfrissende ervaring voor iemand die niet van volgepakte winkelstraten houdt. Orde en rust bepalen het straatbeeld in Macropolis, de virtuele stad die donderdag officieel werd gelanceerd door de OVD-groep uit Ede.
Winkelpromenades, kantoorgebouwen, een pittoresk haventje, goedverzorgde lapjes groen, een casino; ze werden in de optische groeven van een cd-rom getst en komen tot leven op een computerscherm waar vakkundige digitale schijn met gemak bedriegt. De grafische afwerking en de driedimensionale beleving van Macropolis doen niet onder voor die van geruchtmakende computerspellen als Doom of Quake. Reeds na enkele minuten rondslenteren wordt de aandacht opgeslokt door wat zich op het scherm afspeelt, en alles daarbuiten verdwijnt. Hoofd en lichaam bewegen onwillekeurig mee bij elke bocht. De speler annex consument verplaatst zich met muisbewegingen over boulevards en door steegjes met herkenbare gevels, logo's en etalages, en waant zich in een collage van Nederlandse winkelcentra.
Zo zou het pandje van wijnhandel Le Chateau ook niet misstaan in Amsterdam of Utrecht. Gaan we er naar binnen dan blijkt zich achter de gevel een keurig, maar statisch overzicht van producten en diensten te bevinden. Als we willen, kunnen we direct enkele kistjes wijn bestellen, die tegen een kleine vergoeding rap thuis zullen worden bezorgd.
Voor deze en 41 andere uitbaters in Macropolis, die elk tussen de twintig- en zeventigduizend gulden huur betalen voor hun digitale filialen, breekt straks een spannende tijd aan wanneer tweehonderdduizend cd-roms de consument bereiken via winkels en computerbladen. Dan moet blijken of de vier miljoen gulden die de partijen met elkaar in het project staken, de informatie opleveren waar iedereen op zit te wachten.
Lopend langs puien van The Society Shop, Lundia en Dixons kunnen we de gespannen gezichten van het verkooppersoneel door de etalageruit al zien. Allemaal vragen ze zich af: 'Wat gaat die consument nu doen?' En hoewel er geen hond op straat te zien is, worden we vrijwel zeker gevolgd. Een onafhankelijk bureau voert namelijk continu onderzoek uit, dat straks antwoord moet geven op het kip-en-ei-vraagstuk van electronic commerce: wacht het bedrijfsleven nu op de consument of is het andersom?
Bij een fleurig perkje staat een taxi klaar, zo'n gele die je misschien eerder in New York zou verwachten, maar in deze omgeving misstaat hij niet. De taxi tuft - gratis - naar een ander deel van de stad waar de skyline wordt gedomineerd door een levensgroot gebouw. 'Holland Casino' prijkt er met veel goud en glitter boven de ingang.
Het pand blijkt te zijn voorzien van een driedimensionaal interieur waarin dames met een verzorgd uiterlijk de bezoekers keurend opnemen. 'Hier geen spijkerbroek met gympen, graag', staat er op hun gezichten te lezen. Als we tegen een informatiezuil opbotsen, verschijnt prompt een uitroepteken in beeld ten teken dat de zuil kan worden aangeklikt. Wie dat doet, wordt meedogenloos getrakteerd op de lange versie van de Holland Casino commercial, compleet met soundtrack. Dat doe je dus ook maar n keer.
Inmiddels zijn we al ruim een kwartier in Macropolis en zo langzamerhand ontstaat toch de behoefte om eens wat te kopen. Tot dusverre verkenden we alleen nog de mogelijkheden op cd-rom, maar voor het plaatsen van een echte bestelling moet verbinding worden gezocht met de website van het betreffende etablissement. We stappen binnen bij Ear & Eye. De software achter Macropolis maakt vrijwel onzichtbaar verbinding en we zijn op de site van de media-winkel. H, da's jammer: cd's kunnen hier wel on line worden gezocht en besteld, maar betalen en afhalen van de producten dient te geschieden in een echte Ear & Eye winkel. Na de spectaculaire, multimediale scharreltocht plaatst dat toch een kleine domper op de winkelvreugde.
'WAT bedrijven doen met klanten zodra ze eenmaal op hun website zijn gearriveerd, laten we helemaal aan hen over', verklaart Wijnand Jongen van de OVD-groep naderhand. 'Als zij geregeld hebben dat je on line bestellingen kunt plaatsen, dan is dat mogelijk, maar niet iedereen wil dat. Je kunt wel proberen iedereen voor te schrijven hoe ze hun zaakjes moeten regelen, maar in de praktijk werkt dat niet. Ze willen het toch op hun eigen manier doen.'
Volgens Jongen is bewust voor deze benadering gekozen. Bedrijven die eerst de kat uit de boom willen kijken kunnen zo ervaring opdoen en leren van het project dat uiteindelijk toch een experiment is. Bovendien lijkt niet elke ondernemer ervan overtuigd dat Internet een geschikt transactiemedium is voor zijn product.
'Het is een misvatting om te denken dat iedereen handel moet gaan drijven op Internet', zegt Fer van der Plas, hoofd marketing van het concern dat met Kwantum, Piet Klerkx en BelCompany deelneemt aan Macropolis. 'Mensen willen onze producten kunnen voelen en zien. Internet werkt voor ons meer als een interactieve catalogus.'
Volgens Van der Plas is Macropolis het eerste project waarin een groot aantal Nederlandse retailers bij elkaar zit. 'Het is wat dat betreft heel goed te vergelijken met de werkelijkheid. We zitten graag op plaatsen waar veel mensen komen. Hoe meer bekende winkels er zitten, hoe meer mensen er op afkomen, en Macropolis biedt een interessante clustering.'
Verder wil hij graag te weten komen hoe consumenten reageren op de virtuele winkelomgeving. Hij zal het onderzoek op de voet volgen. Wanneer blijkt dat de benadering aanslaat, gaat hij misschien toch transacties via Internet mogelijk maken.
Algemeen directeur Marcel Kuiper van Ear & Eye zegt voorlopig liever nog consumenten naar de winkels van zijn franchisehouders te willen halen. 'Maar als we over een jaar of twee de bestellingen wl volledig on line afhandelen is dat omdat de klant daarvoor heeft gekozen. Het is ook voor ons een leertraject.'
Ondertussen zijn er 35 bedrijven in Macropolis die wel on-linediensten aanbieden. Onder hen zijn er elf die de Internet betalingsmethode I-pay gebruiken. Tenslotte mochten nog ruim honderd non-profit organisaties de stad kosteloos opfleuren met interestsites.
Na een halve middag op en neer toeren van winkel naar bank en van bank naar museum komen we even tot rust in een centraal parkje waar in het midden van een vijver een wit paard trots steigert. Het leidt de blik omhoog, waar een reclamezeppelin zijn boodschap - vanzelfsprekend tegen betaling - nog net binnen beeld weet te brengen.
Lars Pothast

Foto
	Het casino van de virtuele stad, gratis te bereiken per taxi.

