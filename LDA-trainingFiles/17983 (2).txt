Matmata.
Matmata of Metmata (Berberse uitspraak: Mtmata) is een kleine Berbertalige plaats in Tunesië met ongeveer 2000 inwoners.
De plaats ligt aan de rand van de Sahara, ongeveer 450 kilometer ten zuiden van de hoofdstad Tunis en relatief niet ver van de plaatsen Gabès en Médenine. De omgeving van Matmata lijkt zeer sterk op een maanlandschap, met kraters en karakteristieke heuvels. De sciencefictionfilmserie Star Wars is gedeeltelijk bij Matmata opgenomen, waardoor de plaats ook meer bekendheid kreeg.
De naam "Matmata" is ontleend aan de naam van een Amazigh (Berber) stam uit deze buurt. In de grond zijn verticaal woningen uitgegraven, die hierdoor relatief koel zijn en waar tegenwoordig nog mensen wonen.
Tijdens toeristische excursies kunnen Matmata en de Imazighen (Berbers) die er wonen, bezocht worden.
