Waag.
Een waag is een gebouw waar goederen werden gewogen. Het werd geschreven als waeghe of waech.
Het recht op een waag was één van de stadsrechten en handelaren werden verplicht producten zoals kaas en boter in de stadswaag te laten wegen. Daarbij gold vaak een minimumgewicht van 10 pond. Een waag bevorderde de eerlijke handel, onmisbaar voor de stad als betrouwbaar handelscentrum. De stad hief waaggeld, een soort accijns op het wegen, een bron van inkomsten vergelijkbaar met de huidige btw.
Waaggebouwen worden nu vaak gebruikt als restaurant of museum maar er zijn nog steeds drie waaggebouwen in Nederland die bij kaasmarkten hun traditionele functie hebben behouden.
