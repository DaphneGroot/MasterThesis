Robert Hooke.
Uit kwam waar voor het eerst de term "cel" werd gebruikt als verwijzing naar de cellen van monniken omdat zijn vader een geeste...</comment>
Robert Hooke (Isle of Wight, 18 juli 1635 – Londen, 3 maart 1703) was een Engels sterrenkundige, natuurkundige en architect. Hij is voornamelijk bekend door zijn wet van Hooke, die het verband aangeeft tussen de kracht op een lichaam en de vervorming van dat lichaam.
Hooke was een begenadigd uitvinder en bracht ons zowel de spiraalveer als de fotografische iris. In 1665 introduceerde hij de term 'cel' in de biologie na zijn microscopische waarnemingen van kurkweefsel. Hij was een tijdgenoot van architect Christopher Wren, met wie hij samenwerkte aan de heropbouw van Londen na de Grote brand van Londen, en eeuwig rivaal van Isaac Newton. Toch bereikte hij nooit de roem van die laatste.
Biografie.
Robert Hooke werd geboren op 18 juli 1635 te Freshwater, op het eiland Wight. Hij was de zoon van een geestelijke die in 1648 zelfmoord pleegde door zich te verhangen. Als jongen toonde hij talent voor rekenen en tekenen. Nadat hij een bescheiden erfenis van honderd pond had gekregen werd hij naar Londen gestuurd om les te nemen bij de schilder Sir Peter Lely. Door een gelukkig toeval trok hij de aandacht van Richard Busby, een leraar aan school van Westminster, die inzag dat de intellectuele capaciteiten van Hooke veel groter waren dan zijn artistieke talent.
Aan de school van Westminster kreeg hij een opleiding in de klassieke talen. In Oxford ontmoette hij degenen die later de Royal Society zouden oprichten.
In 1658 werd Hooke assistent van Robert Boyle voor wie hij de luchtpomp van Otto von Guericke verbeterde.
In 1662 werd hij curator voor de experimenten van de pas opgerichte Royal Society, verantwoordelijk voor de experimenten tijdens de wekelijkse samenkomsten.
In 1665 werd hij aangesteld als Professor in de meetkunde aan Gresham College.
Datzelfde jaar publiceerde hij "Micrographia" (meer volledig "Micrographia: or Some Physiological Descriptions of Miniature Bodies Made by Magnifying Glasses"). Hierin beschreef en toonde hij diverse voorwerpen die hij met zijn microscoop had waargenomen. Met een vergroting van 30x had hij de sterkste microscoop tot dan toe gebouwd (enkele jaren later verloor hij het record aan Antonie van Leeuwenhoek, wiens microscoop tot ongeveer 480x kon vergroten). Hij ontdekte onder meer structuren in kurk en andere plantenmaterialen die hem aan de cellen van monniken deden denken, en die hij daarom ook cellen noemde. Ook suggereerde hij een golftheorie van het licht.
In 1674 poneerde Hooke in zijn "Attempt to prove the motion of the earth" een correcte theorie over de beweging van de planeten, als gevolg van een evenwicht tussen een centrifugaalkracht en een gravitatiekracht. In 1679 suggereerde hij zelfs in een brief aan Isaac Newton dat deze laatste omgekeerd evenredig was met het kwadraat van de afstand.
De wet die zijn naam draagt verscheen in 1678 in zijn "De Potentia Restitutiva".
Hij stierf op 3 maart 1703.
Het portret van Jan Baptista van Helmont, dat lange tijd foutief als dat van Robert Hooke werd geïdentificeerd
De Engelse geschiedkundige Lisa Jardine ontdekte in 2003 dat het portret dat jarenlang aan Robert Hooke werd toegeschreven, naar alle waarschijnlijkheid Jan Baptista van Helmont toont.
