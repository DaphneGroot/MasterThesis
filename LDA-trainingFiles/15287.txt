Fluweelboom.
De fluweelboom of azijnboom ("Rhus typhina") is een plant uit de pruikenboomfamilie ("Anacardiaceae"). Het is een tot 4,5 m hoge boom. De Nederlandse naam azijnboom heeft de boom te danken aan de zure vruchten.
De boom komt oorspronkelijk uit Noord-Amerika, waar de soort voorkomt in rotsachtige, zanderige gebieden en op opengevallen plaatsen in het bos. De boom komt steeds meer in Nederland in het wild voor, vooral in de omgeving van de stad.
De fluweelbloom vormt een bijna kaarsrechte dunne stam of verscheidene stammen. De boom heeft zacht behaarde twijgen en na de bloei vormen de vruchten rode pluimen. Het tot 15 cm lange blad is onevengeveerd en heeft zes tot zeven bladparen. De blaadjes zijn getand. De bladeren hebben een mooie, rode tot diepgele herfstkleur.
De boom is tweehuizig en bloeit in juni en juli met geelgroene, kaarsachtige pluimen (de pluim is eigenlijk een thyrsus). De vrouwelijke bloemen vormen een 10-20 cm lange, dichte, donzige, kaarsachtige pluim. De mannelijke bloemen vormen een grotere ijlere pluim. De vruchten zijn bordeauxrood.
De plant vormt worteluitlopers en kan daardoor andere planten overwoekeren.
