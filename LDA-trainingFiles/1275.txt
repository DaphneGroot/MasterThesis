	Winst kantoormeubelhandel Ahrend met 22 procent omhoog
	Van onze verslaggever
AMSTERDAM
Ahrend heeft een goed jaar achter de rug. Ondanks een verdere achteruitgang van de Duitse markt boekte de Amsterdamse fabrikant van kantoormeubelen een winst van 41,8 miljoen gulden, ruim 22 procent meer dan vorig jaar. De omzet steeg met 9 procent naar 749 miljoen gulden.

Tijdens een toelichting op de voorlopige jaarcijfers - 'al zijn ze redelijk definitief' - zei bestuursvoorzitter J. Koenders van Ahrend dat de Duitse markt voor kantoormeubelen vorig jaar 6 procent is gedaald. De omzet van Ahrend in Duitsland bleef echter stabiel. Wel maakte Ahrend er in 1996 nog 'enkele miljoenen' verlies. Volgens Koenders zijn er nog geen tekenen dat de markt aantrekt.
Alleen de Ahrend-vestigingen in Frankfurt en Stuttgart maken winst; München draait quitte, Berlijn is volgens Koenders 'kielekiele', maar Leipzig en Neurenberg leden verlies. De verliesgevende vestiging in Kassel is afgelopen jaar gesloten. In Duitslsand is het aantal werknemers gehalveerd tot ongeveer honderd. 'Maar je moet een zekere omvang behouden, wil je kunnen profiteren als de markt aantrekt.'
Vorig jaar werd in totaal voor 3,6 miljard mark aan kantoormeubelen verkocht, tegen 8 miljard in het topjaar 1992. Koenders liet er geen misverstand over bestaan dat de Duitse markt, waar Ahrend een marktaandeel van minder dan 2 procent heeft, voor het bedrijf van groot belang is. Het is er druk doende zijn merknaam meer bekendheid te geven.
In Nederland is de markt voor meubelen danzkij het vertrouwen in de economie vorig jaar flink gestegen. 'En als je rondkijkt, moet je toegeven dat Nederland economisch gezien een paradijsje is', aldus Koenders. Vorig jaar steeg de markt als geheel met 4 à 5 procent; Ahrend verkocht in Nederland ongeveer 10 procent meer.
In Engeland heeft Ahrend wat meubels betreft goed gedraaid. 'Maar België was pet', aldus Koenders. In totaal zette Ahrend vorig jaar voor 452 miljoen gulden om, bijna 8 procent meer dan vorig jaar. De handel in kantoorartikelen was vorig jaar onverdeeld goed, liet Koenders weten. In Nederland, België en Duitsland ging de omzet omhoog, tot 297 miljoen in totaal.
Ahrend, dat volgens Koenders een solvabiliteit van 46 procent heeft, zint op nieuwe overnames. 'Met name kantoorartikelen, en dan het liefst in Duitsland', lichtte Koenders toe. Ook zou hij graag een kantoorartikelenhandel in Engeland overnemen.
Acquisities op het gebied van kantoormeubelen zijn niet aan de orde. Ahrend heeft slechts twee fabrieken, een in Zwanenburg en een in Sint Oedenrode, maar volgens Koenders is er door verdere flexibilisering 'nog ruimschoots ruimte om meer te produceren'.
Koenders wilde nog geen voorspellingen doen over het lopende jaar. Op 11 maart publiceert het bedrijf de definitieve cijfers; medio april verschijnt het jaarverslag.

