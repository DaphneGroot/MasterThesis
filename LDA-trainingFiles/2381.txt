	Arslan bepleit onafhankelijk onderzoek naar extremisten 'Allochtone organisaties moeten zich blootgeven'
	Van onze verslaggever
Henk Mller

UTRECHT
Zeki Arslan denkt dat extremistische elementen in allochtone organisaties zijn doorgedrongen maar weten doet hij het niet. 'Er is nu veel discussie over, maar we doen er niets mee. We moeten het echt gaan onderzoeken, want infiltratie kan niet', zegt de beleidsmedewerker van Forum, een landelijk instituut voor multiculturele ontwikkeling.
Arslan bepleit een onafhankelijk onderzoek naar de banden tussen extremisten in Nederland en partijen en organisaties in de landen van herkomst. Het is vandaag vier weken geleden dat een brand woedde in het huis van de Turkse familie Ksedag in Den Haag. Zes gezinsleden kwamen om het leven. Tot op vandaag is het onduidelijk wat er precies is gebeurd.
Ook de twee aanslagen in Den Haag vlak voor de brand zijn nog niet opgelost. De geruchtenmachine draait op volle toeren. Arslan: 'Sinds die tijd is voor iedereen duidelijk dat we niet weten wat organisaties doen of denken die - al dan niet terecht - in verband zijn gebracht met de brand en de aanslagen. Namen als Grijze Wolven, Milli Grs en PKK vallen. Wij bepleiten dat deze organisaties zich blootgeven en zeggen waar ze voor staan.'
Forum wil dat zulke organisaties in kaart worden gebracht. 'Wij willen een checklist voor personen die met allochtone groepen te maken hebben. Gemeenten bijvoorbeeld. Zodat ze weten met wie ze te doen hebben en ze kunnen nagaan wie er terecht of onterecht aankloppen voor subsidie en ondersteuning', aldus Arslan. Met behulp van die informatie kan dan een gedragscode worden opgesteld. Een 'wat te doen' met links-extremistische bewegingen als Dev Sol, rechts-extremistische bewegingen en fundamentalistische groeperingen.
Hij wijst erop dat in Nederland wel rechts-extremistische groepen als de CD en CP'86 worden gevolgd en soms vervolgd. Maar bij allochtone groepen is dat nog niet het geval. 'Het is een onoverzichtelijk oerwoud, een wirwar van groeperingen. Als je wilt weten hoe dat te bestrijden, moet je het gebied in kaart brengen.' Arslan wil dat helder wordt wat de visie van allochtone partijen en organisaties is.
'Daarvoor moet je de banden tussen partijen en stromingen in landen als Turkije en Marokko en de gemeenschap hier traceren. Je moet ze uitdagen te zeggen waarvoor ze staan', aldus Arslan. 'Je moet hun congressen volgen, hun ''culturele'' manifestaties, hun folders lezen. Als wat ze schrijven en schreeuwen op hun manifestaties afwijkt van wat ze met de mond belijden, moet je ze hard aanpakken.'
Organisaties als de PKK, de Grijze Wolven en Milli Grs trekken steeds meer jongeren. Maar volgens Forum staan de uitgangspunten van zulke organisaties op gespannen voet met de Nederlandse samenleving. 'Je moet die organisaties doorlichten aan de hand van het non-discriminatiebeginsel. Als de Grijze Wolven menen dat er geen plaats is voor ander etnische groepen zoals Koerden, dan staat hun visie haaks op de Nederlandse wetgeving. Als islamitische organisaties vrouwen of homo's discrimineren, dan overtreden ze de regels. Daaraan moeten we consequenties verbinden.'
Mochten de Grijze Wolven of islamitische fundamentalisten in het openbaar voorstander zijn van een tolerante multiculturele samenleving, maar heimelijk anders opereren, dan moeten ze in laatste instantie worden verboden, meent Arslan.
Migranten wonen al een paar decennia hier. Arslan vindt dat ze zich in het algemeen te weinig richten op de Nederlandse samenleving. 'Dijkstal hekelde het feit dat Turken zoveel schotels hebben, zoveel op het eigen land blijven gericht. De vraag is of de Turkse gemeenschap nu in Nederland is geworteld of niet. Dat valt tegen. Ik vind die gerichtheid op Turkije overbodig en niet nodig.'
Arslan vreest dat de aanscherping van conflicten in Turkije ertoe leidt dat de Turkse gemeenschap daardoor wordt meegesleept. 'De contacten tussen extremistische organisaties hier en in Turkije zijn omvangrijk en intensief, per telefoon, schotel, fax en internet. Er moet een debat komen in de allochtone gemeenschap over de wenselijk daarvan. Is die betrokkenheid bij wat er in Turkije gebeurt in ons belang? Want als de banden worden aangehaald, loop je risico's.'
Forum wil dat een onafhankelijke instantie onderzoekt of de invloed van partijen als Grijze Wolven, PKK en Milli Grs in Nederland toelaatbaar is. Maar in de tussentijd kan Nederland al wat doen: 'De Nederlandse overheid geeft aan regeringen in Marokko en Turkije geen duidelijke boodschap af. Of doet dat onvoldoende krachtig. Ze moet zeggen dat het transporteren van interne problemen in die landen naar Nederland een risico met zich meebrengen. Voor de stabiliteit van de samenleving in het algemeen en voor de allochtone gemeenschap hier in het bijzonder. De Turkse en Marokkaanse regeringen moeten daarmee ophouden.'
Arslan vindt dat problemen in de allochtone gemeenschap voor een groot deel ook aan de gemeenschap zelf te wijten zijn: 'Wij moeten zelf debatteren over de vraag of we ons leven laten leiden door wat er in Turkije of Marokko gebeurt. We moeten de voormannen aanspreken, de allochtone organisaties zelf.' Het werk van die voormannen wordt in zijn ogen doorkruist door politici als VVD-leider Bolkestein die onlangs verklaarde dat Turkije niet bij Europa hoort.
'Ik snap niet dat zo'n politicus niet meer verantwoordelijkheidsgevoel toont. Er zijn conflicten in de Turkse gemeenschap. Met zulke uitspraken gooit Bolkestein olie op het vuur. Je hebt nu in Turkije conflicten langs de religieuze/seculiere lijn, langs de nationalistische/Koerdische lijn en langs de lijn Europa/islamitische landen. Die conflicten vind je hier weerspiegeld. Waarom wendt Bolkestein zijn invloed niet aan om ervoor te zorgen dat die conflicten zich niet verder naar Nederland verplaatsen?', aldus Arslan.
Wat hem betreft bepleit Bolkestein een verbod om in Turkije te stemmen voor Turken die vijf jaar in Nederland wonen en stemrecht hebben. Wie in Nederland werkt, woont en stemt, moet niet ook nog eens elders mogen stemmen. 'Dan worden Turken of Marokkanen in Nederland een stuk minder aantrekkelijk voor politieke partijen in herkomstlanden. Dat scheelt een hoop ongewenste bemoeienis.'

