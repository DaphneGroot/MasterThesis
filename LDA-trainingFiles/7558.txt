Joe Harris.
Joe Harris (Brugge, 25 december 1943 – aldaar, 1 juni 2003) was een Vlaams zanger.
Harris werd geboren als Georges Lisabeth. Hij was het jongste kind. Zijn ouders dreven een kruidenierswinkel en een café. Hij speelde ook in de Koninklijke Speelschaar Sint-Franciscus-Xaverius Brugge op jonge leeftijd. Op zijn twaalfde nam hij zijn eerste plaat op onder de naam Joske Harris. Hij werd als zanger bekend in de jaren zestig en zeventig. Aanvankelijk zong hij Engelstalige nummers met zijn band "Joe Harris and The Pink Umbrellas". In 1968 had de band twee hits met "Hope of a Miracle" en "Daisy Does". Een ander Engelstalig nummer is "Home isn't home anymore" uit 1969. In de jaren zeventig schakelde hij over op het Nederlands.
Zijn eerste grote Vlaamse hit in 1971 was "Eerst zien en dan geloven", een vertaling van "Chirpy chirpy cheep cheep" van de Britse formatie Middle of the Road. Uit die tijd dateert ook Nee Katrientje. Zijn grootste succes scoorde hij in 1975 met "Drink Rode wijn", een cover van het Udo Jürgens-nummer "Griechischer Wein". De productie van dit nummer, dat ook in Nederland een hit werd, was in handen van de Nederlander Johnny Hoes. Ook daarna bleef hij hits scoren, zoals "Maria Magdalena" en "Santa Maria".
In de jaren tachtig nam hij in Itegem het dancing-restaurant "Het Seyenhof" over, maar dat moest hij uiteindelijk in 1992 sluiten. Ook zijn huwelijk liep op de klippen. In 1994 ging Joe Harris samenwonen met zijn nieuwe vriendin Linda, een vroegere fan, die hij sindsdien steeds zijn vrouw noemde, ook al waren zij wettelijk niet getrouwd. In 1999 werd slokdarmkanker bij hem geconstateerd. Na een operatie wist hij die te overwinnen, maar de bijna onuitstaanbare pijnen ten gevolge van die operatie bleven hem achtervolgen. Toch trad hij nog regelmatig op in rusthuizen en op seniorenfeesten.
Op 1 juni 2003 werd Harris dood aangetroffen in Brugge, meerbepaald in het kanaal Brugge-Oostende. Volgens de politie had hij zelfmoord gepleegd. Later bij de autopsie werd echter vastgesteld dat hij overleden was aan een hartstilstand.
