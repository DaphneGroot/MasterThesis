	Een natuurlijke gang door de duinen
	Een gapend gat, als van een rij weggeslagen tanden, beheerst het beeld van de opstallen van het bijna vijftigjarige circuit van Zandvoort. Op het oude middenterrein staat alleen de wedstrijdtoren nog fier overeind. De garages met ontvangstruimten op paddock 1 zijn met de grond gelijk gemaakt.
Een grote machine vreet het asfalt weg, om ruimte te maken voor de fundamenten van een nieuw, veel groter gebouw. In een week tijd is de pit, van 1948, opgeruimd, maar directeur Hans Ernst van Circuit Park kan er geen traan om laten. 'En dat is echt geen gemis aan historisch besef. Ik heb geen hartzeer omdat we al te veel jaren met deze plannen bezig zijn.
'Ik wist vooraf dat het geen gemakkelijke klus zou worden, maar dat het zo lang zou duren! Dit wordt al mijn negende jaar in de circuitleiding en ik dacht destijds in te springen voor drie maanden. Ik heb meer iets van 'hoera, het gaat eindelijk gebeuren' in plaats van te mijmeren over Jacky Stewart die hier nog heeft gestaan. Bovendien de baan blijft. De heilige grond blijft de heilige grond.'
Het raceseizoen begint noodgedwongen een paar weken later. De Pinksterraces vormen op 19 mei de ouverture, waar normaal de Paasraces de opening verzorgden. In juni moet het nieuwe pitsgebouw er al staan, een onderdeel van 6,1 miljoen gulden in het totaalplan van 15 miljoen.
Ernst: 'En in oktober of november gaan we geluidswallen maken en de baan verlengen. Van de huidige gecomprimeerde versie van 2519 meter en 20 centimeter naar ruim vier kilometer. De precieze lengte weten we nog niet. We hebben voor de meest milieuverantwoorde variant gekozen, voor de natuurlijke gang door de duinen heen.'
In de ogen van de circuitdirecteur is 'zijn' Zandvoort het mooist gelegen circuit ter wereld. 'Iedereen die hier komt is ondersteboven van de ligging aan zee en in de duinen. De combinatie badplaats-circuit kwam vroeger meer voor. Nu alleen nog Daytona. En Estoril, een beetje. Het enige nadeel is dat je slechts de helft van de toevoerwegen hebt, maar we hebben wel een spoorlijn die in Zandvoort elk uur elfduizend mensen kan brengen. Het is een fantastische plek, vlakbij Haarlem, lustoord der Amsterdammers en dichtbij Schiphol. Britten die dit zien, roepen, hoezo milieu?'
Het milieu, een diepe zucht verlaat menig racegek uit Zandvoort en wijde omgeving. In 1972 vond de PvdA-fractie in de gemeenteraad dat het circuit moest verdwijnen, de geluidsoverlast zou woningbouw in de weg staan. Tot 1995, het moment van de verlening der A-status door het parlement, werd het niet meer stil en stond het voorbestaan van het circuit bij de verschillende overheden op tocht.
Ernst: 'Er is over het circuit altijd tweespalt geweest in dit dorp, met zijn zestienduizend inwoners. Een deel wil een rustige plek om te leven, de rest heeft belang bij expansie van het toerisme. Dat gaat dwars tegen elkaar in.'
Van alle tijden was ook het geldgebrek. Eerst werd het circuit door de gemeente zelf uitgebaat. De twee jaar geleden overleden Hans Hugenholtz combineerde de directie van de plaatselijke VVV met die van stichting Touring Zandvoort. In 1972 moest er te veel geld bij en werd de accommodatie overgedaan aan de NAV, de Nederlandse Autorensport Vereniging dat daartoe het spaarpotje gebruikte bedoeld om Rob Slotemaker aan een formule 1-bolide te helpen.
In '74 liet een aannemer die de renovatie had uitgevoerd - vangrails kwamen vanghekken vervangen - beslag leggen op de tegoeden van de CENAV. De exploitant, met directeur Beerepoot aan het hoofd, lag ook voortdurend overhoop met de geld eisende Formule 1-baas Ecclestone. In 1981 werd Vermeulen de nieuwe directeur van een nieuwe bedrijfsvorm, de Circuit Zandvoort BV. In '85 werd de laatste Grote Prijs van Nederland gehouden, winnaar Lauda. Twee jaar later bleek de zaak failliet en volgde een doorstart onder de noemer Stichting Circuit Park Zandvoort, geleid door Holm, later Ernst.
De directeur voerde een andere bedrijfsvoering door. 'Ik pas er voor mijn begroting afhankelijk te maken van evenementen. Zeker de hele week voor een race buikpijn en zondag om vijf uur je bed uit om te kijken of de zon schijnt. Want goed weer betekent winst, met bewolking heb je een gat in de begroting.
'Het voorbestaan van het circuit en de sport worden nu gegarandeerd door de verhuur op doordeweekse dagen. Driehonderd dagen per jaar wordt het circuit gebruikt door rijopleidingen, brandweer, arrestatieteams, leasemaatschappijen. En dat doen we niet meer voor duizend gulden dagtarief. Zes mille is de prijs. Het Williams/Renault team houdt hier 19 april zijn presentatie, sponsor Rothmans huurt het circuit.
'Financieel zijn we, bij een kasverkeer van zeven miljoen, alert. Het zware weer is voorbij, de discussies achter de rug. De lichten staan op groen, we hebben een erfpachtcontract tot 2013. De nieuwe vip-boxen zijn alle 24 verkocht. Er is zelfs een wachtlijst. De oude boxen waren armoedig, de sponsors zijn de Arena- en Ahoy'-standaard gewend. Daar hebben ze hier op gewacht.'
De verbouwing en exploitatie lijken bij Ernst, in zijn schaarse resttijd ook nog directeur van een brillenketen, in vertrouwde handen. Hij is, temidden van zestien werknemers, zeker geen hemelbestormer. Hij is er eerder om het enthousiasme wat af te remmen. 'Toen ik hier pas kwam, was de meest gestelde vraag ''blijft 't circuit wel?'' Nu vragen ze wanneer de Grand Prix weer komt.'
In 1995 werd Ernst op een buitenlands circuit apart genomen door de Britse stalbaas Ken Tyrrell. 'Hij vroeg me hoe het met Zandvoort stond. Ik vroeg waarom hij zo geÂ‹nteresseerd was. Ken zei: ''Omdat hier een Hollander rijdt die over drie jaar wereldkampioen gaat worden. Tegen die tijd moeten jullie een eigen Grand Prix hebben, want je krijgt dan vijftigduizend toeschouwers alleen al op diens naam af.'' Hij had het over Verstappen.'
De organisatie van een Formule 1-race kost - prijspeil 1994 - 24 miljoen dollar (45 miljoen gulden). Ernst knippert niet met de ogen. 'In de wandelgangen hebben we onze contacten. Maar we kunnen niet daadwerkelijke onderhandelen. Ecclestone heeft gezegd dat hij het verhaal van een gerenoveerd Zandvoort al te vaak heeft gehoord. De plannen dateren ook van '86. Kom maar terug als het er ligt, zei-ie.
'Max Mosley, de voorzitter van de internationale autosportfederatie FIA, heeft gezegd hij geen reden ziet waarom in Nederland geen Grand Prix meer gehouden zou kunnen worden. Het is altijd een goed circuit geweest, hij heeft er zelf nog gereden, vertelde hij.'
Zulks schept een band, denkt Ernst, ook zo'n autosportman in hart en nieren die volgens zijn voorlichter Buwalda het opdoeken van Bos-uit op het geweten heeft. De directeur lacht: 'Met een NSU 1200 ben ik in die bocht over de hekken gegaan, door een afgebroken steekas. Ik kwam in het ziekenhuis bij. Ach, een coureurtje, zei de verpleegster.'

Foto
	FOTO MARCEL MOLLE - DE VOLKSKRANT

