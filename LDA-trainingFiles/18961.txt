Doek.
Doek is een geweven textielen stof. Meestal wordt dikke stof bedoeld. Dun textiel, zoals voor het maken van kleding wordt gewoonlijk stof genoemd. Meestal wordt doek van katoen gemaakt; voor grover doek kan bijvoorbeeld jute worden gebruikt.
Schilderijen.
Doek wordt gebruikt als ondergrond voor schilderijen. Schildersdoek heet ook wel "canvas". Dit is sterk geweven linnen. Vaak spreekt men van "doek" als synoniem voor "op doek geschilderd schilderij", bijvoorbeeld: een doek van Rubens.
Digitale afbeeldingen.
Tegenwoordig wordt doek ook gebruikt als materiaal om digitale foto's en kunstwerken op af te drukken. Doek, of canvas, heeft als voordeel dat in veel gevallen de kleurechtheid van afbeeldingen langer is gewaarborgd in vergelijking met fotopapier. Soms wordt voor deze afdrukken ook linnen gebruikt in plaats van doek.
In de toneelwereld.
Het gordijn dat het toneel van het publiek scheidt, wordt doek genoemd.
In een geschreven toneelspel wordt het enkele woord "doek" gebruikt om aan te geven dat een scène is afgelopen en het doek gesloten moet worden. Wordt het toneelgordijn gesloten, dan wordt gezegd dat het doek valt. Vanouds werd het doek steeds gebruikt als een scène was afgelopen en het decor op het toneel veranderd moest worden. Tegenwoordig worden decors machinaal bediend, zodat ze zeer snel veranderd kunnen worden.
Daarom bespaart men zich thans de moeite om het doek te sluiten en wordt alleen even het licht uitgedaan. Het doek valt alleen nog aan het einde van een bedrijf.
Oudere bioscopen hadden een doek voor het projectiescherm. Tegenwoordig wordt dat niet meer nodig gevonden.
Projectiescherm.
"Het witte doek" is een veelgebruikte literaire aanduiding voor een projectiescherm.
