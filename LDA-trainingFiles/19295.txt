Scilly-eilanden.
De Scilly-eilanden (Engels: "Isles of Scilly", Cornisch: "Ynysek Syllan", archaïsch: "Sorlingen") zijn een groep van vijf bewoonde en ongeveer 140 onbewoonde eilanden ten zuidwesten van het Engelse Cornwall, op ongeveer 45 km van de plaats Land's End. De 'c' in Scilly wordt niet uitgesproken; de uitspraak is dus hetzelfde als die van het Engelse woord "silly" (gek). Hierom vinden de bewoners het belangrijk dat men "The Isles of Scilly" zegt, en niet "The Scilly Islands".
Politiek en demografie.
De vijf bewoonde eilanden zijn (van groot naar klein) St. Mary's, Tresco, St. Martin's, St. Agnes en Gugh (die als één eiland worden beschouwd) en Bryher. Bij de volkstelling van 2001 woonden er 2153 mensen.
Met uitzondering van Hugh Town op St. Mary's, dat in 1949 aan de inwoners werd verkocht, is de archipel het bezit van de Britse Kroon. Bestuurlijk is het een "sui generis" unitary authority en heeft dus een eigen raad ("Council of the Isles of Scilly"). Op gebied van justitie, politie en voor ceremoniële doeleinden vallen de eilanden echter onder het graafschap Cornwall. St. Mary's is met 6,29 km² het grootste eiland en daar woont dan ook driekwart van de bevolking.
Op 17 april 1986 werd een vredesverdrag getekend, waarmee een einde kwam aan de Driehonderdvijfendertigjarige Oorlog met Nederland, die sinds 1651 duurde en waarin geen enkel schot was gelost.
Klimaat.
De eilanden liggen in de Golfstroom, waardoor het er zelden vriest of sneeuwt, maar het kan er wel erg hard waaien.
Ondanks de geringe afmetingen van de archipel zijn er toch grote klimatologische verschillen. Op het beschutte zuiden van Tresco liggen bijvoorbeeld de befaamde Sub-Tropical Abbey Gardens, terwijl het noorden van het eiland uit heide en kale rotsen bestaat.
Economie.
De archipel is al sinds de Steentijd bewoond. Vroeger bestond de economie uit zelfvoorzienende landbouw en visserij, nu vormen toeristen de belangrijkste bron van inkomsten. Zij komen vooral af op de stranden, maar er zijn ook vogelaars bij, aangezien de eilanden door hun ligging de eerst mogelijke landingsplaats vormen voor trekvogels die de Atlantische Oceaan oversteken.
Het klimaat is ideaal voor de teelt van bloemen en snijbloemen (vooral narcissen) vormen dan ook het belangrijkste exportproduct.
Transport.
De Scilly-eilanden waren tot november 2012 bereikbaar per boot of per helikopter via Penzance. Deze helikopterdienst, begonnen in 1964, was de oudste regelmatige heli-dienst ter wereld. Er zijn nu nog vluchten vanuit steden als Exeter, Bristol of Newquay en vanuit een luchthaven in de buurt van Land's End. Met uitzondering van helikoptervluchten naar Tresco, komt men daarbij steeds aan op St. Mary's.
