	Moskou heeft geen plannen voor alliantie tegen NAVO
	AFP, AP, Reuter
MOSKOU/WASHINGTON
 Ondanks de Russische bezwaren tegen uitbreiding van de NAVO in oostelijke richting denkt Moskou niet over oprichting van een eigen militair bondgenootschap. Dat heeft minister van Defensie Igor Rodionov donderdag gezegd op een persconferentie in Moskou.

Maandag komt NAVO-secretaris-generaal Javier Solana naar Moskou met een pakket concessies om het Russische verzet tegen de NAVO-plannen te verzachten.
Verwijzend naar de Koude Oorlog zei Rodionov dat de oprichting van een eigen bondgenootschap alleen maar zou leiden tot een 'herleving van de situatie die de wereld decennialang in angst hield.'
In november schreef Rodionov nog in een krantenartikel dat Rusland op de uitbreiding van de NAVO zou kunnen reageren met de oprichting van een eigen bondgenootschap. Maar ook met het negeren van verdragen over vermindering van kernwapens. Moskou zou zelfs kernraketten kunnen richten op Oost-Europese landen die lid worden van de NAVO.
In december beschuldigde Rodionov de VS ervan de wereld te willen overheersen en Rusland en andere voormalige Sovjet-republieken te bedreigen.
Maar gisteren klonk hij verzoeningsgezind. 'Als de NAVO wil uitbreiden, en een dergelijke beslissing neemt, laat het uitbreiden. Maar wij zijn tegen, en zeggen openlijk waarom. Wat betreft onszelf, wij gaan niet uitbreiden'.
President Jeltsin stelde onlangs per brief aan Wit-Rusland voor om referenda te houden over het samengaan van de kleine ex-sovjet-republiek met Rusland. Maar Rodionov zei dat nauwe politieke en economische samenwerking tussen beide landen niet noodzakelijk behoeft te leiden tot een militair bondgenootschap.
Vorige week riep president Jeltsin, die herstellende is van een longontsteking, zijn ministers bijeen om het verzet van Moskou tegen uitbreiding van de NAVO te bevestigen. Hij verzocht zijn minister van Buitenlandse Zaken een 'actieplan' op te stellen voor het geval de uitbreiding doorgaat. Rodionov weigerde gisteren te zeggen welke tegenmaatregelen worden overwogen.
Volgens onafhankelijke waarnemers is Moskou erop uit zoveel mogelijk concessies in de wacht te slepen voordat de uitbreiding van de NAVO doorgaat. Donderdag citeerde het Amerikaanse dagblad The Washington Post NAVO-diplomaten die zeiden dat het Atlantisch bondgenootschap een nieuw pakket heeft samengesteld om Rusland te verzoenen met uitbreiding. Het pakket voorziet onder andere in grotere flexibiliteit op het punt van wapenbeheersingscontrole, meer economische bijstand en een speciale adviserende status.
Volgens de krant geeft de adviserende rol Rusland een zetel in de NAVO-raad en de mogelijkheid om mee te praten over gemeenschappelijke problemen zoals verspreiding van kernwapens, regionale defensie, terrorisme, internationale criminaliteit en vredeshandhaving. Maar de Russen krijgen niet het door hen gewenste recht om een veto uit te spreken over militaire en politieke besluiten van de NAVO.

