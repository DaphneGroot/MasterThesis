Bronkhorst (plaats).
Bronkhorst is een stadje gelegen aan de IJssel in de gemeente Bronckhorst in de Nederlandse provincie Gelderland. De in 2005 gevormde uitgestrekte Achterhoekse fusiegemeente heeft de naam aangenomen van dit stadje, dat slechts 157 inwoners telt.
Heren van Bronckhorst.
Het stadje is ontstaan als boerennederzetting bij het voormalige kasteel Bronkhorst, het stamslot van de Heren van Bronckhorst die in de middeleeuwen vooraanstaande edellieden waren. Van het kasteel is alleen de heuvel bewaard en zijn enkele kleine restanten te zien. Door een brand in 1633 zijn alle middeleeuwse huizen verwoest; Bronkhorst heeft daarentegen enkele goed gerestaureerde stadsboerderijen. De Hervormde kerk is na de brand hersteld.
Stad.
Het plaatsje, dat nooit meer dan een gering aantal huizen en inwoners heeft geteld, kreeg in 1482 stadsrechten. Het profileert zich toeristisch als kleinste stad van Nederland, hoewel Staverden (gem. Ermelo), Eembrugge (gem. Baarn), Sint Anna ter Muiden (voormalige Hanzestad, nu gemeente Sluis) en Burghorn alle langer stadsrechten hebben en minder inwoners tellen.
Monumenten.
Een deel van Bronkhorst is aangewezen als rijksbeschermd gezicht. De plaats telt 38 rijksmonumenten waaronder een joodse begraafplaats. Zie ook de Lijst van gemeentelijke monumenten in Bronkhorst.
Dickens Shop.
In een voormalige stadsboerderij is sinds 1988 een Dickens Museum annex rariteitenwinkel en theaterzaaltje gevestigd. Jaarlijks vindt in Bronkhorst in december het festival 'Dickens in Bronkhorst' plaats.
