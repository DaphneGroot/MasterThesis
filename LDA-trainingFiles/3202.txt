	Bokma is eregast tussen plasseks en aids-remmers
	Kroonjaar van Bert Edelenbos door Toneelgroep Amsterdam. Regie Titus Muizelaar. In TTA Amsterdam t/m 4 april. Tournee.
Het had een echte mannenaangelegenheid moeten worden, de voorstelling Kroonjaar van Toneelgroep Amsterdam. Vier hetero-acteurs spelen vier homo-personages, in regie van Titus Muizelaar, de womanizer onder de TGA-regisseurs. Helaas, Fred Goessens werd twee dagen voor de premire ziek en ijlings vervangen door Hans Kesting, en Kesting is 'voor de mannen' zoals dat heet. Gek genoeg is hij de meest gewone man in dit nieuwe stuk van Bert Edelenbos, die na Rouwkost gestaag verder werkt aan een oeuvre over het armetierige bestaan van de nicht uit de provincie.
Frans (Kees Hulst), Willem (Pierre Bokma), Lodewijk (Hajo Bruins) en Pim (Hans Kesting) heten ze dit keer. Frans en Willem zijn gastheren op de surpriseparty voor Stijn die vijftig is geworden. Het is een feest waar discomuziek klinkt en met veel landbouwplastic een darkroom is ingericht. Er is zelfs een golden shower-ruimte, nichten van boven de veertig houden er immers van om over elkaar heen te plassen.
De huiskamer van Frans en Willem dient als antichambre voor dit feest dat wild zou moeten zijn, maar steeds droeviger wordt. Feestvarken Stijn heeft namelijk bedacht zich op zijn verjaardag op de wc te verhangen. Want behalve het eindeloos gezeik (letterlijk en figuurlijk), de flauwe nichtenhumor en het getut over hun seksleven, is het de ziekte aids wat deze mannen bindt. Ze zijn allemaal ziek, of bezig ziek te worden, ze hebben het voortdurend over naar het AMC gaan, T-cellen en slikken van 'remmertjes'.
Zo subtiel en tragikomisch Rouwkost was, zo oppervlakkig en voorspelbaar is Kroonjaar. Alle nichten dragen houthakkershemden, leren gilets en slecht zittende spijkerbroeken. Ze hebben allemaal de verkeerde humor, ze zijn allemaal jaloers op de ander. Niet n is romantisch, niet n agressief. Het zijn cynische tante Betjes, die denken dat ze Kerst niet meer halen.
Kroonjaar is niet extreem, niet schokkend en niet ontroerend. Er zitten weliswaar een paar aardige grappen in, maar Edelenbos' drang om zijn stuk vooral schrijnend te maken, is zo groot dat hij zijn doel voorbij schiet. Wie zit er nu nog op zo'n nichtenstuk te wachten? Het theaterpubliek niet, dat weet wel beter. Het televisiepubliek ook niet, want dat kijkt drie keer per week naar Paul de Leeuw, die van heel Nederland n grote Exit-bar maakt. En van plasseks weten we sinds Serrano ook alles.
Het enige pluspunt is dat de acteurs zich niet verliezen in een nummertje homootje spelen - kont achteruit, pink omhoog. Het lukt Pierre Bokma zelfs om van 'het type Willem' een echt karakter te maken. Hij is dan ook superieur in de nuancering van zijn rol. Zijn nerveuze lachen verraadt onrust, hij is cynisch en hard maar soms ook vertederend in zijn poging de moed erin te houden. Op dit feest dat gevierd wordt tussen aids-remmers en serpentines, groeit Pierre Bokma tenslotte uit tot de eregast.
Hein Janssen

