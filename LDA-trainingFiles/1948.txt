	Ter Apel beleeft eerste confrontatie tussen jongeren uit regio en uitgeprocedeerde asielzoekers Knokpartij was 'incident in broeierige sfeer'
	Van onze verslaggever
TER APEL
Kermis en jaarmarkt willen op het platteland nog wel eens aanleiding zijn voor jongeren om de remmen los te gooien. Zo ook afgelopen weekeinde op de kermis in Ter Apel, waar het enkele malen tot een vechtpartij kwam tussen buitenlandse jongeren uit het Vertrekcentrum voor uitgeprocedeerde asielzoekers (VC) en jongeren uit de regio.
'Er heerste een broeierige sfeer', aldus de politie. 'Een incident', zeggen burgemeester H. Euverink van Vlagtwedde en directeur J. Mulder van het VC maandag. Maar wel een incident dat serieus genomen moet worden, voegen ze eraan toe.
Het is de eerste keer sinds het VC de poorten opende dat het tot een treffen is gekomen tussen asielzoekers en lokale bevolking. Volgens Euverink was het dan ook een verrassing. Maar Mulder geeft toe dat de plaatselijke bevolking zich onzeker voelt, nu Ter Apel noodgedwongen veel meer asielzoekers huisvest dan aanvankelijk de bedoeling was.
VC en bijbehorend huis van bewaring, dat nog in aanbouw is en pas in de loop van volgend jaar opengaat, zouden samen maximaal zeshonderd mensen herbergen. Dat aantal is nu al opgelopen tot een kleine duizend, vanwege een schrijnend gebrek aan noodopvangplaatsen in het Noorden.
Het grootste deel van de tijdelijk in caravans gehuisveste asielzoekers op het VC-terrein aan de rand van Ter Apel zijn mensen met een zogenoemde Schengen-claim. Zij moeten Nederland uit, maar maken nog wel kans op een verblijfsvergunning elders in Europa, bijvoorbeeld in Duitsland.
Volgens Mulder was er al een paar weken sprake van spanning tussen regionale jeugd en jongeren van voornamelijk Oost-Europese afkomst uit het VC. Die spanning openbaarde zich vooral in de plaatselijke disco. De oorzaak is onbekend, maar volgens betrokkenen zou het meer gaan om rivaliteit tussen de jongeren dan om raciale spanningen of discriminatie.
Zaterdag liepen twee bewoners van het VC klappen op. Ze moesten in het ziekenhuis van Stadskanaal worden behandeld. Toen ze vervolgens in het VC terugkeerden met hun verhaal, ontstond er, aldus Mulder, 'een spontane coalitie en saamhorigheid, waarvan tot nu toe in het centrum niets te merken is geweest'.
Twintig van de ongeveer 150 jongeren uit het VC gingen zondag, tegen het advies van de beveiligingsdienst van het centrum in, de straat op. Het VC waarschuwde de politie 'dat er iets broeide'.
'De knokpartij van zondagavond duurde zo kort, dat de politie het van omstanders moest horen', aldus burgemeester Euverink. 'Er is geen aangifte gedaan, er zijn geen aanhoudingen geweest. Na het incident was het rustig, en ook maandag was het weer rustig in Ter Apel. Er is geen sprake van structurele agressie tussen bewoners van het VC en de lokale bevolking.'
Euverink heeft maandagochtend van de leiding van de regiopolitie Groningen te horen gekregen dat hij voorlopig op vijf agenten uit andere delen van de provincie kan rekenen. Dit in afwachting van de zeventien agenten die Ter Apel door Binnenlandse Zaken zijn toegewezen, maar die pas na de opening van het huis van bewaring in Zuidoost-Groningen worden verwacht.
Euverink: 'Een vorm van preventief toezicht is gewoon nodig om te voorkomen dat de zaken ontsporen. Dat staat los van het incident van dit weekeinde. Je moet rekening houden met problemen als je bedenkt dat Ter Apel nog geen tienduizend inwoners heeft en er duizend mensen van vreemde nationaliteiten zijn bijgekomen.'
De directie van het centrum en de overlegcommissie, de 'praatpaal' van de lokale bevolking, hebben de vechtpartijen gistermiddag besproken. Extra maatregelen worden niet nodig gevonden. Ter Apel blijft een open centrum.

