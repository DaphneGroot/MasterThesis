	Invasie van kevers uit VS bedreigt maïsteelt Europa
	Van onze verslaggever
Rik Nijland

AMSTERDAM
Een invasie van een vraatzuchtige keversoort op akkers bij Belgrado, in 1992, dreigt uit te lopen op een ramp voor de maïsteelt in Europa.
Een akker naast het vliegveld van de Servische hoofdstad werd in dat jaar bezet door Diabrotica-kevers uit de VS. Sindsdien heeft het insect zich vrijwel ongemerkt verspreid tot in Kroatië, Hongarije en Roemenië.
Onderzoek naar de opmars van de plaag, de ernst van de aantasting en naar de bestrijdingsmogelijkheden is tot nu toe achterwege gebleven. Entomologen van de Landbouwuniversiteit in Wageningen, gealarmeerd door collega's uit Hongarije, gaan daarmee een begin maken.
Volgens prof. dr. J. van Lenteren van de vakgroep Entomologie kan de invasie een groot probleem gaan worden voor de maïsteelt in Europa. Er moet daarom snel met onderzoek worden begonnen.
Allereerst is het volgens hem zaak de bestaande gegevens over de levensvoorwaarden van het insect op te sporen. Die informatie leggen de entomologen naast klimaatgegevens, om zo een eerste indruk te krijgen van de potentiële geografische verspreiding van de kevers over Europa. Volgens Van Lenteren lijdt het geen twijfel dat het insect ook Nederland kan bereiken. 'En over een mogelijke verspreiding via Turkije naar Afrika heb ik nog maar niet nagedacht.'
Alle bestaande gegevens over Diabrotica-kevers zijn afkomstig uit het herkomstland. De soort die in Joegoslavië is neergestreken, Diabrotica virgifera, vormt in het midden van de VS de belangrijkste plaag voor de maïsboeren. De larven van de kevers doen zich te goed aan de maïswortels, waardoor de planten gaan kwijnen omdat ze nog maar mondjesmaat water en voedingsstoffen kunnen opnemen. Bovendien verliezen ze hun verankering en gaan al bij een zuchtje wind tegen de vlakte.
Hoe het Amerikaanse plaaginsect Belgrado heeft bereikt, is niet met zekerheid te zeggen. Omdat het eerste besmette perceel naast het vliegveld ligt, wordt aangenomen dat het dier met een Amerikaans toestel is meegelift. Die eerste waarneming in 1992 hoeft echter niet uit te sluiten dat de soort al eerder de oversteek heeft gemaakt.
Met vanuit de VS meeliftende plagen zijn we in Europa vertrouwd, aldus Van Lenteren. 'Tweederde van de insectensoorten die in kassen problemen veroorzaken, komen uit Amerika.' Die zijn meestal afkomstig uit gebieden met een warm klimaat. Zo maakte in de jaren zeventig de Florida-mineervlieg zijn opwachting en in de jaren tachtig bereikte de Californische trips de Nederlandse kassen.
In het vrije veld is een dergelijke invasie van een plaaginsect echter zeldzaam. De enige serieuze voorloper van de maïswortelkever is, aldus Van Lenteren, de Colorado-kever, die na wat eerdere mislukte pogingen in 1922 bij Bordeaux vaste voet aan de grond kreeg en vervolgens stormenderhand de Europese aardappelakkers veroverde.
In de VS wordt de maïswortelkever te vuur en te zwaard bestreden; vooral door grondontsmetting met zware chemische middelen. Volgens Van Lenteren moeten we in Europa uit milieuoverwegingen niet die weg op.
Hij verwacht dat vruchtwisseling - niet gebruikelijk in de maïsteelt - een bijdrage aan de bestrijding kan leveren. Daarnaast rekent Van Lenteren op de biotechnologie. In de VS worden maïsrassen geteeld die een gifstof hebben ingebouwd gekregen die de insecten doodt.
Van meer gif spuiten is de hoogleraar niet gediend. 'Het kan best zijn dat verschillende bestrijdingsmiddelenfirma's hun handen dichtknijpen, maar ik heb mijn hoop gevestigd op onder meer biologische bestrijdingsmethoden. Uit onderzoek in de VS blijkt dat we de maïswortellarven misschien kunnen aanpakken met aaltjes of schimmels. Maar we moeten nog beginnen. Misschien vinden we hier in Europa wel een bruikbare sluipwesp.'

