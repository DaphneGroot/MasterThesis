	Spruitjeslucht op cd-rom
	Neem wat Amsterdamse klokgeveltjes, een plaatje van een straatbeeld uit Sittard en wat stoere shots van de Maas in Rotterdam, leg er een stevige saus van VVV-superlatieven overheen, en - prachtig, prachtig - je hebt Nederland in een notendop. Per Hanzestad of per veenweidegebied, per zakkendragershuisje of per rijksmuseum. Spruitjeslucht kun je bundelen. En het kost niks, want al die uitdragers van Hollands welvaren zijn maar wat graag bereid hun promo-folders voor nop ter beschikking te stellen.
De strategie van AND Publishers, een van de meest succesvolle multimedia-uitgevers in Nederland, is verbluffend simpel. Zo brengt het Rotterdamse bedrijf een toeristische In Kaart-serie van vier cd-roms op de markt met ideen voor uitstapjes. Omdat de redactionele inhoud (foto's, teksten, en per cd een tiental video-clips) vrijwel niets hoeft te kosten, begint AND al winst te maken zodra er, zegt pr-manager Els Versluis, enkele honderden van zijn verkocht.
'Musea zijn eerder verbaasd dat ze ¢ns niet hoeven te betalen om erop te staan', zegt hoofdredacteur Roel Bakker, volgens wie AND in alle gevallen het recht houdt tekst te bewerken. Die redactionele vrijheid is hem zelfs zoveel waard dat hij niet snel gebruik zal maken van sponsors. Het ligt immers voor de hand de Nederlandse Spoorwegen, een frisdrankenfabrikant of een hamburgerketen te laten betalen voor het maken van wat slimme reclame tussen de toeristische tips. 'Maar we willen het concept niet uit handen geven', zegt Bakker.
AND is in 1984 als technologie-bedrijfje opgericht door Hans Abbink en Eiko Dekkers, maar de ware expansie dateert van de laatste jaren. De uitgever was er snel bij met een elektronische routeplanner die onder meer via een autolease-organisatie werd verspreid - dat er ook massaal illegale kopien van werden gemaakt, bleek een blessing in disguise: het bezorgde AND grote naamsbekendheid. Van de routeplanner worden nu ondanks toenemende concurrentie jaarlijks vijftien- tot twintigduizend exemplaren verkocht.
Sinds vorig jaar is de uitgeverij, die nog altijd stevig in handen is van de oprichters, genoteerd aan de beurzen van Amsterdam en Londen. Met de winst (vorig jaar 1,7 miljoen gulden) levert dat geld op voor verdere groei. Inmiddels heeft AND een beurswaarde van ruim honderd miljoen gulden. Er zijn kantoren in acht landen, waaronder de Verenigde Staten. Het bedrijf (nu 250 werknemers) streeft ernaar de omzet van bijna twintig miljoen gulden in 1996 op te stuwen naar honderd miljoen rond de eeuwwisseling.
De Rotterdamse onderneming steunt nog steeds op zijn oorspronkelijke technologie-poot, maar heeft er ondertussen de uitgeverij en een data-tak bijgekregen. Zo kon vorig jaar met de opbrengst van de beursemissie een databank worden gekocht met de dienstregelingen van meer dan zeshonderd luchtvaartmaatschappijen, en werd begin dit jaar de databank overgenomen waarop de Cambridge Encyclopedia is gebaseerd. Verder probeert AND bijvoorbeeld een databank met postcodes uit achttien Europese landen uit te baten.
De technologie-poot werkt ook voor derden. Zo heeft AND een joint venture opgericht met kaartenmaker Suurland Falkplan en wordt samengewerkt met uitgeverij Het Spectrum (van de Prisma-woordenboeken). In andere gevallen voelen uitgevers er minder voor om zo innig samen te werken met AND, maar worden wel technische kennis of gegevensbestanden bij het bedrijf gekocht. AND heeft enkele internationale uitgevers als klant, onder wie Elsevier Science, McGrawHill en Microsoft, dat voor zijn Europese routeplanner nota bene gebruikmaakt van AND-data.
Enkele weken terug besloot AND opnieuw aandelen uit te geven. Met de opbrengst van pakweg tien miljoen gulden wordt volgend jaar een vestiging in Ierland - langzamerhand het Europese Silicon Valley - opgetuigd. Die zal zich met cartografie bezighouden: uiteindelijk moet tegen het jaar 2000 de hele wereld in kaart zijn gebracht op een schaal van 1:250.000. Twee grootaandeelhouders, Oxford Publishing en de in 1989 bij AND gekomen vennoot Luc van Gompel Plinsena, verkochten een deel van hun belang.
De helft van AND's omzet werd vorig jaar nog in Nederland behaald, maar de Verenigde Staten lijken een belangijker markt te worden, bijvoorbeeld voor route- en vliegplanners. Het ligt voor de hand dat AND in de VS ook snel reisinformatie on line beschikbaar zal stellen. Met hybride uitgaven - cd-roms die via Internet kunnen worden geactualiseerd - is AND in Nederland wat voorzichtig, zegt Bakker. Nog maar de helft van alle AND-gebruikers heeft een Internetaansluiting, en bovendien moet het echt iets toevoegen. 'Het mag niet zomaar franje zijn.'
De charme van AND blijft het talent om een goed en vooral voordelig idee eindeloos te herhalen. De vier cd-romkaarten van Nederland met 120 musea, 75 natuurgebieden, 85 attractieparken of zestig steden, laten zich prettig 'lokaliseren': met dezelfde technologie en dezelfde interface - die bepaalt hoe een gebruiker de elektronische kaart bedient - kun je ook in bijna elk denkbaar buitenland terecht.
Henk Blanken
De In Kaart-serie wordt uitgegeven door AND Publishers b.v. in Rotterdam. De cd-roms kosten  39,95 per stuk.

Foto
	Toeristen laten zich fotograferen bij een kaasboerderij in Volendam. FOTO TON BORSBOOM

