	'Justitie in zaak-V. niet ontvankelijk'
	Van onze verslaggever
AMSTERDAM
In het gezelschap van Johan V., alias de Hakkelaar, was Koos R. nooit erg spraakzaam, vertelde kroongetuige Ad Karman vorig jaar aan justitie. De advocaten van de 'chef verkoop en incasso' van de Hakkelaar hebben daar minder last van, bleek gisteren voor de Amsterdamse rechtbank.

De raadslieden G. Spong en G. Mols begonnen hun pleidooi voor niet-ontvankelijkheid van het Openbaar Ministerie (OM) gistermorgen om half elf. Vanmiddag denken zij hun aanval op het omstreden gebruik van kroongetuigen te voltooien.
Hun cliënt, de 42-jarige Theodorus R., geldt als de rechterhand van de Hakkelaar. Koos is volgens Karman 'de gevaarlijkste' van de vierkoppige leiding van de bende. Hij bracht al meer dan tien jaar van zijn leven door in de gevangenis vanwege verschillende geweldsmisdrijven.
Kroongetuige Fouad Abbas herinnerde zich Koos R. als de man met tatoeage op de arm en cowboylaarzen, die Johan V. steevast als een schaduw volgde. Meerdere malen voerde R. persoonlijk betalingen uit aan de internationale 'hasj-makelaar' Abbas. Meestal werden de geldbedragen, één tot anderhalf miljoen gulden per keer in plastic tassen of koffers, overgedragen op het parkeerterrein van het Novotel in Breda. R. werd op een zondag in februari 1996 aangehouden in de woning van zijn vriendin in Almere.
Koos R. is nu een van de hoofdpersonen in 'een ordinaire hasjzaak waarin ook belangrijke rechtsvragen aan de orde komen', aldus zijn advocaten. De belangrijkste vraag is daarbij of de rechtbank het gebruik van twee kroongetuigen door het OM zal goedkeuren. De strafpleiters sloten zich met hun advies aan de rechters aan bij de advocaten van de Hakkelaar zelf. Het OM moet door de rechtbank niet-ontvankelijk worden verklaard, met andere woorden zijn recht op vervolging van de criminele organisatie ontzeggen. Tegen R. werd maandag zes jaar gevangenisstraf geëist.
Het onderhandelen met criminelen over medewerking aan de vervolging van medeverdachten plaatst justitie in een positie waaraan vele ethische en juridische bezwaren kleven, aldus Spong en Mols. Als justitie onderhandelt met degene die zij dient te vervolgen, komt haar geloofwaardigheid en integriteit ter discussie te staan. Een beroep op de effectiviteit van de strafrechtspleging - of zoals het OM zegt: zonder kroongetuigen zijn deze verdachten onaantastbaar - gaat volgens de juristen te ver. 'Als doelmatigheid rechtmatigheid overschaduwt zijn de grenzen van de rechtsstaat overschreden. Niet elk paardenmiddel is gerechtvaardigd.'
De positie van een potentiële kroongetuige is in zijn onderhandelingen met justitie ook 'structureel ongelijk', aldus de strafpleiters. Als hij zijn verklaringen heeft afgelegd, moet de kroongetuige maar afwachten of het OM een contract met hem afsluit. 'De angst voor represailes wordt groter, de mogelijkheid tot terugkeer op zijn schreden kleiner.'
Kroongetuigen zijn per definitie onbetrouwbaar, aldus Spong en Mols. Getuige Karman ontloopt 'vreselijke detentieomstandigheden' en kan wraak nemen op zijn voormalige baas. Om die voordelen binnen te halen zal hij zijn rol groot genoeg maken om geloofwaardig te zijn tegen over zijn verhoorders, maar klein genoeg om zichzelf niet te criminaliseren. De kroongetuigen genoten ook voordelen die niet in de overeenkomsten met justitie te vinden zijn. Door niet-vervolging ontlopen zij bijvoorbeeld ook een ontnemingsvordering, een Plukze-actie van justitie. Om de leugens van de kroongetuigen bloot te leggen zijn tijdens het proces helaas te weinig 'controle-getuigen' gehoord.
De kroongetuigenregeling is volgens de advocaten 'een verfijnde vorm van de middeleeuwse tortuur'. Het zwaard van Vrouwe Justitia, vandaag de dag de vrijheidsberoving, wordt minder scherp als de verdachte bereid is een deal te sluiten met zijn ondervragers. De balans sluit door die deals wel erg door in het voordeel van het OM, redeneert de verdediging. 'Wij kunnen aan getuigen geen toezeggingen doen, dus is geen sprake van equality of arms.'
De verdediging ziet geen noodzaak de figuur van de kroongetuige in Nederland haar intrede te laten doen, 'en zeker niet zonder voorafgaande wettelijke regeling'. De meer dan vijfhonderd miljoen joints met Pakistaanse hasj, waarvoor deze bende volgens berekening van Spong verantwoordelijk wordt gehouden, leveren geen staatsgevaar of ernstige aantasting van de volksgezondheid op. Van het denkvermogen evenmin, betoogde Spong. Hij beriep zich erop stoned een acht behaald te hebben voor zijn universitair examen strafrecht.
Het OM heeft met de inzet van kroongetuigen een noodsprong gemaakt, aldus de raadslieden, maar door klassiek rechercheren had wellicht hetzelfde resultaat bereikt kunnen worden. De officieren van justitie hebben verzuimd aan te geven waarom de wettelijk aanvaarde opsporingsmethoden niet ten volle zijn ingezet.

