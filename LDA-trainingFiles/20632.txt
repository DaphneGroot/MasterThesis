Boomteelt.
Boomteelt bij HoevenBoomteelt is de tak van tuinbouw die zich bezighoudt met het telen van houtige gewassen en planten voor tuinen en groenvoorzieningen. De telers, of boomkwekers telen een grote verscheidenheid aan gewassen.
Vermeerdering.
Naast de specialisatie in gewasgroepen, specialiseren telers zich ook naargelang de vermeerdering van gewassen. Sommige gewassen kun je zaaien, zoals laanbomen, rozenonderstammen of bosplantsoen. Andere gewassen moet je stekken, enten of oculeren. Er zijn gespecialiseerde vermeerderingsbedrijven die alleen maar stek maken, of die vruchtbomen enten of oculeren. Ze verkopen ze dan als plantgoed aan andere handelskwekerijen.
Handel.
Boomtelers verkopen niet al hun gewassen op de veiling, zoals vele ander takken van tuinbouw wel doen. Sommige gewassen gaan naar de veiling. Het merendeel wordt verkocht via onderlinge contacten. Een deel wordt verkocht aan handelskwekerijen om verder geteeld te worden. Handelskwekerijen leveren producten aan de groothandel, tuincentra en hoveniers. Maar kleine boomkwekers verkopen ook wel aan particulieren, aan hoveniers of hebben soms zelfs een hoveniersbedrijf.
Teelt.
De teeltwijzen in de boomkwekerij zijn ook divers. Er zijn kwekers die alles onder glas in kassen telen. Ze telen hun gewassen in potten, in vakjargon noemt men dat 'containerteelt'. Dit zijn kwekers die soms alleen aan de veiling leveren.
Het merendeel van de teelt vindt in de open lucht plaats. Tegenwoordig gebeurt dat meestal in potten (containerteelt). Bosplantsoen en laanbomen worden om praktische redenen vooral in de volle grond geteeld. Biologische boomtelers telen om andere redenen vaak in de volle grond.
Voor overwintering van jonge planten gebruiken boomkwekers plastic kassen, de zogenaamde 'tunnelkassen'.
