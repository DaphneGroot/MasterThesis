	Udinese Calcio maakt zich klein in Amsterdam
	Van onze verslaggever
Paul Onkenhout

AMSTERDAM
Udinese Calcio is in het land, in Amsterdam nog wel, en trainer Alberto Zaccheroni is er danig van onder de indruk. Een flauwe versie van Vivaldi's De Vier Jaargetijden past wonderwel bij zijn bespiegelingen: diep wenst Zaccheroni in het zaaltje van het Hilton-hotel niet te gaan.
Vriendelijk is hij wel, en uiterst bescheiden. Als een man er schik in heeft dat Udinese het vanavond en over veertien dagen mag opnemen tegen Ajax, 'het grote, magistrale Ajax', is het Zaccheroni. Hij vindt het een eer om in de Arena te mogen spelen, tegen zo'n gerenommeerde tegenstander, en maakt zich opvallend klein.
Eigenlijk, zegt hij, heeft Udinese dit allemaal niet verdiend.
Want Udinese komt in Europa nog maar net kijken. 'En vergelijk dat eens met Ajax. Dat is een ploeg met ervaring en persoonlijkheid die eigenlijk in de Champions League thuishoort, en niet in de UEFA Cup. Ajax leeft momenteel beneden zijn stand. Ik ben blij dat we tegen zo'n ploeg mogen spelen, in zo'n prachtig stadion.'
Het paradepaardje van de landstreek Friuli, in het Noord-Oosten van Itali, plaatste zich vorig seizoen dankzij de vijfde plaats voor de eerste maal in de clubgeschiedenis voor een Europa Cup-toernooi. Het was een prestatie van formaat voor een club die in Itali voortdurend heen en weer schommelt tussen de Serie A en de Serie B.
Het zijn vooral enkele (buitenlandse) spelers die in Europa de naam van Udinese hebben uitgedragen. In de jaren tachtig stonden de Brazilianen Edinho en, nog sensationeler, Zico in Udine onder contract.
In 1996 werd de Duitser Bierhoff plotseling een wereldberoemde voetballer door in de EK-finale op Wembley tussen Duitsland en Tsjechi twee maal te scoren.
Zaccheroni prijst de Duitse aanvaller, maar in aarzelende bewoordingen. Ook zijn eigen bijdrage aan het succes wordt gerelativeerd. Niet hij, of anti-held Bierhoff, of de Braziliaanse aanvaller Amoroso, of de Deense middenvelder Helveg zijn de sterren van Udinese. Het elftal, dat is de ster.
'We hebben goede spelers, maar vooral een uitstekend en moedig elftal. Daardoor zijn mijn kwaliteiten naar voren gekomen en daardoor werd ik vorig seizoen in Itali tot coach van het jaar gekozen. Onze kracht is dat niemand voor zichzelf speelt, ook Bierhoff niet. Wel is hij belangrijk omdat hij doelpunten maakt en ervaring in internationale wedstrijden heeft.'
Al speler reikte Zaccheroni (44) nimmer tot grote hoogte. Profvoetballer was hij nooit en als trainer loopt zijn weg slechts langzaam omhoog.
Sinds 1983 had hij kleine, bescheiden clubs onder zijn hoede als Riccione, San Lazzaro en Baracca Luca. Via de Serie B, Venezia en Bologna, dook hij in 1995 op in Udine, op het hoogste niveau.
Voor Zaccheroni is het niet moeilijk bescheiden te blijven. Udinese is een van de aanvallendste ploegen in Itali, zo constateerde zaterdag ook de gemponeerde Ajax-trainer Olsen, maar Zaccheroni pocht daar niet over. Integendeel, 'we vallen alleen aan als de kans zich voordoet. En dat gebeurt regelmatig, omdat we goede spelers hebben.'
En het is aan die goede spelers te danken dat Udinese zich kwalificeerde voor de UEFA Cup en zich ook dit seizoen kranig weert in de Serie A. Dat verbaast Zaccheroni niet: 'De ploeg is grotendeels intact gebleven en nog steeds zeer ambitieus. Ik kon voortbouwen, hoefde niet opnieuw te beginnen. Daardoor is de lijn constant gebleven.'
Hij is er benieuwd naar hoe Udinese het er tegen Ajax vanaf zal brengen, vanwege de speelwijze van de tegenstander vooral. 'Die is nieuw voor ons. En voor mij ook. Ik neem dit mee in mijn technische bagage. Juist dit soort wedstrijden geven spelers en trainers enorm veel voldoening.'
Maar, voor de duidelijkheid: 'Dit is slechts de belangrijkste wedstrijd in mijn loopbaan omdat het de eerstvolgende wedstrijd is. Overmorgen is de Italiaanse competitie weer het belangrijkst. Ik ben ook pas zaterdag, na de wedstrijd tegen Empoli, over de duels met Ajax gaan nadenken.'
Zeker, hij is genspireerd door Ajax. 'Maar welke trainer is dat niet? De Ajax-school heeft iedere trainer van deze generatie genspireerd.' Van de Amsterdamse ploeg uit de jaren zeventig die rond Cruijff was gebouwd, geeft hij eveneens hoog op.
Ook van hervormer Arrigo Sacchi, de oud-trainer van AC Milan en de nationale ploeg die als een der eersten in Itali de nadruk op de aanval legde, heeft hij de kunst afgekeken. Stilletjes koestert Zaccheroni de wens ooit nog eens een beroemde trainer te worden, van een grote club als Juventus of AC Milan. Maar, haast hij zich te zeggen, ook nu is hij een gelukkig mens.
In tenminste n opzicht kan Alberto Zaccheroni zich al meten met Sacchi. Ze werden in een ander jaar, maar op dezelfde datum geboren, 1 april.

Foto
	Udinese-spits Olivier Bierhoff wacht op het VIP-deck van de Arena op een televisie-interview. FOTO GUUS DUBBELMAN - DE VOLKSKRANT

