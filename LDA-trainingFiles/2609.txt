	Trucjes helpen tegen instinkers bij examen economie
	Economiedocent Folkert van der Harst vindt het examen economie voor vbo en mavo 'uit het leven gegrepen'. De toets bevatte onderwerpen als het invullen van een belastingbiljet en de kosten van een trouwdag. Van der Harst kwalificeerde het examen toch ook als behoorlijk moeilijk. 'Voor het eerst moesten leerlingen wiskundige kennis toepassen. Misschien dat sommigen daarvan geschrokken zijn. '
De docent doelt vooral op de vragen met een wiskundig sausje. Hij vond het dertien pagina's tellende examen bovendien aan de lange kant. 'Ik denk dat sommigen moeite hebben gehad zich tot de laatste vraag te concentreren.'
Leerling Allard Schurer (16) vond het examen rommelig. 'Meerkeuzevragen en open vragen stonden kris kras door elkaar. Daar raakte ik van in de war. In de proefexamens was dat niet zo. Dan kwamen die vragen na elkaar.'
Volgens Lut Dijkstra (16) stonden er nogal wat 'instinkers' in het werk. Bij vraag 2 werd gevraagd hoeveel Gerard en Ans per jaar betalen aan premie voor hun doorlopende reisverzekering. Aan de hand van een schema moesten de leerlingen uitvinden wat het stel betaalt. Dijkstra: 'Maar in kleine letters onderaan de pagina staat dat je 20 procent korting krijgt bij een eigen risico van 250 gulden. Dat brengt je aan het twijfelen.'
Sommigen zijn het niet eens met de kwalificatie 'moeilijk' die Van der Harst aan het examen gaf. Allard Schurer: 'Onze leraar heeft ons allerlei trucjes geleerd om sommen te berekenen. En hij maakte hele schema's die we moesten leren.'
Amarins Hospes (16) en Herman de Jong (15) zijn positief over hun kansen. 'Onze leraar heeft de stof wel drie keer herhaald. Hij heeft het erin gestampt.'
Jeannine Westenberg

