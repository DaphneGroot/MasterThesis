Herselt.
Herselt is een plaats en gemeente in de Belgische provincie Antwerpen. De gemeente telt ruim 14.000 inwoners. Herselt maakt deel uit van het kieskanton en het gerechtelijk kanton Westerlo.
Kernen.
De fusiegemeente bestaat naast Herselt uit de deelgemeente Ramsel. In de gemeente liggen nog de gehuchten Blauberg, Bergom en Varenwinkel.
Hydrografie.
De Grote Nete vormt de noordelijke grens van de gemeente.
Natuur.
Ongeveer 1400 ha van Herselt bestaat uit beboste oppervlakte. Dit is ongeveer 1/4 van de totale oppervlakte. Herselt omvat dan ook verschillende grote bosrijke gebieden, Hertberg, Varenbroek, Helschot en de Langdonken;
Hertberg.
Het boscomplex Hertberg van 310 hectare ligt aan de Diestsebaan in Herselt. Dat is de verbindingsweg tussen de N19 (Herselt-Westerlo) en de N212 (Herselt-Averbode). Het oostelijke deel van dit bosgebied is in handen van het ANB. Al eeuwenlang was dit een bebost gebied, waar naaldhout de toon zette. Naast Corsicaanse en grove den, vind je ook lijsterbes, spork, smalle en brede stekelvaren, blauwe bosbes en wilde kamperfoelie. Aanwezige dieren zijn bijvoorbeeld ree, vos, steenmarter, havik, buizerd, bosuil, zwarte specht en levendbarende hagedis.
Varenbroek.
Varenbroek ligt aan de Varendonksesteenweg in Herselt. Dat is een zijstraat van de eerder genoemde Diestsebaan (aan de kerk van Bergom-Herselt). Varenbroek is een 62 hectare groot bos dat tot 2003 een privaat jachtterrein van de familie De Merode was. Zomereik en oude wintereik domineren dit bos. Lijsterbes, spork, zwarte els, elzenzegge, dotterbloem, bosanemoon, speenkruid, muskuskruid en kamperfoelie vullen de onderlaag. Vaste bewoners zijn de middelste bonte specht, havik, buizerd, houtsnip, steenmarter, vos, ree en hazelworm.
Helschot.
Helschot ligt op het einde van de straat Elschot. Dat is ook een zijstraat van de Diestsebaan (aan de herberg Mie Maan). Dit bosgebied van 60 hectare is bestempeld als bosreservaat waar de natuur vrij spel krijgt. De planten in dit gebied zijn typisch voor oude bossen: muskuskruid, bosanemoon, dotterbloem, elzenzegge, ijle zegge, groot heksenkruid, wilde kardinaalsmuts, dalkruid, grote muur. Kijk zeker ook uit naar zeldzame parels als gewone agrimonie en tormentil. Zomer- en wintereik zijn de meest voorkomende boomsoorten naast de populier en wat naaldhout. Matkop, goudvink, nachtegaal, spechten en kleine ijsvogelvlinder doen zich tegoed aan de voedselrijkdom van dit bos.
Langdonken.
Dit natuurgebied ligt op de overgang van de arme Kempische zandgronden en de rijke gronden van het Hageland. De Langdonken bevindt zich in de vallei van de Kalsterloop, een kleine rivier op de grens tussen de provincies Antwerpen en Brabant. De Langdonken zijn eigendom van Natuurpunt en worden ook door hen beheerd. Het natuurgebied bestaat vooral uit moerassen en delen van het gebied staan dan ook vaak onder water. Er komt in de bodem zowel wit zand, lemig zand, zandig leem, leem en klei voor.
Verschillende percelen in de Langdonken werden in het verleden gebruikt ten behoeve van de landbouw of beplant met dennen. Deze werden via natuurherstelwerken terug heringericht en de aanwezige vennen heraangelegd. De naam Langdonken verwijst naar de lange S-vormige donk door het moeras. In het gebied is er een aaneenschakeling van gras- en hooilanden, broekbossen en wilgenstruwelen, eiken- berkenbossen, droge en natte heiden en blauwgraslanden. Het opborrelende water in het gebied is kalkrijk, wat in combinatie met de eerder zure zandgrond, een bijzonder biotoop geeft voor zeldzame planten en dieren, waaronder Klokjesgentiaan, Blauwe zegge, Moeraswolfsklauw, Galigaan en Zonnedauw.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De gemeente Herselt maakt deel uit van het kieskanton Herentals, gelegen in het provinciedistrict Herentals, het kiesarrondissement Mechelen-Turnhout en ten slotte de kieskring Antwerpen.
Legislatuur 1989 - 1994.
De LJP ging deels op in de CVP. Voormalig VAP-er Clement Aerts trok de nieuwe kieslijst KARTEL.
Legislatuur 2013 - 2018.
Oppositiepartij OK maakte in de aanloop naar de verkiezingen van 2012 bekend niet opnieuw een kieslijst in te dienen. De mandatarissen zetelden de resterende termijn als onafhankelijke. Raadsleden Wendy Tubbax en Kris Bloemmen maakten vervolgens de overstap naar de CD&V. In 2010 hadden gemeenteraadslid Clement Aerts en OCMW-raadslid Maria Vander Auwera de partij reeds verlaten na een intern dispuut. Burgemeester is Luc Peetermans van de CD&V. Deze partij heeft de meerderheid met 12 op 23 zetels.
Resultaten gemeenteraadsverkiezingen sinds 1976.
De rode cijfers naast de gegevens duiden aan onder welke naam de partijen telkens bij een verkiezing opkwamen.
De zetels van de gevormde meerderheid staan vetjes afgedrukt
Cultuur.
Tijdens het eerste weekend van september vindt Gitannekesfoor plaats.
Religie en levensbeschouwing.
De gemeente Herselt ligt in de federatie Herselt-Hulsthout-Westerlo die op haar beurt dan weer deel uitmaakt van het dekenaat Zuiderkempen en het Bisdom Antwerpen.
