	Rijks toont landschappen uit 18de en 19de eeuw
	Van onze verslaggever
AMSTERDAM
Het Rijksmuseum in Amsterdam organiseert vanaf 28 november de grote overzichtstentoonstelling Langs velden en wegen. De verbeelding van het landschap in de 18de en 19de eeuw. Aan de hand 120 schilderijen, tekeningen en aquarellen van Nederlandse meesters zal voor het eerst in Nederland een samenhangend en chronologisch overzicht worden getoond van twee eeuwen landschap. Het gaat daarbij om topstukken van kunstenaars als Koekkoek, Schelfhout, Bilders en Mauve. Het leeuwendeel is afkomstig uit museale en particuliere collecties uit binnen- en buitenland.
De expositie sluit aan op de tentoonstelling Onze meesters van het Landschap over zeventiende-eeuwse landschapskunst in 1988, die 200 duizend bezoekers trok. Langs velden en wegen wordt de eerste expositie die tot stand komt onder leiding van Ronald de Leeuw, die op 1 december vorig jaar Henk van Os is opgevolgd als algemeen directeur. De tentoonstelling begint bij Italianisanten als De Moucheron en voert van achttiende-eeuwse behangselschilderijen van Andriessen naar de Haagse School van Breitner, Maris, Witsen en Weissenbruch. 'Modernisten' als Van Gogh, Toorop, Mondriaan en Gestel vormen het sluitstuk van de expositie.
Bij de tentoonstelling verschijnt een catalogus in een Nederlandse en Engelse editie. Het moet volgens het museum 'een standaardwerk' worden inzake de ontwikkeling van de landschapskunst in de achttiende en negentiende eeuw. Ook zal tijdens de tentoonstelling een 'behangsel-dag' worden georganiseerd, waarbij een aantal huizen in Amsterdam met behangselschilderingen wordt opengesteld voor bezoekers.
De expositie zal tegen het normale tarief toegankelijk zijn voor publiek.

