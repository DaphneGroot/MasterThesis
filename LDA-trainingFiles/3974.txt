	Vergeestelijking van de machine
	In de negentiende eeuw begon de machine (en alles wat er aan technologie mee was verbonden) de verbeelding van schrijvers te prikkelen. Geraakt door de schok die de techniek veroorzaakte, ging menige scribent ertoe over allerlei apparatuur in zijn verhalen te verwerken, op een manier die voor ons vaak komisch, maar in een enkel geval ook verrassend is.
Het komische zit in de realistische beschrijvingen van werktuigen, communicatiemiddelen en transportmogelijkheden, die voor ons - van de wieg tot in het graf van de techniek afhankelijk geworden - nogal kinderlijk aandoen. Maar kinderen zien in een bepaald opzicht beter dan grote mensen.
In de verhalen die Liesbeth van Nes voor haar bundel De fantastische machine - De machine in haar literaire vermomming (Perdu;  35,-) verzamelde, staan voorbeelden van volwassen, bekende en onbekende schrijvers, die laten zien hoezeer zij soms de spijker op de kop sloegen. Dat werd niet teweeggebracht door hun kennis van de techniek, maar door hun fantasie, hun verbeeldingskracht, waardoor de machine, om zo te zeggen, werd 'vergeestelijkt', en meer werd beproefd op zijn maatschappelijke, psychologische en zelfs filosofische effecten dan op zijn nut.
In zulke gevallen krijgen deze Spielereien een voorspellende waarde (zoals wij achteraf kunnen vaststellen). Maar dat niet alleen. Ze leggen ook een bepaalde houding ten opzichte van de vooruitgang bloot. In veel van deze verhalen is dat een ironische - een attitude die ons ook niet vreemd is, als we er weer eens getuige van zijn dat een aantal heren aan n tafel in een eethuis tegelijkertijd zit te bellen, maar niet met elkaar.
In De krant van de toekomst, een verhaal uit 1886 dat zich afspeelt in het jaar 1986, schetst Charles Cros een krantenredactie waar de journalisten door middel van een merkwaardig soort apparatuur, een monsterlijke hoed op hun hoofd, op de breinen van Grote Schrijvers en Denkers zijn aangesloten. Deze vorm van techniek kan hen behoeden voor onbenullige zinnen en clichs, en het is duidelijk dat Cros geen hoge pet op had van het journaille in zijn tijd.
Zijn voorspelling is bizar, maar heeft - afgezien van het feit dat journalisten nu bijna allemaal op de computer zijn aangesloten - de charme van een Jules Verne-verhaal: het contrast tussen de pluchen, negentiende-eeuwse aankleding en de kille techniek. Alsof je in een oude stijlkamer een computer ziet met het uiterlijk van een Singer-naaimasjien.
Er zijn meer verhalen waarin de vooruitziende geest zich zo laat betrappen, bijvoorbeeld in De spraakmachine van Marcel Schwob, in De automaat van Rmy de Gourmont, of in De gedwee vrouwen van Octave Uzanne (pseudoniem van Lon Riotor), die in z¡jn verhaal een paspop door middel van de nieuwste techniek geschikt maakt voor de erotische noden van de eenzame man.
Liesbeth van Nes heeft haar keuze vergezeld doen gaan van een voortreffelijke uitleiding, die de lezer meer vertelt over de auteurs, hun achtergronden en hun bedoelingen. Met deze beknopte geschiedschrijving zet ze een fraai halogeenspotje op een grotendeels onbekende kamer in het kapitale bouwwerk van de Franse, negentiende-eeuwse literatuur, waar 'de vooruitgang', of het 'vooruitgangsgeloof' - rechtstreeks verbonden met de techniek - zo krachtig binnendrong. Misschien werd de literatuur erdoor wel enigermate van haar 'realistische' pretenties bevrijd.
Willem Kuipers

