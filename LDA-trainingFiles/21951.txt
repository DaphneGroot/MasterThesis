Beiroet.
Beiroet (Arabisch: بيروت, Bijbels Hebreews: בְּאֵרוֹת "Be'erot", Hebreews: ביירות "Beirut"; Latijn: "Berytus") is de grootste stad en belangrijkste haven van Libanon. De antieke naam was "Berytus". Tijdens de Libanese Burgeroorlog werd de stad nagenoeg compleet verwoest, maar daarvoor stond de stad vanwege haar allure bekend als het "Parijs van het Oosten".
De laatste jaren is er echter sprake geweest van een enorme inhaalbeweging. Zo is het grootste deel van deze stad al gerestaureerd in een unieke stijl, die rekening houdt met de historische waarde van de gebouwen zonder de hedendaagse noden uit het oog te verliezen. In de World Best Awards 2006 van Travel and Leisure stond Beiroet op de 9de plaats van steden, na New York en voor San Francisco.
Bevolking.
Het precieze aantal inwoners van de stad is onbekend, aangezien de laatste volkstelling van voor de Libanese Burgeroorlog dateert. In 1991 (vlak na de oorlog) bedroeg de bevolking naar schatting 1,5 miljoen personen; in 2001 bedroeg zij naar schatting 2,1 miljoen personen.
De stad is een van de meest gevarieerde van het Midden-Oosten, verdeeld tussen christenen (Maronieten, Melkitisch Grieks-katholieken, Grieks-orthodox, Armeens-orthodox, Armeens-katholiek, rooms-katholiek en protestants), moslims (soennieten, sjiieten) en een minderheid van Druzen. De moslims maken volgens de gegevens van het ‘CIA World factbook’ ongeveer 60% van de Libanese bevolking uit, de christenen 39%. De bevolking van Beiroet is echter thans waarschijnlijk gelijkelijk verdeeld tussen de verschillende christenen en moslimgroepen. De meeste gastarbeiders in de stad zijn Afrikaanse en Aziatische christenen, maar er is al sinds 1932 geen volkstelling meer geweest.
De meeste Joden van Beiroet zijn geëmigreerd naar de Verenigde Staten toen in 1975 de oorlog uitbrak en leven nu vooral in Brooklyn, New York. Velen onderhouden handelsbetrekkingen in hun oude woonplaats. Opvallend is dat zij veelal niet naar Israël emigreerden, maar naar de VS.
In Beiroet is er een groot contrast tussen arm en rijk. De Arabische jetset en de rijke families uit de Golfstaten laten zich graag zien in exclusieve sportwagens en de vele trendy uitgaansgelegenheden. Met name Monotstreet is "the place to be". In Beiroet gelden bovendien in de uitgaanswijken niet de strenge regels die in Saoedi-Arabië en andere soennitisch-islamitische landen in de regio het dagelijks leven normeren. Hoewel niet openlijk toegestaan in Libanon, vindt er in Beiroet ook prostitutie plaats, grotendeels voor de puissant rijke elite uit de Arabische wereld.
De handelaars in aandelen, juwelen, olie, goud en exclusieve producten voor de gehele markt in de Arabische wereld concentreren zich in Beiroet. Na New York, Londen, Singapore, Seoul, Frankfurt am Main en Parijs kent de stad Beiroet de hoogste creditcardbestedingen ter wereld en veel rijke inwoners.
Beiroet kent sinds het einde van de Libanese burgeroorlog (1975-1990) nog steeds sektarische spanningen. In 2005 (na de moord op Rafik Hariri), in 2008 en in 2011-2012 kwam het tot sektarische spanningen. Anders dan in de burgeroorlog, waren de spanningen met name tussen sjiieten en soennieten, terwijl de christelijke bevolking grotendeels buiten schot bleef. Ook conflicten tussen pro-Syrische en anti-Syrische groepen vinden plaats, met name gedurende de opstand in Syrië (2011-2012). Desondanks is de stad voor Europese toeristen veilig en handhaaft het Libanese leger met de politie streng de vrede en orde. Israëlische burgers wordt het afgeraden bepaalde wijken te bezoeken of zich er openlijk als Israëli's te openbaren.
Economie, onderwijs en vervoer.
Beiroet is het commerciële, bancaire, financiële en educatieve centrum van de regio, met eenentwintig universiteiten waaronder de Amerikaanse Universiteit van Beiroet en de Université Saint-Joseph. De medische zorg staat op een hoog peil en de stad is het centrum van de plastische chirurgie in de Arabische wereld. Sinds het Franse mandaat over Libanon is de stad ook een belangrijk centrum voor handel met de Franstalige wereld en bevinden zich talrijke katholieke Arabisch- en Franstalige onderwijsinstellingen in de stad. Vanwege haar allure, financiële kernfunctie en de Franse flair uit de mandaatperiode kreeg de stad dan ook haar naam "Parijs van het Oosten".
Nabij de stad bevindt zich de Internationale Luchthaven Rafik Hariri.
Geografie en klimaat.
Beiroet (vooraan een voorbeeld van landwinning)
Beiroet ligt op een relatief smalle strook tussen de Libanon en de Middellandse Zee. De kustlijn is zeer divers, zo wisselen zand- en rotsstranden elkaar af, en wordt er door de beperkte oppervlakte ook aan landwinning gedaan.
Beiroet heeft een Mediterraan klimaat gekenmerkt door een hete en droge zomer, aangename lente en herfst, en een koele, regenachtige winter. Augustus is de heetste maand van het jaar met een gemiddelde temperatuur van 29 °C, terwijl januari en februari de koudste zijn met een gemiddelde temperatuur van 10 °C.
Toeristisch is de combinatie van zijn ligging en klimaat een troef. Het is op weinig plaatsen ter wereld mogelijk om aan wintersport te doen, en diezelfde dag nog uit te rusten op het strand bij aangename temperaturen.
