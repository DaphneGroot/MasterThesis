Boogschutter (sterrenbeeld).
Schutter of Boogschutter ("Sagittarius", afkorting Sgr) is een sterrenbeeld aan de zuiderhemel in de Melkweg tussen rechte klimming en en tussen declinatie −12° en −45°. In de richting van dit sterrenbeeld ligt het centrum van het melkwegstelsel. De ecliptica loopt ook door Boogschutter, het is dus een van de sterrenbeelden van de dierenriem. De zon staat hier van 18 december tot 19 januari. Vanaf de breedte van de Benelux is alleen het noordelijke gedeelte te zien.
In het Nederlands heet het sterrenbeeld vanouds Schutter, maar in de astrologie spreekt men van Boogschutter. Ook astronomen gebruiken tegenwoordig vaak de laatste naam.
Wat is er verder te zien?
Het beeld is rijk aan heldere sterren en lichtende en donkere nevels, waaronder de Lagunenevel (M8), bestaande uit lichtende wolken waaroverheen hier en daar donkere stofwolken liggen, en de Trifidnevel (M20).
Ook is hier Sagittarius A te vinden, een compacte bron van radiostraling die precies samenvalt met het centrum van ons melkwegstelsel. De radiostraling wordt waarschijnlijk veroorzaakt door een zwart gat dat zich hier bevindt.
Het Wow!-signaal dat in 1977 gedetecteerd werd, kwam uit het sterrenbeeld Boogschutter.
"Boogschutter" van Theo Mackaay in Ootmarsum
Wanneer het best te zien?
De verschillende constellaties zijn slechts waarneembaar wanneer ze vanaf de Aarde gezien niet in dezelfde richting staan als de Zon. Omdat de Aarde in een jaar tijd rond de Zon reist, is er voor elk sterrenbeeld dus een periode waarin het beter kan worden waargenomen. Op het noordelijk halfrond kan Boogschutter in de zomer worden waargenomen. De beste tijd om deze sterrengroep te zien is midden augustus omstreeks negen uur 's avonds.
