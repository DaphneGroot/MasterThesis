	Kozakkenkoor boos op Don Kosakenchor
	Al ruim een week zijn het Nederlandse concertpubliek en de media in verwarring, constateert het Don-Kozakkenkoor uit Rijswijk. Volgens het koor vragen wij ons af: 'Hoe zit het dan met het sinds 1984 statutair in Rijswijk ZH gevestigde Don-Kozakkenkoor?'
Die vraag blijkt Nederland te tergen sinds het tv-programma 2-Vandaag 23 december een reportage uitzond over dat andere kozakkenkoor, het Don Kosakenchor Russland, van chef-dirigent Marcel Verhoeff. In het item 'claimde deze dirigent het feit dat hij met dit koor thans het 75-jarig jubileum viert van het Don-Kozakkenkoor'.
Wie dat doet zaait onrust, vinden ze in Rijswijk. Verhoeff impliceert met een feestje dat zijn koor de erfopvolger is van het enige echte oer-Don-Kozakkenkoor, van aartsvader Sergej Jarov.
Dat is iets te veel eer voor het in 1992 'bij elkaar gesprokkelde' zanggezelschap van Verhoeff. 'Het zijn goede zangers, maar het koor heeft geen enkele relatie met het koor van Jarov', zegt 'Rijswijker' Frans Vroomans.
Jarovs koor werd in 1921 opgericht in de voormalige Sovjet-Unie, en bestond uit kozakkenzangers die op de vlucht waren voor de bolsjewisten. In 1979 werd de groep opgeheven vanwege de hoge leeftijd van de leden. 'Uit respect' voor de groep van Jarov moet je daar dus van afblijven, vindt Vroomans.
Als er al een stel zingende Don-Kozakken bestaat dat zich erfgenaam van Jarov mag noemen, dan is dat zijn amateurkoor uit Rijswijk. De groep werd in 1984 als ensemble opgericht door Michael Minsky, de bariton uit Jarovs koor. 'Jarov zelf heeft ons gehoord en toestemming gegeven om onze vorige naam te veranderen in Don-Kozakkenkoor.'
Marcel 'Nicolajevich' Verhoeff ('dat tussenvoegsel is een eerbetoon aan mijn overleden vader') weet absoluut niet waar ze het in Zuid-Holland over hebben. 'Wij vieren helemaal geen 75-jarig jubileum en ik heb ook niet gezegd dat wij de erfopvolgers van Jarov zijn. Wij werken in de geest van Jarov.'
Dat subtiele verschil blijkt bij de afdeling publiciteit van het koor in elk geval niet doorgedrongen. In de aankondiging van de Nederlandse tournee van van de zanggroep, schrijft ze dat het 'legendarische koor in 1992 aan een glorieuze comeback' begon.
DÃ­e tekst kent Verhoeff niet, zegt hij. Hij begrijpt niet waar die heisa allemaal voor nodig is. 'Laten we blij zijn dat er zoveel mensen met kozakkenliederen bezig zijn. Laten we toch heerlijk leven. Er is al zoveel ruzie in de wereld.'

Foto
	Don Kosakenchor van Marcel Verhoeff.

