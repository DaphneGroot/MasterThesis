Bill Wyman.
Bill Wyman (Penge, 24 oktober 1936) is een Brits muzikant die bekend is geworden als basgitarist van de Rolling Stones.
Zijn werkelijke naam is William George Perks. Hij werd geboren in Penge (Kent). Vanaf zijn tiende jaar kreeg hij een aantal jaren pianoles, maar hij leerde zichzelf basgitaar te spelen.
Hij werkte een aantal jaren in Londen als klerk voor een wedkantoor en werkte daarna bij de luchtmacht. In de periode daarna begon hij een band met de naam "Tucky Buzzard and the End", later verving hij Dick Taylor als bassist van de Rolling Stones. Na een aantal jaren was Wyman het zat bij de Stones en besloot te vertrekken. Hoewel hij dit besluit al in 1988 had genomen, kondigde hij uiteindelijk pas in januari 1993 zijn vertrek aan.
Evenals Charlie Watts, verkoos Wyman er doorgaans voor niet op de voorgrond te treden, hetgeen hem de bijnaam "de stille Stone" opleverde. Tussen 1962 en 1992 bracht hij verschillende soloalbums uit. Wyman bezit een restaurant in Londen genaamd "Sticky Fingers".
Zijn priv√©leven is niet onbesproken gebleven; hij is drie keer getrouwd geweest, waarvan vooral zijn huwelijk met Mandy Smith veel stof deed opwaaien. Op dit moment is hij getrouwd met Suzanne Acosta.
Nadat hij uit de Rolling Stones stapte heeft hij een aantal succesvolle albums uitgebracht met zijn nieuwe band, "Bill Wyman's Rhythm Kings". Op 21 oktober 2002 verscheen zijn bijna 500 pagina's tellende boek "Rolling with the Stones", gebaseerd op zijn dagboeken en zijn persoonlijke archief.
Een grote hobby van hem is het zoeken naar oude voorwerpen met een metaaldetector. Samen met detectorfabrikant C.Scope bracht hij in 2007 een eigen metaaldetector op de markt: de Bill Wyman Signature Detector.
