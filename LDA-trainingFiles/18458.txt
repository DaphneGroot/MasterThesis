Surhuisterveen.
Surhuisterveen (Fries: "Surhústerfean") is een van de twaalf dorpen van de gemeente Achtkarspelen, provincie Friesland (Nederland).
Beschrijving.
Surhuisterveen, dat op 1 januari 2017 5929 inwoners telde, is het grootste dorp van de gemeente Achtkarspelen. Het ligt ongeveer twaalf kilometer ten zuiden van het gemeentelijke hoofddorp Buitenpost.
Het dorp ontstond aan het einde van de zestiende eeuw, toen turfgravers en schippers hier huizen begonnen te bouwen. De naam van het dorp verwijst naar de veenkoloniale tijd en betekent letterlijk "Surhuizerveen", de veengronden ten zuiden van het tegenwoordig kleinere, maar oudere Surhuizum. Tegenwoordig heeft Surhuisterveen een belangrijke regionale functie.
Ten zuidoosten van Surhuisterveen begint de Lauwers. Surhuisterveen ligt ongeveer 12 kilometer ten noorden van Drachten en ligt ongeveer op 30 kilometer afstand van Leeuwarden en Groningen.
Surhuisterveen is een dorp met een sterke regiofunctie. In het dorp zijn dan ook diverse voorzieningen te vinden. Zo zijn een bejaardentehuis, een brandweerkazerne, een postkantoor, diverse winkels en horecagelegenheden in het dorp te vinden.
Religie.
Daarnaast kent Surhuisterveen een relatief hoog aantal kerken met verschillende grondslagen. In totaal zijn er zeven kerken in het dorp. De laatste tijd begint een aantal kerken wel te fuseren, waardoor het aantal gestaag terugloopt.
Sport.
Surhuisterveen is een dorp waar veel sportactiviteit plaatsvindt. Zo vinden er jaarlijks twee wielerwedstrijden plaats, de Profronde en de Centrumcross. De zaterdag voorafgaand aan de Profronde wordt sinds enkele jaren de Pieter Weening Classic, een tourtocht door de omgeving, gereden. Tevens werd op 16 juli 2011 de vijfentwintigste editie van de Sterkste Man van Nederland in Surhuisterveen georganiseerd,
Qua sportvoorzieningen beschikt het dorp over een openluchtzwembad (De Wettervlecke), sportvelden (De Ketting), een sporthal (Surventohal), tennisbanen en een skate- & ijsbaan.
Cultuur.
Op het gebied van cultuur beschikt het dorp over één museum, te weten de Museumboerderij Ot en Sien.Tot 2014 waren er daarnaast in Surhuisterveen nog een Munt-en Penningkabinet (geopend in 1986) en een Optiekmuseum (geopend in 1996) te vinden. Ook kent het dorp een Brassband, Blaast de Bazuin.
Openbaar Vervoer.
In Surhuisterveen rijden verschillende bussen van vervoerders Qbuzz en Arriva.
