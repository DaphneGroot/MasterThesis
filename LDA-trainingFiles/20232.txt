Eponiemenlijsten.
Eponiemenlijsten waren in Assyrië meer dan duizend jaar lang de geijkte manier om de jaartelling bij te houden.
Aan ieder jaar werd de naam, een eponiem, van een hoogwaardigheidsbekleder (een "limmu") toegekend en deze namen werden bijgehouden op kleitabletten. De "limmu" had een officiële taak, nl. om de viering van het Nieuwjaarsfeest te overzien. In het Oud-Assyrische Rijk kon de koning zelf deze functie niet vervullen, maar in latere tijden fungeert vaak de koning zelf als limmu in het jaar van zijn troonsbestijging.
Er zijn negentien kleitabletten met limmu's bewaard gebleven. Op sommige van deze kleitabletten werd onderaan de lijst bovendien een totaal van jaren weergegeven ter controle. Zodoende kon bij het overschrijven van de lijst gezien worden of er niet een naam was weggelaten.
Historici zijn de Assyriërs voor deze boekhouding bijzonder dankbaar. De lijsten verschaffen tot 910 v.Chr. terug een vaste jaartelling die op een jaar nauwkeurig is. Bovendien zijn er van sommige jaren ook gegevens over maan- en zonsverduisteringen bekend en dit spijkert de jaartelling nagelvast. Hetbelangrijkst is hierbij de zonsverduistering van 15 juni 763 v.Chr., het jaar Bur-Sagale. Er zijn eponiemen bekend die teruggaan tot 1200 v.Chr., maar van die tijd zijn ze fragmentarisch. Het bijhouden van eponiemenlijsten gaat terug op de tijd van Erišum I ca. 1974 v.Chr. en vooral uit de handelsnederzetting in Kaniš zijn eponiemenlijsten uit deze vroege tijd bekend.
Later zou in Rome een vergelijkbaar stelsel gebruikt worden in de vorm van de consul-lijsten.
