	Een vlezen violoncello
	TEGEN studenten van de Groningse Academie Minerva zei docent Ger Siks: H, heb je stront in je ogen? Dit is Geke! 'Een heel aardig wijf.' Een lieve vrouw. Elke vezel van haar huid heeft waarde, een bijzondere toon. Geke Hankel (1954) is een geboren model. We spreken af in De Kale Jonker, het artiestencaf tegenover de academie. Geke - zeggen docenten - is 'een opgetuigde driemaster'. En warempel. Ze draagt frivole, fonkelende kleren; majestueus groen van de Vlaamse Primitieven, witte handschoenen en witte kousen. Geke Hankel is een bekend stadsfiguur. 'In een grijze, regenachtige Groningse straat loopt altijd nog een exotische bloem', dichtte Siks. En dat is Geke.
Haar handelsmerk is haar achterwerk. Het prijkt op schilderijen van Wout Muller of op 'gensceneerde' foto's van Erwin Olaf, kunstenaars waar Geke voor poseert. Ze heeft extreem brede heupen, een kolossale kont, n - aldus nog Siks - 'een naar verhouding smal bovenlichaam en billen die uitmonden in kleine handen en voeten'. Geke is al meer dan een kwart eeuw ht model van Minerva, de Kiki de Montparnasse van Groningen. Ze noemen haar model of the masters. 'Haar creativiteit zit in heel haar wezen'. En in haar achterwerk. 'Ik heb nu eenmaal nogal brede heupen.'
Geke is een vlezen violoncello, zo iemand als de Parijse cocotte Kiki die voor de beroemde foto Le violon d'Ingres van Man Ray poseerde, een vrouw met in de billen de f-gaten van een viool. Ze citeert, tijdens het gesprek, uit het blote hoofd een artikel in de Volkskrant naar aanleiding van een exuberante performance tijdens Winterlicht in de Groningse Stadsschouwburg: 'Een zitwerk dat lijkt te groeien. . . Met de minuut.' En daarop lachend: 'Als paddestoelen. . . Zo meteen komen ze nog de zaal in.'
Olaf herinnert zich hoe ze in 1993 in een fantastische outfit de expositie De tafel van 10 in Groningen bezocht. Ze is heel flamboyant. 'De ruimte is altijd totaal gevuld wanneer ze binnenkomt.' Als jong meisje, weet een voormalige klasgenote, had ze al 'een kont die er wezen mocht'. Geke is geboren in het naar haar zeggen 'bekrompen Friese dorpje Noordwolde'. Daar deed ze al van die strakke hotpants om haar ver naar achteren staande achterste heen, en ze droeg lieslaarsjes en ook nog zo'n maxi-jas. Ze was toen al een opvallende verschijning. En dat is Geke Hankel nog steeds.
Muller ontdekte haar. Voor hem was ze zijn 'vleesgeworden fantasie'. Sinds haar zestiende poseert ze voor de studenten van Minerva, eerst gekleed, 'omdat ik niet wist of ik wel durfde', later bloot. Vooral uit Mullers oeuvre spreekt een grote fascinatie voor haar brede heupen, zoals hij getuigt in een boek over Geke Hankel, 'want om die kont kun je als kunstenaar gewoon niet heen'. Hij houdt van korsetjes. Geke, die al op jonge leeftijd haar eigen kleding ontwierp, maakte de rekwisieten voor zijn schilderijen. 'Geke kunnen ze alles vragen.'
Ze praat graag en veel over kunstenaars en hun modellen of vrouwen, over 'die vreselijke man' Diego Rivera en Frida Kahlo, over Picasso ('een van de allergrootsten') en zijn vrouwen die voor hem poseerden, over Auguste Rodin en Camille Claudel ('ze beeldhouwde beter dan hem'), over Salvador Dal en zijn muze Gala. Tijdens een vakantie werd ze op het strand van het Spaanse Figueras gevraagd voor een feestje bij Dal. 'Maar wat ik daar aantrof was een soort rariteitenkabinet. Het ging Dal duidelijk om het sex-appeal van de meisjes, en de groupies hingen dan ook voortdurend om hem heen.' Ze wilde geen tweede keer.
Theo van Gogh vroeg haar. ('Bent u die mevrouw met die brede schouders?') Maar ook Rainer Werner Fassbinder, David Bowie n Federico Fellini. 'Toen hij in Cannes naar me toe kwam, vertelde hij dat hij me al een tijdje had geobserveerd. Eerst dacht ik nog dat hij gewoon een oude man was, die voortdurend naar me zat te loeren.'
Maar ze kon niet weg. 'Een model heeft in Nederland geen sociaal statuut. Het is geen beroep en het wordt slecht betaald. Je moet veel uren maken. Modellen worden uit zwarte kassen betaald.' Fellini vroeg haar naar Rome te komen voor een screentest, 'maar ik vond niemand om voor mijn zoontje Jerom te zorgen'. Geke bleef bij Minerva.
Het poseren, zucht ze, is een fysieke goocheltoer. 'Het is een discipline.' Kunstenaars vragen rare standjes. Maar niet alle standjes zijn mogelijk. 'Dat beruchte schilderij van Gustave Courbet, De oorsprong van de wereld, dat kan niet.' Op het schilderijtje poseert het beroemde model Joanna Hifferman naakt met gespreide benen voor Courbet. 'Zo kan ze niet hebben gelegen.' Poseren is een uitputtingsslag. Het is hard werken. 'Je moet je eigen lijf leren kennen en je pijngrenzen. Je zit verkleumd bij een kacheltje in het atelier. Vroeger was het nog moeilijker. Je had weer eens een blaasontsteking opgelopen, spierpijn, een streep van bloeduitstortingen. Je moet je lichaam voelen: zit het goed of niet goed. Ik heb nu meer en meer spierpijn, eerder kramp. Het lijf wil niet meer mee.'
Ze maakt een onderscheid tussen naakt en bloot. Als ze zich uitkleedt om model te gaan staan, is ze bloot. 'Zodra ik poseer ben ik model en ben ik naakt.' Het moment waarop ze haar kimono uitdoet, is voor haar heel intiem. 'Dan heb ik bijvoorbeeld liever niet dat iemand ziet wat voor ondergoed ik draag.' Misschien zijn er daarom maar weinig mannelijke modellen, omdat ze zich schamen. 'Mannen hebben moeite om uit hun broekje te komen. Ze raken snel opgewonden. En dan krijgen ze een stijve.'
Rodin rook aan zijn modellen. Hij was een geilaard, vol vuur en heftigheid. Rodin liet zijn handen over hun halzen en borsten gaan, streelde hun armen en ging met zijn handen over hun heupen, hun naakte benen en voeten. Er ging een hitte van hem uit die de modellen verzengde en deed smelten. Hij liet ze in het atelier ook masturberen; ze liepen naakt rond. De vrouwen gingen naar het atelier zoals naar een bordeel. 'In Minerva was dat anders', zegt Geke. 'Vroeger hadden docenten zelfs witte handschoenen aan.'
Over het kunstonderwijs is Geke niet te spreken. 'Studenten tekenen te weinig. Er zijn steeds minder lesuren.' Op de academie maken ze allerlei dingen, maar ze kunnen niet meer modeltekenen. De lessen met model zijn een soort 'algebra van het kijken'. Horen we de stem van Diederik Kraaijpoel, jarenlang het boegbeeld van Minerva? Nee, zegt ze beslist. 'Je hoort mij'
Geke heeft haar studenten ook altijd geholpen. Ooit zei een meisje tegen haar: Ben jij een hoer? Waarop Geke met haar een kopje koffie ging drinken en haar uitlegde wat het geheim van die algebra en het model eigenlijk is.
'Het is een object dat je tekent of schildert. Soms kreeg ik wel eens vieze mensen achter mijn rug. Maar ik zit er niet om erotiek op te wekken. Ik doe mijn werk.' Ze houdt niet van 'die hysterische vrouwen in de kunstenaarswereld'. Vroeger waren we allemaal 'jonge honden' bij Minerva. 'En we zijn vrienden geworden.' Geke poseert, naast Muller, ook voor Matthijs Rling, Annemarie de Groot ('Geke is avontuurlijk, heel rechtstreeks') en Sandra de Groot.
De Groot maakte uit het hoofd schilderijen van dikke mensenkonten op koeien en paarden. In de kelder van Minerva liet ze Geke haar schilderijen zien. 'Ze heeft me er echt doorheen gesleept.' Het was een roes. Een boer uit Buinen regelde een koe en een paard. De koe kreeg een spuitje om kalm te blijven en het paard was ingereden, extra geborsteld en bijgevoederd. Geke zat naakt in verschillende standen op de paarden- of koeienrug. 'Geke was heel beslist', memoreert De Groot de sessies in de stal, 'en wees sommige standen af omdat ze te gevaarlijk waren.'
Geke heeft een duidelijk beeld van zichzelf. Ze wil stilte. Ik ga 'in mezelf zitten, zodat ik pijngrenzen kan trotseren'. Ze zoekt een bepaald punt op, en na een pauze komt ze altijd weer bij datzelfde punt. 'Als liefhebster van de schilderkunst', aldus Rling, 'weet ze waar het om gaat en dat is ontzettend zeldzaam.' Met Matthijs werkt ze graag. Het is geen gluurder. Want die zijn er ook. In de kantine van Minerva was er ooit een mannetje dat altijd de lege koffiekopjes kwam ophalen wanneer ze poseerde. 'Daar had hij niets te zoeken. Ik ben geen prikkelpop. Matthijs zei: ik schilder wel eens druiven, maar die hoef ik daarna toch niet op te eten?'
Ze is barok. 'Wanneer ik een heup omdraai, dan komt er een ander welgevallen landschap te voorschijn.' Geke is echter geen actrice. 'Ik ben een verstild iemand. Acteren is een totaal ander beroep. Ik ga terug in mijn eigen lijf. Toch heeft niemand mij geschilderd zoals ik ben. Nergens dat ben ik!' Haar tinten, haar rug, haar kont en de kracht van haar bilspieren, vindt Muller, hebben iets 'waardoor magie ontstaat'. Haar gevulde figuur is heel bijzonder, 'die prachtige lijnen van haar achterste', de rimpels.
De Amsterdamse schilder Aatje Veldhoen heeft prachtige portretten van oudere mensen gemaakt. Wil ze nog lang poseren? 'Ik zou tot mijn tachtigste kunnen doorgaan, of ik nu uitzak of rimpels krijg', triomfeert Geke. 'Ik werk nog steeds met Wouter (Muller); mensen die ouder worden hebben een eigen gezicht, een eigen karakter. Een jong meisje is een object, een ouder model is meer een portret. Er kan niet iemand anders in mijn plaats gaan zitten. Ze bestellen geen model maar ze willen Geke, ze willen mij.'
Ik poseer niet meer voor je, zei ze ooit tegen 'haar ontdekker' Muller, want ik ben te oud geworden. 'Geen sprake van', antwoordde hij. 'Je ziet er nu juist uit zoals ik wil dat je eruitziet.' Ouder worden doet daar niets aan af. 'Over nog eens vijfentwintig jaar', voorspelt Kraaijpoel, 'zal ze een beeldschone rune zijn.'
Karsten Pos, Ronald Grijpstra en Hans Westerdijk: Geke Hankel: Model of the Masters. Uitgeverij Xeno,  35,-.

Foto
	Wout Muller: Wandpaneel in Kunstkabinet (1987), Nijsinghhuis te Eelde. FOTO JOHN STOEL Geke Hankel, 'model of the masters'. FOTO MARCEL MOLLE - DE VOLKSKRAN

