	Klomp koerst op zijn adrenaline
	DE BOERDERIJ van trainer Jan Pubben in Sevenum is enkele weken geleden afgebrand. Het landschap om de zwartgeblakerde boerderij wordt gedomineerd door containers die het gebrek aan ruimte moeten compenseren. Jockey Daniel Klomp stoort zich niet aan het ongemak. Hij komt alleen bij de stallen om de paarden te zadelen en vertrekt vervolgens naar het achter de boerderij gelegen bos om te trainen.
Zo gaat het elke dag, van zes uur 's ochtends tot twaalf uur 's middags. Klomp maakt zich niet druk over zoiets als een boerderijbrand. 'Ik leef van koers naar koers.'
De jockey klaagt niet over de permanente crisis waarin de draf- en rensport verkeert, klaagt evenmin over de geringe belangstelling van het publiek of over de schaarse verdiensten. De koersen bepalen zijn leven. Klomp oogt zelfverzekerd en hij is dat ook, zeker als hij praat over de finesses van zijn vak: er zijn er maar weinigen die weten hoe het voelt om op de rug van een renpaard in volle galop te zitten.
'De snelheid is mooi. Op het rechte stuk bereik je topsnelheden van zeventig kilometer per uur. Maar het allermooiste is om met vier, vijf paarden naast elkaar uit de laatste bocht te komen en dan voor de overwinning te gaan. Als je dan nog wint ook, d t is het helemaal.'
De echte jockeys, de toppers, kunnen die strijd op het laatste rechte stuk ook met een kwalitatief minder paard winnen. 'Het finishen is een kunst op zich, maar het is lastig uit leggen wat de moeilijkheid precies is, zelfs al zit je al jaren in de koers.' Daniel Klomp probeert het toch. 'Een paard goed op de handen naar huis brengen, noemen wij dat finishen. Door je handen langs de hals naar voren te bewegen, kun je een paard bijna naar de finish duwen.'
Klomp doet met zijn armen de beweging na. De twee vuisten wijzen met de knokkels naar elkaar, een denkbeeldige hals als kloof, bewegen naar voren, dan een stukje terug, en weer verder naar voren. 'Soms zie je een jockey winnen en niet het paard.'
Steeds minder mensen kijken naar koersen en als ze al gaan dan prefereren ze de dravers met hun sulky's en pikeurs. De galoppeurs en hun jockeys vormen het marginale deel van de in Nederland toch al kleine draf- en rensport.
Hoewel zijn ouderlijk huis vijfhonderd meter van de renbaan in Schaesberg stond, heeft Klomp niet altijd de rensport liefgehad. Hij speelde als jongen in de buurt van de renbaan en hielp in de stallen, maar dieper ging de liefde niet. Het was uiteindelijk moeder natuur die hem als jockey vormde. 'Ik bleef klein en mensen op de renbaan vragen dan vanzelf of je jockey wilt worden.' In 1988 ging Klomp overstag en werd leerling. Zijn favoriete sport, worstelen, gaf hij daarvoor op: 'Daarin valt helemaal niets te verdienen.'
Al een half jaar later verhuisde hij naar de stal van Jan Pubben, de succesvolste trainer van renpaarden in Nederland. 'Veel jockeys willen zo met me ruilen, want hier zit je goed. De betere paarden worden bij Pubben gestald en hij is een van de weinige trainers die zijn jockeys legaal kan betalen.'
In 1993 behaalde Klomp de mooiste overwinning uit zijn carrire. Het was het jaar van zijn terugkeer, want wegens rugklachten had hij twee jaar niet kunnen rijden. 'Ik won de Derby op Duindigt. Dat is de koers die iedereen wil winnen. Het prijzengeld is vijftigduizend gulden.'
Het ritme van Klomps woorden versnelt als hij de koers navertelt. 'Ik wilde per se voor de eerste bocht de kop nemen, want ik had met dat paard al eerder van kop af gewonnen. Dat lukte, maar daarna kon ik niet meer overzien wat er achter me gebeurde. Ik had mijn handen vol aan het paard, dat helemaal niet bij de les was. Dadelijk komen ze allemaal over me heen, dacht ik een moment, maar vijftig meter voor de eindstreep lag ik nog steeds voorop. Ik geloofde nog steeds niet dat ik kon winnen, maar niemand haalde me in. Pas een paar honderd meter na de streep realiseerde ik me dat ik de Derby had gewonnen. Wat er dan met je gebeurt, wat je dan voelt is ongelooflijk.'
Een jockey krijgt bij winst tien procent van het prijzengeld, de trainers ook tien procent en de rest is voor de eigenaar van het paard. Een tweede of derde plaats levert de ruiters vijf procent van het prijzengeld op. 'Het enige vaste inkomen dat je op een koersdag hebt is de zeventig gulden die je voor elke koers van de eigenaar krijgt.
'Soms ga je met verlies naar huis. Dan heb je maar twee koersen op een dag en heb je niet in de prijzen gereden. Ik kreeg 140 gulden, maar gaf al snel 200 gulden uit aan reiskosten, eten en drinken. Dat zijn geen fijne dagen.' De koersen leveren bij veel overwinningen te weinig op om van te leven. Iedere jockey in Nederland heeft er een baan in de stal bij nodig.
De paarden in de stal van Pubben lopen vaak in Duitsland. Klomp vindt de koersen over de grens mooier, want de erkenning is daar groter. 'Het Roergebied ligt vol met renbanen en een jockey heeft daar status. De mensen applaudisseren ook echt als je wint. Ze zien dat de jockey de beslissingen neemt voor het paard. In Nederland zit niemand op een jockey te wachten, want de meeste mensen komen voor de dravers. Wij zijn op Duindigt maar een nummer tussendoor.'
Een koers rijden is fysiek zwaar, verzekert de jockey, terwijl hij nog maar eens een sigaret opsteekt. 'Je voelt je na afloop alsof je tweehonderd meter voluit hebt gesprint'. Alle jockeys roken en niet zo zuinig ook. 'Niet van de zenuwen, maar om van de snoep af te blijven.' Het gewicht baart Klomp meer zorgen dan het gevaar in de koers. Afhankelijk van het gewicht van het paard, wordt het maximum gewicht van de jockey bepaald. Lichte paarden kan Klomp niet berijden, omdat hij te groot en te zwaar is.
Soms kan Klomp dagen voor de koers al niets meer eten om het gewicht te halen dat aan zijn paard is verbonden. 'Voor de koers ga ik dan ook nog in de sauna zitten om er een kilo uit te zweten. Na afloop voel ik me dan wel wat flauwtjes.' In de koers zelf merkt de jockey niets van vermoeidheid, honger of pijn. 'Je rijdt op je adrenaline.'
Hij wil nog een aantal jaren doorgaan in de koers, 'als ik tenminste mijn gewicht kan houden.' Daarna wil Klomp als trainer naar Duitsland of - nog mooier - naar Saoedi-Arabi. De oliestaat moet het Walhalla van de jockey zijn. 'Ze hebben daar zoveel geld dat ze midden in de woestijn een renbaan aanleggen. De grootste koers ter wereld wordt in Dubai gereden. De beste jockeys en paarden komen daar en het prijzengeld is vier miljoen dollar voor de winnaar.
'Als ik daar een keer aanwezig zou kunnen zijn, al was het alleen maar om te kijken, d t zou al fantastisch zijn.'

Foto
	Jan Pubben (links) en Daniel Klomp. FOTO MARCEL VAN DEN BERGH

