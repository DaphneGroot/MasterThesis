Lucifer (religie).
"Lucifer (Le génie du mal)" door Willem Geefs (Sint-Pauluskathedraal, Luik)
Lucifer is een Latijns woord dat letterlijk “lichtbrenger” betekent. In het Latijn duidt het meestal op de morgenster, terwijl het in het Nederlands vooral gebruikt wordt als aanduiding voor de duivel of, preciezer, de duivel voor zijn val.
In de Bijbel wordt de duivel nergens Lucifer genoemd. Dit gebruik van het woord “lucifer” is waarschijnlijk ontstaan door het samenvloeien van twee afzonderlijke mythen: de joodse mythe over gevallen engelen en de klassieke mythe over de morgenster. Een gangbare opvatting is dat de Bijbelse passage Jesaja 14:3–20, die over een zekere Babylonische koning gaat, in vers 12 aan de aldus ontstane mythe refereert. Deze passage is daarmee de belangrijkste grondslag geworden voor het gebruik van “Lucifer” als aanduiding voor de duivel.
In de Nederlandse Bijbelvertalingen komt het woord “lucifer” niet voor. In de Vulgaat komt het woord zesmaal voor en betekent dan “dageraad”, “sterrenbeelden” of “morgenster”. In 2 Petrus 1:19 wordt met “lucifer” (morgenster) Jezus bedoeld.
Etymologie.
“Lucifer” is van oorsprong een Latijns woord. Het is een samentrekking van de woorden “lux” (licht) en “ferre” (dragen/brengen). Het Griekse equivalent is “"phosphoros"”, wat op dezelfde manier is opgebouwd en exact hetzelfde betekent.
De morgenster.
De morgenster (Venus) en de maan
In het Latijn slaat “lucifer” meestal op de morgenster, een andere naam voor de planeet Venus. Na de zon en de maan is deze planeet de helderste van alle hemellichamen. Venus is in perioden van 584 dagen afwisselend 's ochtends of 's avonds te zien.
Reliëf op een altaar uit de 2e eeuw AD met in het midden de maangodin Selene geflankeerd door Phosphoros en Hesperos. (Louvre, Parijs)
In de periode dat de planeet 's ochtends te zien is, komt ze kort voor zonsopgang op in het oosten. Dit verklaart de naam “morgenster” of “lichtbrenger”, omdat het verschijnen van de planeet de zon aankondigt. Naast “"phosphoros"” is “"eosphoros"” () een Grieks woord voor de morgenster. Dit betekent “brenger van dageraad”.
In de periode dat Venus 's avonds te zien is, staat ze bij het ondergaan van de zon in de westelijke hemel om daar zelf iets later ook onder te gaan. In die verschijningsvorm wordt ze de avondster genoemd. De Grieken noemden de avondster “"hesperos"” (), wat “ster van de avond” betekent. De Latijnse vertaling van dit Griekse woord is “vesper”.
In de oudheid werden sterren en planeten gezien als levende, goddelijke wezens. De oude Egyptenaren dachten dat de morgenster en de avondster twee verschillende hemellichamen waren. De oude Grieken dachten dit aanvankelijk ook. Pythagoras ("ca. 570–495 v. Chr.") geldt doorgaans als degene die heeft ontdekt dat het om één en hetzelfde object gaat. Bij de Babyloniërs was dit toen reeds bekend en zij noemden de planeet Isjtar, hun godin van vrouwelijkheid en vruchtbaarheid. Waarschijnlijk in navolging hierop, wijdden de Grieken de planeet aan hun godin van liefde en schoonheid: Aphrodite. De Romeinen, die hun pantheon grotendeels op dat van de Grieken baseerden, noemden deze godin en de planeet “Venus”.
De Romeinse schrijver Plinius de Oudere ("1e eeuw AD") identificeerde Venus met de Egyptische moedergodin Isis. Isis is de zus en vrouw van Osiris, de moeder van Horus en de godin van vruchtbaarheid en magie. Voordien identificeerden de Grieken hun Aphrodite met de godin Hathor, maar Hathor en Isis werden ook door de Egyptenaren zelf al vereenzelvigd.
In de Metamorphosen van Ovidius komt Lucifer, de morgenster, voor als de vader van Ceyx. Daarnaast wordt ook het verhaal over Phaëton in verband gebracht met de morgenster. Phaëton wilde de zonnewagen van zijn vader Helios berijden om zo zijn grootheid te bewijzen. Deze hoogmoed resulteerde erin dat de oppergod Zeus hem uit de hemel neerwierp. Vlak voor Phaëton zijn fatale rit maakt, beschrijft Ovidius Lucifer, die als laatste van alle sterren uit de hemel verdwijnt nadat de zon is opgekomen. Deze eigenschap van de morgenster wordt vaak gezien als kenmerkend voor zijn arrogante streven om de zon naar de kroon te steken.
Lucifer in de Bijbel.
In de gangbare Nederlandstalige Bijbelvertalingen komt het woord “lucifer” niet voor. In de Vulgaat (de Latijnse Bijbelvertaling door St. Hiëronymus) komt het woord zesmaal voor, waarvan eenmaal in het deuterocanonieke boek "Sirach". Daarbovenop wordt eenmaal in het boek "Job" en tweemaal in het boek "Openbaring van Johannes" expliciet aan de morgenster gerefereerd. Verder zijn er meerdere passages die aan sterren refereren, of die op indirecte wijze over de (een) brenger van het licht spreken. De ster in het oosten, ten slotte, die de wijzen uit het oosten naar Jezus' wieg leidde, zou ook op de morgenster kunnen slaan, omdat die in het oosten te zien is. Dit is echter geen gebruikelijke interpretatie.
Het woord “morgenster(ren)” komt in de gangbare Nederlandstalige Bijbels vijf- of zesmaal voor, waarvan eenmaal in het boek "Sirach".
In Job 11:17 wordt met “lucifer” de dageraad bedoeld. In Job 38:32 is het de vertaling van het Hebreeuwse woord “"mazarot"” (מַזָּרֹות), waarvan de betekenis niet vaststaat. Meestal wordt het vertaald als “sterrenbeelden”. In Psalmen 110:3 slaat het wederom op de dageraad en in Sirach 50:6 wordt de hogepriester Simon, zoon van Onias, vergeleken met de morgenster om zijn grote deugdelijkheid te benadrukken.
De satan op weg om de val van Adam tot stand te brengen (Gustave Doré, Illustratie bij John Miltons "Paradise Lost")
Jesaja 14:12.
In Jesaja 14:12 wordt in de Nederlandstalige Bijbels het woord “morgenster” gebruikt. De Hebreeuwse grondtekst gebruikt het woord “"hêlēl"” (הילל), wat “de stralende” betekent en waarschijnlijk via het woord “"eosphoros"” uit de Septuagint, in de Vulgaat naar “lucifer” vertaald is. De Engelstalige King Jamesvertaling gebruikt hier “Lucifer”, met hoofdletter.
Volgens Jesaja onderwierp deze koning vele volkeren, waaronder de Joden. Hij wilde zijn troon hoger bouwen dan de sterren en stelde zichzelf in zijn gedachten gelijk aan God.
2 Petrus 1:19.
Ook hier wordt in de Nederlandstalige Bijbels het woord “morgenster” gebruikt. De Griekse grondtekst leest “"phosphoros"” en de Vulgaat “lucifer”.
Openbaring 2:28.
In de Nederlandstalige Bijbels staat hier het woord “morgenster”. In de Vulgaat staat hier echter niet “lucifer”, maar “stella matutina”, wat “de ster van de morgen” betekent. Dit is een letterlijke vertaling van de Griekse grondtekst, waar “” staat.
Openbaring 22:16.
Wederom staat hier in de Nederlandstalige Bijbels het woord “morgenster”. In de Griekse grondtekst staat er “” en de Vulgaat leest “stella splendida et matutina”. De letterlijke vertaling hiervan is: “de ster, stralend en van de morgen”.
Hier verwijst Jezus met het woord “morgenster” aan zichzelf. In de Statenvertaling staat het dan ook met een hoofdletter geschreven.
Matteüs 2:2.
Deze passage gaat over de magiërs/wijzen uit het oosten, die de pasgeboren Jezus geschenken komen brengen.
Hoewel de morgenster in het oosten te zien is, is de interpretatie dat het hier om de morgenster gaat niet gebruikelijk. Bovendien zou “in het oosten” ook op de magiërs kunnen slaan, in plaats van op de ster. In de grondtekst van deze passage is het Griekse woord voor “het oosten” echter in het enkelvoud gesteld, terwijl Mattheüs het meervoud gebruikt wanneer hij naar de thuislanden van de magiërs verwijst. Dit duidt erop dat “in het oosten” als plaatsbepaling bij de ster bedoeld is.
Merk op dat als de ster in het oosten te zien was en de magiërs ten opzichte van Bethlehem uit het oosten kwamen, zij dus niet in de richting van de ster reisden.
De duivel.
"Lucifer versus de Heer" (Mihály Zichy)
In het dagelijks spraakgebruik is “Lucifer” een naam van de duivel, die in de joodse en christelijke traditie een gevallen engel is. De kerkvaders stellen echter dat “Lucifer” geen naam van de duivel is, maar enkel een omschrijving van zijn staat voordat hij viel. Anderzijds menen de eigentijdse priesters en exorcisten Gabriele Amorth en José Antonio Fortea op grond van ervaring en Bijbelstudie dat Lucifer en Satan twee verschillende wezens zijn.
Het woord “satan” is van oorsprong een Hebreeuws woord (הַשָׂטָן), dat “tegenstander” of “aanklager” betekent. In de oudste Bijbelteksten slaat dit woord op mensen, zoals vijanden in een oorlog. Pas in latere Bijbelboeken, zoals "Job", slaat het op een spiritueel wezen. In de meeste gevallen (en ook in "Job") gaat het daarbij om een tegenstander van de mens, niet van God.
Het woord “duivel” stamt van het Griekse “"diabolos"” (), dat “aanklager” betekent. Dit woord komt overeen met het Hebreeuwse “satan”. Het Nederlandse “duivel” slaat echter enkel nog op een spiritueel wezen.
"Een" satan of duivel is een willekeurige gevallen engel, terwijl "de" satan of duivel op de leider van alle gevallen engelen slaat. “Satan” (met hoofdletter) duidt doorgaans op "de" duivel, hoewel dit, net als “Lucifer” geen eigennaam van de duivel is.
Ter ondersteuning van “Lucifer”, de lichtbrenger, als aanduiding voor de duivel wordt wel verwezen naar "2 Korintiërs".
Twee mythen.
Dat “Lucifer” een aanduiding voor de duivel is geworden, komt waarschijnlijk door het samenvloeien van twee afzonderlijke mythen: ten eerste de joodse mythe over gevallen engelen en ten tweede de klassieke lucifermythe, waarvan het verhaal over Phaëton (zie § "De morgenster") een versie is. In het aldus ontstane verhaal is Lucifer de leider van de gevallen engelen. In het christendom is deze opvatting wijdverbreid geraakt. Onder andere Tertullianus en Origenes identificeren Lucifer met de duivel.
Het idee dat God één of meerdere van Zijn engelen uit de hemel geworpen heeft, bestond in het jodendom al voor Christus. Waarschijnlijk symboliseert deze mythe het natuurfenomeen van vallende sterren. Pas in apocriefe geschriften als "2 Henoch" en "Het leven van Adam en Eva" krijgt dit idee een uitgekristalliseerde vorm en wordt het in verband gebracht met het theologische probleem van de oorsprong van het kwaad. Deze twee geschriften worden doorgaans gedateerd uit de 1e eeuw AD, terwijl de "Jewish Encyclopedia" ze uit de 1e eeuw v. Chr. dateert.
Tegelijk bestonden er al in de oudheid Babylonische en Hebreeuwse sterrenmythen die vergelijkbaar zijn met de Grieks/Romeinse mythe van Phaëton. Zo is er het Babylonische verhaal van Ethana en Zu, waarin Zu uit trots de hoogste plaats tussen de goden nastreeft en daarop door de oppergod neergeworpen wordt. In "Het leven van Adam en Eva" en "2 Henoch" is een dergelijke sterrenmythe reeds gekoppeld aan de mythe van gevallen engelen.
De reden voor de val is meestal een opstand tegen God of het toegeven aan verleiding. In "2 Henoch" was de duivel een aartsengel die zijn troon hoger dan de wolken wilde plaatsen en aan God gelijk wilde worden. Hierop wierp God hem en zijn engelen neer. Omdat aartsengel Samaël ook als "vorst van de demonen" wordt beschreven, wordt vaak aangenomen dat Samaël een andere naam van Lucifer is. In "Het leven van Adam en Eva" is de reden van de val dat de duivel weigerde om Adam te aanbidden, terwijl God hem dat gebood. Wanneer de aartsengel Michaël hem daarop zegt dat God boos zal worden als hij weigert, zegt de duivel dat hij in dat geval zijn troon boven de sterren zal plaatsen en zelf als God zal zijn. In beide geschriften heeft de duivel, om zijn eigen val te wreken, vervolgens de zondeval van Adam tot stand gebracht.
In "Job" valt de duivel niet, maar daalt hij uit eigen beweging af om de slechte aard van de mens aan te tonen. De Koran geeft, net als "Het leven van Adam en Eva", als reden dat de duivel weigerde om Adam te aanbidden. Een andere in de literatuur genoemde reden is dat een aantal engelen verleid werd door de schoonheid van vrouwen en gemeenschap met hen had. Zij en hun afstammelingen worden de nephilim (הנּפלים) genoemd, wat Hebreeuws is voor “de gevallenen”.
Interpretatie van Jesaja 14:12.
Een gangbare opvatting is dat de Bijbelse passage Jesaja 14:12 (zie § "Lucifer in de Bijbel") naar de joodse lucifermythe verwijst. De omschrijving van de reden voor de val van de duivel uit "2 Henoch" en "Het leven van Adam en Eva" lijkt inderdaad op de bewoording in Jesaja 14:13–17. Hiëronimus heeft, mogelijk beïnvloed door de Septuagint, deze opvatting in ieder geval gedeeld. In de Vulgaat leidt hij “"hêlēl"” af van “"yalal"”, wat “berouwen” betekent en vertaalt het woord met “Lucifer”, omdat Lucifer het verlies van zijn oorspronkelijke schittering berouwt.
De passage Lukas 10:18 wordt soms gezien als een verwijzing naar Jesaja 14:12.
Openbaring 12:7–9.
Een andere passage die met de val van de duivel in verband wordt gebracht is Openbaring 12:7–9.
Het boek "Openbaring van Johannes" is echter een eschatologie en deze passage slaat dan ook niet op een val van de duivel in het begin, maar aan het eind der tijden.
Lucifer in de literatuur.
Michaël onderwerpt de satan (Gustave Doré, illustratie bij John Miltons "Paradise Lost")
Het gebruik van “Lucifer” als omschrijving of naam van de duivel heeft ook in de profane literatuur navolging gekregen. Dit is waarschijnlijk een uitvloeisel van een bredere culturele navolging van de lucifermythe. Zo komt Lucifer bijvoorbeeld ook in de faustlegende voor als gevallen engel en heerser over de gevallen geesten. Al in "Historia von D. Johann Fausten", de eerste op schrift gestelde versie van de legende, wordt hij op deze manier beschreven. Dit geschrift werd waarschijnlijk in de tweede helft van de 16e eeuw opgesteld.
Een aantal invloedrijke literaire werken heeft de connotatie van het woord “lucifer” mede bepaald. Drie van de belangrijkste zijn "De goddelijke komedie" van Dante, "Lucifer" van Vondel en "Het verloren paradijs" van Milton.
Rooms-katholicisme.
Een diaken zingt het Exsultet bij een ontstoken Paaskaars
In het rooms-katholicisme wordt het woord “lucifer” op verschillende wijzen gebruikt. In de katholieke traditie heeft “de duivel” als betekenis de overhand gekregen. Daarmee is dat, met name in de volkstaal, de facto de primaire betekenis geworden. Tegelijk is vooral in het Kerklatijn de oorspronkelijke, letterlijke betekenis “lichtbrenger” overeind gebleven.
Exsultet.
In de rooms-katholieke Paasritus wordt met “lucifer”, de lichtbrenger, aan Jezus gerefereerd. De onderstaande passage komt uit het Exsultet, de Paasjubelzang. Het gaat over de Paaskaars, symbool van Jezus Christus, de verrezen Heer.
Litanie van Loreto.
Naast Jezus wordt ook de Heilige Maagd Maria morgenster genoemd. Dit gebeurt bijvoorbeeld in de litanie van Loreto. In de Latijnse grondtekst staat hier echter “stella matutina”.
Lucifer van Cagliari.
Lucifer van Cagliari was een bisschop uit de 4e eeuw AD. In de strijd tegen het arianisme was hij een fel pleitbezorger van de katholieke orthodoxie. Daarbij was zijn polemiek echter zo heftig dat hij de zaak die hij wilde dienen in verschillende gevallen juist schaadde. Ook accepteerde hij niet dat arianen die hun ketterij afzwoeren en tot de katholieke kerk terugkeerden een pardon kregen. Nadat bleek dat weinigen hem volgden in zijn fanatisme trok hij zich terug op Sardinië, waar hij een sekte vormde. De leden van deze afscheidingsbeweging worden de luciferisten genoemd en hielden onder andere vol dat zelfs spijt betuigende arianen geëxcommuniceerd moesten worden.
Op Sardinië wordt deze Lucifer vereerd als een heilige. Zijn feestdag is op 20 mei.
Vrijmetselarij.
Het woord “lucifer” komt in de maçonnieke ritus niet voor. Ook in de gangbare interpretaties van de maçonnieke symboliek speelt noch het begrip noch de naam Lucifer een rol.
Een anti-maçonnieke samenzweringstheorie uit de jaren 1890 brengt de vrijmetselarij echter in verband met duivelsaanbidding. Deze zwendel van Léo Taxil had tot doel om zowel de vrijmetselarij als de rooms-katholieke oppositie tegen de vrijmetselarij te persifleren. De theorie is echter vooral populair gebleven bij anti-maçonnieke bewegingen.
In beide citaten slaat “Lucifer” op de symbolische lichtbrenger, zoals in het christendom Lucifer een symbolische aanduiding voor Jezus kan zijn.
Theosofie.
Het embleem van de Theosofische Vereniging
In de theosofie geldt het verhaal over Lucifer als de christelijke versie van een mythe die in alle wereldreligies bestaat. Volgens deze mythe heeft de mens lang geleden in zijn ontwikkeling een punt bereikt waarop het lichaam rijp was om de tot dan toe sluimerende menselijke geest te laten ontwaken. Lucifer heeft daarop als slang het paradijs betreden en Eva verleid om het fruit te eten van de boom der kennis van goed en kwaad. Als gevolg kregen zij en Adam, nadat ook hij van het fruit had gegeten, onder andere zelfbewustzijn en een vrije wil. Hierdoor waren zij niet langer in het paradijs, dat een idyllisch, onbewust leven inhield.
Lucifer is hiermee de christelijke Prometheus, die in de Griekse mythologie de mens bezielde. In de hinduïstische overlevering waren het de manasaputra's (“zonen van de geest”) die de menselijke geest deden ontwaken door in hen te incarneren.
Theosofisch tijdschrift.
“Lucifer” is ook de naam van een theosofisch tijdschrift dat voor het eerst verscheen in september 1887. Helena Blavatsky, grondlegger van de theosofie en medeoprichter van de Theosofische Vereniging, zou tot haar dood in 1891 mede de redactie van het blad voeren. Daarbij publiceerde ze diverse artikelen in het blad, waaronder het eerste artikel uit het eerste nummer. In dit artikel gaat Blavatsky in op de redenen om het tijdschrift “Lucifer” te noemen, waarbij ze de rechtvaardiging voor sinistere associaties in twijfel trekt en een positieve begripsinhoud van het woord “lucifer” voorstaat. In 1889 volgde Annie Besant Mable Collins op als coredacteur. George Mead werd in 1895 coredacteur. In 1897 werd het tijdschrift hernoemd tot "The Theosophical Review".
Antroposofie.
In de antroposofie vormen Lucifer en zijn tegenpool Ahriman twee hoofdzakelijk slechte invloeden op de wereld en de menselijke evolutie. Grondlegger van de antroposofie Rudolf Steiner beschrijft echter ook goede eigenschappen van zowel Lucifer als Ahriman.
Lucifer, als geest van het licht, speelt in op de menselijke trots en geeft de illusie van goddelijkheid, maar stimuleert ook creativiteit en spiritualiteit. Ahriman, als geest van de duisternis, verlokt mensen hun verbinding met het goddelijke te ontkennen en geheel op te gaan in de materiële wereld, maar stimuleert ook intellectualiteit en technologische ontwikkeling. Beide invloeden zijn negatief wanneer ze eenzijdig of op ongepaste wijze aangewend worden, terwijl ze tegelijk ook beide nodig zijn om de menselijke vrijheid te laten ontluiken.
Volgens de antroposofie is het ieders taak om een balans te vinden tussen deze tegengestelde invloeden. De Christusfiguur is in de antroposofie een spiritueel wezen dat tussen deze tegenpolen in staat en ze harmoniseert.
Satanisme.
Deel van het magische sigil van Lucifer uit het "Grimorium Verum"
Hoewel de “Kerk van Satan” van LaVey atheïstisch is en het bestaan van spirituele wezens ontkent, speelt Lucifer een symbolische rol in deze leer. In de satansbijbel is een van de vier boeken naar Lucifer vernoemd. In dit boek worden de filosofie en de dogmatiek van het satanisme op logische en intellectuele wijze uiteengezet. Dit in tegenstelling tot bijvoorbeeld het “Boek van Satan”, dat de bedoeling heeft het satanisme op dramatische of poëtische wijze over te brengen.
Luciferianisme.
Het luciferianisme omvat alle filosofische, spirituele en occulte stromingen die de eigenschappen die traditioneel aan Lucifer toegedicht worden, in achting houden. De duiding van Lucifer kan daarbij variëren. Sommige stromingen identificeren Lucifer met Satan, of zien Lucifer als het lichtdragers-aspect van Satan, waardoor ze ook onder het satanisme gerekend kunnen worden. Andere stromingen verwerpen deze identificatie en stellen dat Lucifer een positievere kracht is, die geheel los staat van Satan.
De eigenschappen die binnen het luciferianisme aan Lucifer toegedicht worden, verschillen ook per stroming. De Order of Phosphorus benadrukt zelfdiscipline, spirituele excellentie en kennisbejag, terwijl de Ordo Luciferi haar adogmatische karakter benadrukt en geen enkele eigenschap onlosmakelijk aan Lucifer verbindt.
