 CLAIMEMISSIE SCHRODER INT. PROPERTY. 
 AMSTERDAM, 18 okt (Reuter) - Schroder International Property Fund NV heeft een twee op vijf claim-emissie aangekondigd. 
 De uitgifteprijs bedraagt 29,00 gulden per certificaat waarmee een totaal bedrag van 108 miljoen gulden moet worden binnengehaald. 
 De emissie dient ter financiering van een winkelcentrum te Milaan en andere aankopen in Europa, aldus het vastgoedfonds. 
 De uitbreiding van de portefeuille met het Milaanse winkelcentrum betekent Schroders tweede winkelcentrum in Noord-Italie. 
 "Met de totale investering in dit object inclusief de kantoren en bedrijfsgebouwen die de vennootschap van plan is te verwerven, is een bedrag van ongeveer 225 miljoen gulden gemoeid," aldus Schroders. 
 Het winkelcentrum kost circa 150 miljoen gulden, hetgeen de volgende 12 maanden in drie tranches kan worden betaald. Op het object wordt een netto rendement verwacht van circa 9,25 procent. 
 Als de verkopen van de in het winkelcentrum gevestigde hypermarkt in de eerste drie jaren voor hogere rente-inkomsten voor Schroders zorgen kan er nog een additionele betaling door het vastgoedfonds volgen. 
 Verwacht wordt dat de koop van het winkelcentrum aan het einde van dit jaar kan worden afgerond, aldus Schroders. 
 (c) Reuters Limited 1996. 
