Ceuta.
Ceuta (IPA: [ˈθeuta]), in Marokko gespeld en uitgesproken als "Sebta" (سبتة), is evenals de 300 kilometer oostelijker gelegen autonome stad stad Melilla een exclave van Spanje.
Ceuta ligt aan de Noord-Afrikaanse zijde van de Straat van Gibraltar, aan de Middellandse Zee. Voorheen viel de stad onder bestuur van de Spaanse provincie Cádiz, sinds 1995 is het een "Ciudad Autónoma", een "Autonoom Stadsgewest" binnen het Spaanse koninkrijk. Ceuta grenst aan de snel groeiende Marokkaanse kuststad Fnideq. Marokko beschouwt Ceuta, de oostelijker gelegen vestingstad Melilla en zeven onbewoonde eilandjes voor de Noord-Afrikaanse kust - samen de zogeheten "Plazas de soberanía" - als bezet Marokkaans grondgebied.
Ceuta is een vrijhaven. Als Spaans grondgebied is het wel lid van de Europese Unie, maar uitgezonderd van de Europese belastingwetgeving. Daardoor is Ceuta in trek bij Spanjaarden, vooral Andalusiërs, als bestemming voor een dagtrip. Jaarlijks komen naar schatting 1 miljoen toeristen naar Ceuta om belastingvrij te winkelen. De belangrijkste winkelstraat van Ceuta is een lange aaneenschakeling van winkels voor parfums, sigaretten, alcohol en vooral elektronica.
De meerderheid van de bevolking is van Spaanse afkomst, maar er woont ook een grote minderheid van Marokkaanse afkomst en er zijn kleine minderheden van joden en hindoes. De slogan van de lokale VVV is dan ook "Ceuta: Cuatro mundos por descubrir" ('Vier werelden om te ontdekken').
Vanuit Algeciras vaart ongeveer ieder uur een "fast-ferry" in 40 minuten over de Straat van Gibraltar naar Ceuta. Vanuit Málaga is er vijfmaal daags een lijndienst per helikopter.
Geschiedenis.
Waarschijnlijk is Ceuta door de Feniciërs gesticht. Later werd het deel van het Romeinse Rijk en kwam het daarna in handen van de Vandalen, Byzantijnen en Visigoten. De stad fungeerde in 711 als uitvalbasis voor de Omajjadengeneraal Tariq ibn Ziyad tijdens de islamitische invasie van Spanje. In 740 werd de stad verwoest tijdens de opstand van de Kharidjieten (of Khawarij) onder de Berber Maysara al-Haqir. Na tijden in verval geweest te zijn werd de stad in het midden van de 9e eeuw door de Berber Mâjakas, de leider van de Majkasa-stam, weer opgebouwd. Hij stichtte er de Banoe Isam-dynastie.
In 931 moest de laatste koning van de Banoe Isam, Ridâ, de stad afgeven aan de Omajjadenkalief Abd ar-Rahman III, de heerser van het kalifaat Córdoba in Al-Andalus (Spanje). Ceuta werd in 1061 een taifa en bleef dat tot 1084 toen het in handen viel van de Almoraviden. Deze dynastie wist Ceuta tot 1147 te behouden, toen de heerschappij overging op de Almohaden-dynastie onder Abd al-Mu'min ibn Ali. Op de opstand van Ibn Al-Hud in 1232 na bleef het onder de Almohaden tot 1242 toen de Hafsiden uit Tunesië zich meester maakten van Ceuta. De Hafsiden kenden slechts een kortstondig verblijf en moesten de stad in 1249 verlaten. Er brak toen een periode van politieke instabiliteit en verwarring aan.
In 1309 werd Ceuta veroverd door Abu al-Rabi Sulayman van de Berberse Meriniden-dynastie uit Marokko en in 1387 nog eens, maar toen met christelijke hulp van Johan I van Aragón. In 1415 kreeg Johan I van Portugal na de Slag bij Ceuta de stad in handen en werd het de eerste kolonie van een Europese grootmacht in Afrika. Bij de Vrede van Lissabon (1668) ging het van Portugese in Spaanse handen over. Toen Spaans-Marokko in 1956 deel werd van het onafhankelijke Marokko, bleef Ceuta bij Spanje.
Vandaag de dag is Ceuta vooral bekend om het hek dat om de exclave heen staat om illegale immigratie te voorkomen. Dit hek is een symbool van "Fort Europa" geworden.
In de exclave ligt ook het dorp Benzú.
