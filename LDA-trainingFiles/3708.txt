	Sciarrino jaagt schim een kogel door het hoofd
	Concertgebouworkest o.l.v. Chailly, m.m.v. Vrouwenkoor Sweelinck Conservatorium en Koor Nieuwe Muziek. Utrecht, Vredenburg. Radio 4: 8 november (14 uur).
Er is een theorie, die zegt dat elke componist, hoe groot zijn oeuvre ook is, eigenlijk de auteur is van n stuk. Elk werk van de componist X is een variant van dat ene opus X.
De theorie is even aantrekkelijk als onhoudbaar, maar als er n componist is wiens oeuvre zo'n zienswijze uitlokt, dan is het de Italiaan Salvatore Sciarrino.
Sciarrino, een meester van de pianissimokunst, heeft een productie waarin elk fluisterwerk een voortzetting lijkt van het vorige. Sciarrino's oeuvre is als een reeks potloodtekeningen, opgezet in schuchtere lijnen, die doorgaan waar de vorige tekening ophield. Wie goed kijkt, merkt niettemin dat de afleveringen van deze uiterst verfijnde grafiek onverwisselbaar zijn.
Evengoed maakt dezelfde Sciarrino nu 'een ommekeer' door. Het kan zonder voorbehoud worden gemeld, want hij markeert het, niet met maar in het nieuwe stuk dat donderdag in Utrecht in premire werd gebracht door Riccardo Chailly en het Concertgebouworkest. Zelden zal een componist een eigen esthetische ommezwaai zo expliciet tot onderwerp hebben gemaakt van een compositie.
Het Concertgebouworkest voerde met Chailly vijf jaar geleden een tweeluik van Sciarrino uit, Il paese senz'alba en Il paese senza tramonto. Het nieuwe contact leidde tot een opdracht van het orkest aan Chailly's vroegere stadgenoot. I fuochi oltre la ragione, heet het stuk waarin de 50-jarige Milanees zijn eigen esthetiek letterlijk op de korrel neemt.
De speaker van Vredenburg meende er goed aan te doen het publiek vooraf te behoeden voor schrikreacties die het gevolg konden zijn van het pistool dat halverwege deze partituur moet knallen. Zijn waarschuwing kon eigenlijk al evenmin door de beugel als het gebaar dat orkestleden maakten, toen ze bij het naderen van de knal hun oren in bescherming namen.
Een trommelvlies is ook wat waard, maar breng de verrassing in Sciarrino' 'Vuren die de ratio voorbij zijn' niet terug tot het niveau van Haydns symfonie Mit dem Paukenschlag, zou je zeggen. De radio-uitzending (waarin ook een intrigerende, naar Beethoven en Thomas Mann verwijzende 'symfonische scne voor Doktor Faustus' van Giacomo Manzoni zal klinken) zal uitwijzen hoe het gaat als het uit een luidspreker komt.
Verrassend was intussen wel het effect van het schot op de voortgang van de compositie. De essentie van Sciarrino's toontaal is niet alleen gelegen in een verscheidenheid aan zachte ruisklanken en bijna-tonen, maar ook in de fantastische quasi-toevalligheid waarmee die klanken zich tot een schim vormen, en vervluchtigen. Het schot haalt een streep door die asymmetrie.
Een uurwerkachtig getik dient zich aan, iets onploft, de kruitdamp trekt op, en het schimmelspel is vergaan. Het stuk marcheert op zijn eind af, met zoete akkoordjes en een getik, bescheiden maar zo gedecideerd dat het choqueert en terneerdrukt. Minder heftig dan de slagen van Oestvolskaja, maar even bezeten. De vraag is: hoe gaat dat verder, waar vervolgt Sciarrino mee?
De uitvoering was van een sublieme nauwkeurigheid. De componist was er niet bij. Hij is het slachtoffer van een aanrijding, en ligt in een Milanees zoekenhuis, bijkomend van ernstige beenbreuken en geheugenverlies.
Roland de Beer

