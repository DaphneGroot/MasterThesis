	Luikse justitie heft voorarrest ex-minister op
	Van onze correspondent
Jos Klaassen
 BRUSSEL
De vroegere Belgische minister Alain Van der Biest is sinds gisteren weer vrij man, althans voorlopig. Hij heeft vier maanden in voorlopige hechtenis doorgebracht in de Luikse Lantin-gevangenis, omdat hij ervan werd verdacht de opdrachtgever te zijn geweest van de moord op socialistenleider en ex-vice-premier André Cools.

De Luikse Kamer van Inbeschuldigingstelling meent dat de bewijzen tegen Van der Biest nog ontoereikend zijn. Zij vernietigde gisteren dan ook de beslissing van de Luikse Raadkamer om Van der Biest in voorarrest te houden.
Van der Biest is weliswaar vrij, maar hij blijft overigens verdachte in de affaire-Cools. De voormalige Belgische minister van Pensioenen was in september 1996 gearresteerd, nadat er na vier jaar eindelijk schot was gekomen in het onderzoek naar de moord op André Cools.
De ex-minister is altijd met klem blijven ontkennen dat hij iets te maken had met de moord in juli 1991 op André Cools, de machtige voorman van de Waalse Parti Socialiste. Maar Van der Biest werd in september vorig jaar gearresteerd, omdat zijn voormalige kabinetschef Richard Taxquet over zijn vroegere chef een belastende verklaring had afgelegd.
Onlangs heeft Taxquet zijn verklaring over Van der Biest herroepen. Dat was een van de argumenten die de advocaat van de ex-minister gisteren voor de Kamer van Inbeschuldigingstelling gebruikte om het voorarrest van zijn cliënt opgeheven te krijgen.
Bovendien hebben de Tunesische huurmoordenaars - Abdelmajid Almi en Abdeljelil Ben Brahim - de Luikse onderzoeksrechter Véronique Ancia bezworen dat zij de naam van Van der Biest nooit hebben horen noemen. Eind 1996 hadden de twee Tunesiërs bekend dat zij André Cools in 1991 in Cointe hadden neergeschoten.
De Tunesische huurmoordenaars waren op Sicilië aangeworven door de mafia. In verband daarmee zitten in Luik Casimo Solazzo, Domenico Castellino en Iachino Contrino vast. Zij onderhielden relaties met de voormalige chauffeur van Van der Biest, Carlo Todarello, en kabinetschef Richard Taxquet.
De huurmoordenaars ontvingen voor hun opdracht samen negenduizend gulden. Oorspronkelijk zou ieder twaalfduizend gulden krijgen. Tunesië zal de twee huurmoordenaars in eigen land berechten, omdat het land geen uitleveringsverdrag heeft met België. Hen wacht mogelijk de doodstraf.
Van der Biest werd al geruime tijd genoemd als mogelijke opdrachtgever van de moord op zijn politieke peetvader André Cools. Er zijn twee theorieën: de ene betreft het Agusta-schandaal, de andere een affaire met gestolen aandelen.
Volgens de eerste theorie zou Cools van de Italiaanse helikopterbouwer Agusta smeergeld krijgen. Taxquet en Di Mauro zouden het geld halen. Toen zij met lege handen terugkeerden, dreigde Cools de affaire te onthullen.
In de zaak met de gestolen aandelen, waarbij Taxquet en Di Mauro - en op de achtergrond Van der Biest - betrokken zouden zijn, zou Cools eveneens hebben gedreigd het schandaal te openbaren.

