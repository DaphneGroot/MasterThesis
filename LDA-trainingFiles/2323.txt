	Koningen van de spelletjes
	HET BEGINT steevast op maandagochtend, in een kapitaal pand aan de Herengracht in Amsterdam. Puzzelmaker Jan Meulendijks leest de krant, er spelen enkele woorden door zijn hoofd, hij schakelt zijn computer in en begint wat te 'klooien' met woorden, zoals hij het zelf noemt. Na een uur, soms twee, is hij het beu en legt hij het cryptogram terzijde. Morgen of overmorgen weer verder, in de tussenliggende periode becommentarieert zijn partner en zakelijk collega Bart Schuil zijn bedenksels en de daaropvolgende zaterdag staat ie in de krant: het cryptogram. Deze maand verscheen het honderdste boekje in de de serie Jan Meulendijks Cryptogrammen.
Jan Meulendijks: 'Bart en ik hebben allebei die rare twist dat je op woorden let als je met mensen praat. Elke keer als we met iemand in aanraking komen, denken we: wat kunnen we ermee doen voor ons vak?'
Dat vak bestaat overigens bij lange na niet uitsluitend uit het maken van kruiswoordraadsels en cryptogrammen, al zijn ook het Algemeen Dagblad en De Telegraaf trouwe afnemers van het puzzelduo dat leiding geeft aan een bedrijf met tien man personeel en kantoor houdt in een fraai grachtenpand.
Een niet onbelangrijke, en in elk geval profijtelijker bezigheid bestaat uit het bedenken, produceren en verkopen van televisiespelletjes en dan met name op kennis- en taalgebied: Herexamen en 10 voor taal zijn de laatste, meest bekende spelletjes. Eerder dienden 'lichtere' programma's als Babbeloni, Dinges, Blokletters, Prijs je rijk, Mijn geheim of Prijzenslag kijkers te trekken.
Meulendijks (54), in de jaren zestig begonnen als leerling-journalist bij het Helmonds Dagblad, bedacht de eerste programma's overigens niet allemaal zelf, maar kocht de rechten ervan in de Verenigde Staten. Meulendijks: 'Dat was eind jaren zestig, begin jaren zeventig iets ongewoons. Gewoonlijk werden spelletjes op de Nederlandse televisie simpelweg gejat. Een omroepbaas ging eens in Amerika kijken of vroeg zijn gemigreerde zus een bandje op te sturen en dat idee werd dan hier ingepikt. Geen haan die ernaar kraaide. Ik vond in de eerste plaats dat je niet zomaar met het gedachtengoed van iemand anders op de loop mag gaan en ten tweede dacht ik er wat aan te kunnen verdienen om zo een eigen bedrijf te starten. Ik ben toen naar Amerika gegaan en heb er op het juiste moment de juiste mensen ontmoet. Ik ben hun belangen hier gaan behartigen. Er is commotie geweest. Dat was niet altijd even leuk, maar dat moet je zakelijk zien. Je verwerft ook een zeker respect. Het heeft ertoe geleid dat niet alles meer klakkeloos werd overgenomen.'
Meulendijks praat over bijna dertig jaar geleden, toen hij zijn bedrijf Win-tv op poten zette. Ter illustratie van de enorme business die spelletjes zijn geworden, noemt hij Rad van Fortuin. De bedenker hiervan heeft volgens hem de uitzendrechten voor Amerika verkocht aan Coca Cola voor 250 miljoen dollar. Daarnaast wordt het spel in nog zeventig andere landen op televisie gespeeld. Dat levert de bedenker, afhankelijk van het land, soms 25 duizend gulden per aflevering op. Uit zijn eigen stal is Herexamen de komende winter in Litouwen te zien. Wat de Litouwers daarvoor betalen wil Meulendijks niet zeggen, maar 'het legt geen windeieren'.
Met die wetenschap is het wekelijkse cryptogram in de Volkskrant slechts klein bier. Meulendijks: 'Maar wel belangrijk, want het is een vast element. Het is er gewoon. Pas als het er niet is, ga je het missen. Mensen eten ervan. Wij hechten zeer aan cryptogrammen. Anders zouden we het geen dertig jaar volhouden. Het is hand made, elke week opnieuw.'
Meulendijks en Schuil hebben overigens wel geprobeerd om in Amerika het woordspel Babbeloni van de grond te krijgen. Met een Amerikaanse producent was zelfs een pilot gemaakt, waarna allerlei onderzoek naar kijkers en adverteerders is gedaan. Daaruit bleek dat een Amerikaans Babbeloni geen winstgevende zaak zou zijn. Meulendijks: 'Ze hebben in Amerika ideen genoeg van zichzelf. Daar zit niemand op je te wachten. We hebben Babbeloni overigens wel in Engeland en in Scandinavi verkocht. In Denemarken was het vorig jaar nog te zien.'
De twee spellen waarmee Win-tv nu de boer op gaat zijn 10 voor taal en Herexamen, waarbij met name presentatrice Inge Diepman bij de bedenkers van het programma in een goed blaadje staat. Meulendijks: 'Het lijkt zo gemakkelijk, maar het presenteren van een spel is moeilijker dan het afnemen van een interview. Natuurlijk heb ik bewondering voor mensen als Paul Witteman en het gemak waarmee hij antwoorden interpreteert en de juiste vragen stelt, maar een interview kan je in zijn geheel voorbereiden. Een spel niet. Daar komen zo veel disciplines bij kijken. Je moet de gasten op hun gemak stellen, je moet de spelregels goed kennen en ingrijpen als het misgaat. Iets opnieuw opnemen gaat niet, want dat merk je als kijker. Je moet een bepaald soort humor hebben, weten waar je moet gaan staan, want er draaien vier, vijf camera's tegelijk. Inge Diepman kan dat. Dat mens heeft ook altijd het laatste woord, zoals het hoort in een klas. En tenslotte, ze is relatief goedkoop, want ze doet alles in een keer goed. Moet je dingen opnieuw doen, dan kost dat geld. Per slot van rekening ben ik ook een beetje koopman.'
Gijs Zandbergen

Foto
	Jan Meulendijks: 'Het presenteren van een spel is moeilijker dan het afnemen van een interview.' FOTO GUUS DUBBELMAN - DE VOLKSKRANT

