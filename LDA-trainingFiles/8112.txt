Ellen van Langen.
Ellen Gezina Maria van Langen (Oldenzaal, 9 februari 1966) is een voormalige Nederlandse atlete, die zich had toegelegd op de middellange afstanden, met name de 800 m. Ze werd binnen de atletiekwereld op slag beroemd door een gouden medaille te winnen op de Olympische Spelen van 1992. Zij vestigde tijdens haar carrière zowel indoor als outdoor Nederlandse records op de 800 m en 1000 m, die nog bijna allemaal, 20 tot 25 jaar nadat ze werden gevestigd, als nationaal record te boek staan. Alleen dat op de 1000 m outdoor uit 1993 werd in 2015 door Sifan Hassan verbeterd.
Jeugd.
Ellen van Langen werd met sport grootgebracht. Zowel haar vader als enige broer brachten de liefde voor het voetbal over op haar. Tijdens haar schooltijd op het vwo (Thij College) speelde ze voetbal bij Quick '20. Door haar loopvermogen speelde ze op de rechtsbuiten-positie. In november 1983 overleed plotseling haar vader op 49-jarige leeftijd. Ellen besloot geen Russisch meer te gaan studeren, maar ging naar de HEAO in Enschede. Hierdoor kon ze langer thuis blijven wonen.
Door haar gymleraar Roland Spierenburg, zelf ooit een verdienstelijke middellangeafstandsloper, werd Van Langens hardlooptalent ontdekt. Hij moedigde haar aan om lid te worden van atletiekvereniging "Fortis" in Enschede. In 1986 combineerde ze de atletiek nog met het voetballen, maar in het jaar erna richtte ze zich volledig op het hardlopen. In 1988 stond ze al in de finale van de Nederlandse kampioenschappen. In 1989 werd ze voor de eerste maal als relatief onbekende Nederlandse 800 meterkampioene. Op de Europese kampioenschappen van 1990 in het Joegoslavische Split behaalde ze een vierde plaats. Met een verbetering van het Nederlands record met twee seconden naar 1.57,57 eindigde ze achter de Oost-Duitse atletes Sigrun Wodars (goud), Christine Wachtel (zilver) en de Russische Lilia Noeroetdinova (brons).
Blessureleed.
Na deze prestatie hinderden vele blessures tussen 1993 en 1997 een goed vervolg van Van Langens sportcarrière. Ze behaalde ondanks haar suboptimale voorbereidingen op de WK van 1995 in Göteborg een zesde plaats, maar besloot in 1998 de handdoek in de ring te gooien en een punt te zetten achter haar topsportaspiraties. "Soms zie ik mijn lichaam niet als een geheel. Dan ben ik er wel, maar mijn benen niet."
Tegenwoordig is ze actief als atletenmanager. Daarnaast maakte zij gedurende enkele jaren deel uit van het bestuur van de Atletiekunie. Sinds 2003 is ze ambassadeur van Right To Play. Bovendien is Van Langen ambassadeur van Stichting Hartekind.
