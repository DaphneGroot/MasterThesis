	Strijders in Noord-India blazen ook spoorbrug op
	Reuter, AP, Guardian
GAUHATI
Een spoorbrug in het noordoosten van India is gisteren opgeblazen, twee dagen na de zware bomaanslag op een sneltrein in hetzelfde gebied. Gisteren hadden reddingswerkers 38 lijken uit die trein geborgen. Bij de aanslag op de spoorbrug vielen geen slachtoffers.
De politie verdenkt een guerrillagroep van etnische Bodo-strijders van de aanslag op de brug bij Goreswar, 70 kilometer ten noorden van Gauhati, de hoofdstad van de deelstaat Assam. De groep wordt er eveneens van verdacht maandag de Brahmaputra Express te hebben opgeblazen. Het is de belangrijkste treinverbinding tussen het theegebied van Assam en de rest van India. Zondag werd ook al een brug vernield, waardoor de belangrijkste autoweg in het gebied onbruikbaar is geworden.
Het leger en de politie maakten dinsdag bekend een groot offensief te zullen beginnen tegen de Bodo-strijders. De politiechef van Kokrajhar, de hoofdplaats van het gelijknamige district waar Bodo-strijders zeer actief zijn, zei te vermoeden dat de daders van de aanslagen behoren tot de Strijdmacht van Tijgers voor de Bevrijding van Bodo-land, een zeer militante groep die zich enige tijd geleden van de Bodo-beweging heeft afgescheiden.
Bij de aanslag op de trein vielen volgens de laatste schatting tachtig gewonden, ruim twintig van hen zouden er ernstig aan toe zijn. De politie zei niet te verwachten dat er nog slachtoffers in het wrak van de drie uiteengereten wagons worden gevonden. Aanvankelijk vreesden plaatselijke hulpverleners voor de levens van enkele honderden passagiers. De trein was moeilijk te bereiken en de hulpverleners moesten eerst een pad door het dichte oerwoud hakken.
Bij alledrie de aanslagen werden springladingen gebruikt die op grote afstand tot ontploffing werden gebracht. In de afgelegen noordoostelijke deelstaten strijden een stuk of veertig guerrillagroepen tegen het centrale gezag in New Delhi voor een of andere vorm van autonomie voor hun etnische groep. De verzetsbewegingen bevechten ook elkaar. De afgelopen jaren zijn de Bodo-strijders van die groepen verreweg het actiefst.

