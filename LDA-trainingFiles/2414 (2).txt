Armeens.
Het Armeens (Հայերեն, "Hayerēn") is de Indo-Europese taal die in Armenië door de overgrote meerderheid van de bevolking gesproken wordt. De taal wordt ongeveer door 6 miljoen mensen gesproken, niet alleen in Armenië, maar ook in Nagorno-Karabach en de Armeense Diaspora, zoals Frankrijk en de Verenigde Staten.
Het Armeens heeft een eigen alfabet, ontwikkeld door St. Mesrop Masjtots. Het vormt een zelfstandige tak van de Indo-Europese taalfamilie en is de enige nog levende van drie verwante talen uit de oudheid. De andere twee, het Thracisch en het Frygisch, zijn verdwenen onder de druk van het Grieks of het Latijn.
