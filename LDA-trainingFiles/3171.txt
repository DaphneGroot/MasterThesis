	Een oogje op de bril van Schubert
	'Schubertjaar 1997: tweehonderste geboortedag van de Weense liedjesvorst' Dat Oostenrijk een speelse kijk heeft op zijn muzikale verleden is moeilijk vol te houden, maar voor de Nederlandse versie van de Schubertbrochure 1997 heeft het Oostenrijks Toeristenbureau een trouvaille verricht. Het heeft (kennelijk) de vertaler Willem Duys in de arm genomen. Hem is het gelukt de verwachtingen rond de 'grote romanticus', 'uit wiens pen meer dan 1000 composities vloeiden, het merendeel liedjes', in het licht te plaatsen van Laurens van Rooijen- en Marco Bakkerachtigen, en zo te zien heeft het weinig moeite gekost. Bezoek ('Eenzaamheid en vrolijkheid') koffiehuizen en stamcafés, en vergeet niet het 'standbeeld van de onsterfelijke liedjesvorst', de 'meest Weense onder de Weense musici'.
Het rinkelt onwillekeurig na als liedjesworst en daar zit wat in. Schuberts vrienden zouden ermee hebben ingestemd. Wilhelm von Chézy, zoon van de schrijfster van het toneelstuk Rosamunde, noemde de componist 'een vetklompje'. De schilder Moritz von Schwindt, die met Schubert een tijdje dezelfde hospita had, met hem doorzakte, die schoenen, hoeden en andere kledingstukken met hem deelde en hem vele malen uittekende, beschreef het slachtoffer postuum als een kleine 'dronken koetsier'. Ook het Schwammerl of 'sponsje', Schuberts roepnaam onder intimi, klinkt meer naar innemen dan naar de standbeelden en marmeren heldenbustes die zo'n driekwarteeuw na de dood van de componist werden gehouwen.
Nog maar drie weken, en dan is het tweehonderd jaar geleden dat Franz Schubert werd geboren in een keuken in een Weense buitenwijk.
Weinig in deze keuken - op de eerste verdieping van het pand dat tegenwoordig Nussdorferstrasse 54 heet - wijst op een oplevende herdenkingskoorts. Wat je ziet, als je je niet meteen hebt laten wegsnauwen door de gramstorige bewaakster van Schuberts bril, gitaar en schoolrapporten in het Geburtshaus, is oude roetafzetting in de schoorsteen, en een foldertje van de Wiener Sängerknaben. De zangertjes in matrozenpak geven van half april tot half oktober elke zaterdag een concert in de buurtkerk waar Schubert werd gedoopt, elf jaar voor Schubert zelf een K. K. Hofsängerknabe werd.
De toegangsprijs (vijftig gulden) is gepeperd voor een jongenskoor dat onlangs nog door de directie van de Weense Staatsopera op de vingers werd getikt wegens zijn tanende vocale kwaliteit. Maar je krijgt straks wel 'de bekendste liederen, zoals de Forelle, de Lindenbaum, Heidenröslein, Ständchen, Ungeduld . . . en een medley met de bekendste motieven uit Schuberts symfonieën'.
Misschien is dit het soort puntje puntje puntje wat de criticus van de Süddeutsche Zeitung in het naburige München zo zwaar op de hand maakte, toen hij in november op de kalender keek. De schrik sloeg Joachim Kaiser bij voorbaat om het hart bij de 'vereringsrommel', de 'commercievlijt', het 'gruwelijke bewonderingskoor van competente en incompetente interpreten' dat hij voelde naderen. 'Dat was al zo bij de Bach- en Beethovenjaren. Maar hoe meer informatiebronnen er zijn, des te onophoudelijker pruttelt de vereringsbrij in de media. Dan worden ook waarheden zo vaak herhaald dat je ze niet eens meer wil horen.'
Voorlopig valt het mee. Clichés over Schubert zijn er inderdaad in alle soorten, al zijn vele van postume datum en op een merkwaardige manier onvolledig, maar in februari begint in dezelfde Lichtentaler parochiekerk een reeks zondagdiensten met goeddeels vergeten kerkmuziek van Schubert. Ook het Weense Theatermuseum gaat zijn best doen op een minder bekende kant van Schubert. Het opent 31 januari, Schuberts geboortedag, een tentoonstelling over de toneelmuziek- en operacomponist Schubert.
Over de bril heeft het Theatermuseum nog ruzie gemaakt; niet over de bekende bril die met gebarsten glazen van min 3.75 in het Geburtshaus aan de Nussdorferstrasse ligt, maar over een tweede bril die afgelopen herfst nog aan de Jezuïeten is vermaakt door een achterkleindochter van Schuberts nichtje Theresia. Niet alleen het Theatermuseum had een oogje op deze bril of reservebril, maar ook de organisatie van het Schubertfestival in Feldkirch, ver weg bij Liechtenstein.
De meeste tentoonstellingen in Oostenrijk zijn gepland voor mei en verder. Een periode die deels samenvalt met opvoeringen van Schuberts opera's Alfonso und Estrella en Des Teufels Lustschloss onder leiding van Nicolaus Harnoncourt in de Wiener Festwochen. Misschien dat er tegen die tijd nog een Schubertlikeurtje of een Schwammerlgebakje wordt uitgevonden, maar vooralsnog is daar geen sprake van. Wie in winkels rond de Graben en de Kärntnerstrasse naar Schuberthorloges informeert, wordt met glazige ogen aangekeken.
Zoveel is zeker: het Schubertjaar wordt geen Mozartjaar. Van een integrale tijdsbeeldtentoonstelling met de omvang van Mozart und Wien - die de stad in 1991 voor 13 miljoen gulden liet inrichten - zal bij Schubert geen sprake zijn. 'Die tijden zijn in Oostenrijk voorbij', weet de Weense Schubertkenner dr. Eva Badura-Skoda, die de biografische tentoonstelling in Feldkirch zou inrichten, maar haar plannen voor een goed deel op losse schroeven ziet staan.
Onder de makers van de geplande Schuberttentoonstellingen in Feldkirch, het naburige Schloss Achberg in Duitsland en het plaatsje Lindau is twijfel uitgebroken over de vraag of de driehoeksformule 'Ich lebe...' (Feldkirch), 'Und komponiere...' (partituren in Schloss Achberg), 'Wie ein Gott' (postume kitsch en veranderingen in het Schubertimago) wel zo'n goed idee was. 'Het zou vreemd zijn om elke muzieknoot de toegang tot Feldkirch te weigeren', meent Eva Badura-Skoda. 'En hoeveel liefhebbers hebben er zin in om ergens anders weer uitsluitend noten te zien die ze niet kunnen lezen?'
Nog erger, het was tot in december nog onduidelijk welke objecten de stad Wenen eigenlijk wil afstaan aan de exposanten in het Alpengebied. 'Ze wisten niet hoe groot of klein hun Weense tentoonstelling zou uitvallen', zegt Badura-Skoda, 'vanwege de gemeenteraadsverkiezingen die we net achter de rug hebben. Vóór die verkiezingen wist niemand welke kant het op zou gaan met de cultuursubsidies.' Zo moet worden afgewacht of de laatste haartjes die aan Schuberts schedel plakten toen men na een kleine veertig jaar zijn graf opende, naar het Theatermuseum zullen verhuizen, of te zien blijven in het huis van broer Ferdinand waar Schubert in 1828 ontsliep - of toch nog naar het festival in Feldkirch zullen afreizen.
En zo is ook in Wenen iedereen zo'n beetje voor zichzelf bezig met concertseries en Schubertiades. De grootste tentoonstelling komt in het Weens Historisch Museum, waar een hele etage wordt ingeruimd voor schetsen, manuscripten en eerste drukexemplaren. Wat overzichtelijker wordt het voor de Gesellschaft der Musikfreunde, de befaamde, ooit door Schuberts vriend Sonnleithner opgerichte vereniging tot bevordering der Weense toonkunst. Die beheert ook een haarlok en is de voornaamste eigenaar van Schubertsymfonieën. In de Lichtentaler Pfarrkirche zijn wonderschoon gerestaureerde schilderijen te zien van Schuberts vriend en medenachtbraker Kupelwieser. Verder is, behalve het Theatermuseum, ook de Nationale Bibliotheek nog iets van plan, en is er nog vagelijk sprake van een reistentoonstelling.
De tragiek van deze versplintering is dat ze het begrip voor de onsterfelijke liedjesvorst in de weg staat. Hoe valt de hopeloze gezelligheid van menig Schubertlied over bloemen en montere vissertjes - begonnen als cultobject onder utopisten, zelfmoordenaars en antiburgers, nu nog steeds geschikt voor nette mensen - te rijmen met de adembenemende modulaties, de afgrondelijke tendresse, de kaalslag en de beklemmende vrolijkheid in de laatste pianosonates, het pianotrio in Es, het Octet en al die Schubertliederen die over graf en dood gaan, of die woorden er nu wel of niet in voorkomen?
Robert Schumann, de postume Schubertontdekker en -promotor, had er de grootste moeite mee (hij begreep niets van de complicaties in Schuberts laatste sonate in Bes). De postume Schubertleerling Gustav Mahler had er een halve eeuw later nog grotere moeite mee (hij begreep niets van wat hij de 'onbeduidendheid' noemde in negentig procent van Schuberts oeuvre).
Maar Schumann en Mahler hadden ook geenszins de beschikking over het wetenschappelijke werk van dr. O. E. Deutsch, die niet alleen Schuberts oeuvre catalogiseerde (en zich onsterfelijk maakte als D punt werknummer; Sonate in Bes D. 960). Tot Deutsch' verdiensten hoort ook de verzameling van vele honderden pagina's Dokumente seines Lebens. Geen biografie, maar een levenscatalogus die aanwijst hoe bij Schubert de dood zo ongeveer in de familie zat, en die tot in snippers en kattebelletjes duidelijk maakt hoezeer Schuberts werk samenhangt met de vrienden die hem te logeren namen, vrijhielden, mee uit rijden namen, naar de meiden brachten, hem de nieuwste poëzie voorlazen en woordraadspelletjes met hem speelden.
Het doet denken aan de werelden van Kneppelhout, Paaltjens en De Schoolmeester, met dit verschil dat in Wenen het spel hoger werd gespeeld, de politie van Metternich aanzienlijk scherper oplette, en dat er in de Weense leeskringen en onzingezelschappen meer muziek werd gemaakt - onder meer door Schubert en de zangers die hij begeleidde, tot hij er bezweet en half beschonken bij neerviel.
Als syfilislijder moet Schubert de positie hebben gehad van een onaanraakbare, die er zes jaar over mocht doen om zich te verzoenen met de vergeefsheid van broodpap en kwikzilverkuren. Tot hij op doktersadvies de frisse lucht opzocht, bij zijn broer ging wonen in een buitenwijk, slecht water dronk en omringd door vochtige nieuwbouwmuren aan tyfus bezweek, 31 jaar oud. 'De reden waarom geen van Schuberts vrienden een biografie schreef', denkt Eva Badura-Skoda, 'is zijn geslachtsziekte. Niemand dorst het aan.'
In de alkoof waar Schubert stierf (balans broer Ferdinand: 'Aderlating twee gulden. Medicijn een gulden vijftien. Lijkschouwer een gulden veertig') laat Schubert nog even weten, in zijn laatste brief aan zijn vriend Von Schober, dat hij niet meer eet en drinkt, maar genoten heeft van De laatste der Mohikanen. In de voormalige huiskamer zijn kopieën te zien van Schuberts laatste lied (Zur Taubenpost) en van de schets van de laatste sonate.
Maar voor Von Schober en de andere vrienden moet je naar het geboortehuis waar Schubert tot zijn kleutertijd woonde, en waar men nu omringd wordt door groepen wier reisleidster uitroept dat Schubert een ugly death had: 'De laatste tien dagen liep hij alleen maar van zijn bed naar de wc.'
Daar is de zangeres Therèse Grob, met wie het niets werd, voorzover het Schubert betrof, waarna ze goed trouwde en Treesje van de warme bakker werd. Daar is de dandy Von Schober, de vriend en postume idioot Anselm Hüttenbrenner, die het origineel van Die Forelle zoekmaakte, enkele akten van een opera in vlammen liet opgaan, en wie ze zo'n veertig jaar na Schuberts dood de Unvollendete uit de handen moesten trekken. En ergens beneden moet de kamer zijn van vijf bij vijf waar vader Schubert zijn school had, samengeperst in wisselploegen van elk tachtig leerlingen. Maar de Beschriftung is uiterst karig en ook de Bestückung had royaler gekund, tot bekommernis van Eva Badura-Skoda. 'In dit huis verandert het Schubertjaar in een catastrofe. Ik weet niet meer wat echt is en wat een reproductie is.'
Badura-Skoda concentreert zich op de conferentie die ze mede-organiseert in mei. Het thema is Schuberts vrienden, omdat daar altijd iets nieuws te ontdekken valt en altijd wel iets oudbakkens te bestrijden. 'Zoals het belachelijke idee van sommige Amerikanen en Engelsen dat Schubert homoseksueel zou zijn geweest. Vriendschappen onder mannen zijn nooit zo hecht geweest als in de dagen van Schubert. Maar je moet wel een Engelsman zijn om daar weer iets anders in te zien.'
Na het Schubertjaar verschijnt haar bijdrage aan de complete Schubertuitgave, een verzameling en beschrijving van al het overgeleverde beeldmateriaal. Er zal een onbekende Schuberttekening bijzitten van Kupelwieser, en een opwaardering van het dodenmasker waarvan in Philadelphia een lang gewantrouwd exemplaar ligt. Nieuwe schedelmetingen door forensisch specialisten hebben uitgewezen dat het echt is, zegt Badura-Skoda. 'Ik wil ook wijzen op de verdikking boven de neuswortel. Typisch een syfilisverschijnsel.'
Voor het origineel van de Unvollendete, volgens sommige biografen onvoltooid gebleven omdat Schubert het werk afbrak in een crisis die teweeg werd gebracht door de fatale diagnose, kunnen we tot eind maart naar het Palais Harach. Het maakt daar deel uit van een duizelingwekkende uitstalling van muziekhandschriften, instrumenten en afbeeldingen daterend uit de negende eeuw en later, met als culminatiepunt de losjes neergestrooide originelen van Mozarts Requiem, Beethovens Eroica en Schuberts Symfonie in C, begeleid door klankvoorbeelden die computergestuurd met de bezoeker meewandelen.
Wenen heeft het, met de rok van Schönberg, de sigarettenkoker van Brahms, de wandelknuppel van Beethoven en de pet van Mahler, voor zes miljoen gulden maar eens op een rijtje gelegd, met de ietwat belegen maar alleszins redelijke aanleiding dat er in Wenen met enige regelmaat iets op muziekgebied is gebeurd.
'Schubertjaar 1997: tweehonderste geboortedag van de Weense liedjesvorst' Dat Oostenrijk een speelse kijk heeft op zijn muzikale verleden is moeilijk vol te houden, maar voor de Nederlandse versie van de Schubertbrochure 1997 heeft het Oostenrijks Toeristenbureau een trouvaille verricht. Het heeft (kennelijk) de vertaler Willem Duys in de arm genomen. Hem is het gelukt de verwachtingen rond de 'grote romanticus', 'uit wiens pen meer dan 1000 composities vloeiden, het merendeel liedjes', in het licht te plaatsen van Laurens van Rooijen- en Marco Bakkerachtigen, en zo te zien heeft het weinig moeite gekost. Bezoek ('Eenzaamheid en vrolijkheid') koffiehuizen en stamcafés, en vergeet niet het 'standbeeld van de onsterfelijke liedjesvorst', de 'meest Weense onder de Weense musici'.
Het rinkelt onwillekeurig na als liedjesworst en daar zit wat in. Schuberts vrienden zouden ermee hebben ingestemd. Wilhelm von Chézy, zoon van de schrijfster van het toneelstuk Rosamunde, noemde de componist 'een vetklompje'. De schilder Moritz von Schwindt, die met Schubert een tijdje dezelfde hospita had, met hem doorzakte, die schoenen, hoeden en andere kledingstukken met hem deelde en hem vele malen uittekende, beschreef het slachtoffer postuum als een kleine 'dronken koetsier'. Ook het Schwammerl of 'sponsje', Schuberts roepnaam onder intimi, klinkt meer naar innemen dan naar de standbeelden en marmeren heldenbustes die zo'n driekwarteeuw na de dood van de componist werden gehouwen.
Nog maar drie weken, en dan is het tweehonderd jaar geleden dat Franz Schubert werd geboren in een keuken in een Weense buitenwijk.
Weinig in deze keuken - op de eerste verdieping van het pand dat tegenwoordig Nussdorferstrasse 54 heet - wijst op een oplevende herdenkingskoorts. Wat je ziet, als je je niet meteen hebt laten wegsnauwen door de gramstorige bewaakster van Schuberts bril, gitaar en schoolrapporten in het Geburtshaus, is oude roetafzetting in de schoorsteen, en een foldertje van de Wiener Sängerknaben. De zangertjes in matrozenpak geven van half april tot half oktober elke zaterdag een concert in de buurtkerk waar Schubert werd gedoopt, elf jaar voor Schubert zelf een K. K. Hofsängerknabe werd.
De toegangsprijs (vijftig gulden) is gepeperd voor een jongenskoor dat onlangs nog door de directie van de Weense Staatsopera op de vingers werd getikt wegens zijn tanende vocale kwaliteit. Maar je krijgt straks wel 'de bekendste liederen, zoals de Forelle, de Lindenbaum, Heidenröslein, Ständchen, Ungeduld . . . en een medley met de bekendste motieven uit Schuberts symfonieën'.
Misschien is dit het soort puntje puntje puntje wat de criticus van de Süddeutsche Zeitung in het naburige München zo zwaar op de hand maakte, toen hij in november op de kalender keek. De schrik sloeg Joachim Kaiser bij voorbaat om het hart bij de 'vereringsrommel', de 'commercievlijt', het 'gruwelijke bewonderingskoor van competente en incompetente interpreten' dat hij voelde naderen. 'Dat was al zo bij de Bach- en Beethovenjaren. Maar hoe meer informatiebronnen er zijn, des te onophoudelijker pruttelt de vereringsbrij in de media. Dan worden ook waarheden zo vaak herhaald dat je ze niet eens meer wil horen.'
Voorlopig valt het mee. Clichés over Schubert zijn er inderdaad in alle soorten, al zijn vele van postume datum en op een merkwaardige manier onvolledig, maar in februari begint in dezelfde Lichtentaler parochiekerk een reeks zondagdiensten met goeddeels vergeten kerkmuziek van Schubert. Ook het Weense Theatermuseum gaat zijn best doen op een minder bekende kant van Schubert. Het opent 31 januari, Schuberts geboortedag, een tentoonstelling over de toneelmuziek- en operacomponist Schubert.
Over de bril heeft het Theatermuseum nog ruzie gemaakt; niet over de bekende bril die met gebarsten glazen van min 3.75 in het Geburtshaus aan de Nussdorferstrasse ligt, maar over een tweede bril die afgelopen herfst nog aan de Jezuïeten is vermaakt door een achterkleindochter van Schuberts nichtje Theresia. Niet alleen het Theatermuseum had een oogje op deze bril of reservebril, maar ook de organisatie van het Schubertfestival in Feldkirch, ver weg bij Liechtenstein.
De meeste tentoonstellingen in Oostenrijk zijn gepland voor mei en verder. Een periode die deels samenvalt met opvoeringen van Schuberts opera's Alfonso und Estrella en Des Teufels Lustschloss onder leiding van Nicolaus Harnoncourt in de Wiener Festwochen. Misschien dat er tegen die tijd nog een Schubertlikeurtje of een Schwammerlgebakje wordt uitgevonden, maar vooralsnog is daar geen sprake van. Wie in winkels rond de Graben en de Kärntnerstrasse naar Schuberthorloges informeert, wordt met glazige ogen aangekeken.
Zoveel is zeker: het Schubertjaar wordt geen Mozartjaar. Van een integrale tijdsbeeldtentoonstelling met de omvang van Mozart und Wien - die de stad in 1991 voor 13 miljoen gulden liet inrichten - zal bij Schubert geen sprake zijn. 'Die tijden zijn in Oostenrijk voorbij', weet de Weense Schubertkenner dr. Eva Badura-Skoda, die de biografische tentoonstelling in Feldkirch zou inrichten, maar haar plannen voor een goed deel op losse schroeven ziet staan.
Onder de makers van de geplande Schuberttentoonstellingen in Feldkirch, het naburige Schloss Achberg in Duitsland en het plaatsje Lindau is twijfel uitgebroken over de vraag of de driehoeksformule 'Ich lebe...' (Feldkirch), 'Und komponiere...' (partituren in Schloss Achberg), 'Wie ein Gott' (postume kitsch en veranderingen in het Schubertimago) wel zo'n goed idee was. 'Het zou vreemd zijn om elke muzieknoot de toegang tot Feldkirch te weigeren', meent Eva Badura-Skoda. 'En hoeveel liefhebbers hebben er zin in om ergens anders weer uitsluitend noten te zien die ze niet kunnen lezen?'
Nog erger, het was tot in december nog onduidelijk welke objecten de stad Wenen eigenlijk wil afstaan aan de exposanten in het Alpengebied. 'Ze wisten niet hoe groot of klein hun Weense tentoonstelling zou uitvallen', zegt Badura-Skoda, 'vanwege de gemeenteraadsverkiezingen die we net achter de rug hebben. Vóór die verkiezingen wist niemand welke kant het op zou gaan met de cultuursubsidies.' Zo moet worden afgewacht of de laatste haartjes die aan Schuberts schedel plakten toen men na een kleine veertig jaar zijn graf opende, naar het Theatermuseum zullen verhuizen, of te zien blijven in het huis van broer Ferdinand waar Schubert in 1828 ontsliep - of toch nog naar het festival in Feldkirch zullen afreizen.
En zo is ook in Wenen iedereen zo'n beetje voor zichzelf bezig met concertseries en Schubertiades. De grootste tentoonstelling komt in het Weens Historisch Museum, waar een hele etage wordt ingeruimd voor schetsen, manuscripten en eerste drukexemplaren. Wat overzichtelijker wordt het voor de Gesellschaft der Musikfreunde, de befaamde, ooit door Schuberts vriend Sonnleithner opgerichte vereniging tot bevordering der Weense toonkunst. Die beheert ook een haarlok en is de voornaamste eigenaar van Schubertsymfonieën. In de Lichtentaler Pfarrkirche zijn wonderschoon gerestaureerde schilderijen te zien van Schuberts vriend en medenachtbraker Kupelwieser. Verder is, behalve het Theatermuseum, ook de Nationale Bibliotheek nog iets van plan, en is er nog vagelijk sprake van een reistentoonstelling.
De tragiek van deze versplintering is dat ze het begrip voor de onsterfelijke liedjesvorst in de weg staat. Hoe valt de hopeloze gezelligheid van menig Schubertlied over bloemen en montere vissertjes - begonnen als cultobject onder utopisten, zelfmoordenaars en antiburgers, nu nog steeds geschikt voor nette mensen - te rijmen met de adembenemende modulaties, de afgrondelijke tendresse, de kaalslag en de beklemmende vrolijkheid in de laatste pianosonates, het pianotrio in Es, het Octet en al die Schubertliederen die over graf en dood gaan, of die woorden er nu wel of niet in voorkomen?
Robert Schumann, de postume Schubertontdekker en -promotor, had er de grootste moeite mee (hij begreep niets van de complicaties in Schuberts laatste sonate in Bes). De postume Schubertleerling Gustav Mahler had er een halve eeuw later nog grotere moeite mee (hij begreep niets van wat hij de 'onbeduidendheid' noemde in negentig procent van Schuberts oeuvre).
Maar Schumann en Mahler hadden ook geenszins de beschikking over het wetenschappelijke werk van dr. O. E. Deutsch, die niet alleen Schuberts oeuvre catalogiseerde (en zich onsterfelijk maakte als D punt werknummer; Sonate in Bes D. 960). Tot Deutsch' verdiensten hoort ook de verzameling van vele honderden pagina's Dokumente seines Lebens. Geen biografie, maar een levenscatalogus die aanwijst hoe bij Schubert de dood zo ongeveer in de familie zat, en die tot in snippers en kattebelletjes duidelijk maakt hoezeer Schuberts werk samenhangt met de vrienden die hem te logeren namen, vrijhielden, mee uit rijden namen, naar de meiden brachten, hem de nieuwste poëzie voorlazen en woordraadspelletjes met hem speelden.
Het doet denken aan de werelden van Kneppelhout, Paaltjens en De Schoolmeester, met dit verschil dat in Wenen het spel hoger werd gespeeld, de politie van Metternich aanzienlijk scherper oplette, en dat er in de Weense leeskringen en onzingezelschappen meer muziek werd gemaakt - onder meer door Schubert en de zangers die hij begeleidde, tot hij er bezweet en half beschonken bij neerviel.
Als syfilislijder moet Schubert de positie hebben gehad van een onaanraakbare, die er zes jaar over mocht doen om zich te verzoenen met de vergeefsheid van broodpap en kwikzilverkuren. Tot hij op doktersadvies de frisse lucht opzocht, bij zijn broer ging wonen in een buitenwijk, slecht water dronk en omringd door vochtige nieuwbouwmuren aan tyfus bezweek, 31 jaar oud. 'De reden waarom geen van Schuberts vrienden een biografie schreef', denkt Eva Badura-Skoda, 'is zijn geslachtsziekte. Niemand dorst het aan.'
In de alkoof waar Schubert stierf (balans broer Ferdinand: 'Aderlating twee gulden. Medicijn een gulden vijftien. Lijkschouwer een gulden veertig') laat Schubert nog even weten, in zijn laatste brief aan zijn vriend Von Schober, dat hij niet meer eet en drinkt, maar genoten heeft van De laatste der Mohikanen. In de voormalige huiskamer zijn kopieën te zien van Schuberts laatste lied (Zur Taubenpost) en van de schets van de laatste sonate.
Maar voor Von Schober en de andere vrienden moet je naar het geboortehuis waar Schubert tot zijn kleutertijd woonde, en waar men nu omringd wordt door groepen wier reisleidster uitroept dat Schubert een ugly death had: 'De laatste tien dagen liep hij alleen maar van zijn bed naar de wc.'
Daar is de zangeres Therèse Grob, met wie het niets werd, voorzover het Schubert betrof, waarna ze goed trouwde en Treesje van de warme bakker werd. Daar is de dandy Von Schober, de vriend en postume idioot Anselm Hüttenbrenner, die het origineel van Die Forelle zoekmaakte, enkele akten van een opera in vlammen liet opgaan, en wie ze zo'n veertig jaar na Schuberts dood de Unvollendete uit de handen moesten trekken. En ergens beneden moet de kamer zijn van vijf bij vijf waar vader Schubert zijn school had, samengeperst in wisselploegen van elk tachtig leerlingen. Maar de Beschriftung is uiterst karig en ook de Bestückung had royaler gekund, tot bekommernis van Eva Badura-Skoda. 'In dit huis verandert het Schubertjaar in een catastrofe. Ik weet niet meer wat echt is en wat een reproductie is.'
Badura-Skoda concentreert zich op de conferentie die ze mede-organiseert in mei. Het thema is Schuberts vrienden, omdat daar altijd iets nieuws te ontdekken valt en altijd wel iets oudbakkens te bestrijden. 'Zoals het belachelijke idee van sommige Amerikanen en Engelsen dat Schubert homoseksueel zou zijn geweest. Vriendschappen onder mannen zijn nooit zo hecht geweest als in de dagen van Schubert. Maar je moet wel een Engelsman zijn om daar weer iets anders in te zien.'
Na het Schubertjaar verschijnt haar bijdrage aan de complete Schubertuitgave, een verzameling en beschrijving van al het overgeleverde beeldmateriaal. Er zal een onbekende Schuberttekening bijzitten van Kupelwieser, en een opwaardering van het dodenmasker waarvan in Philadelphia een lang gewantrouwd exemplaar ligt. Nieuwe schedelmetingen door forensisch specialisten hebben uitgewezen dat het echt is, zegt Badura-Skoda. 'Ik wil ook wijzen op de verdikking boven de neuswortel. Typisch een syfilisverschijnsel.'
Voor het origineel van de Unvollendete, volgens sommige biografen onvoltooid gebleven omdat Schubert het werk afbrak in een crisis die teweeg werd gebracht door de fatale diagnose, kunnen we tot eind maart naar het Palais Harach. Het maakt daar deel uit van een duizelingwekkende uitstalling van muziekhandschriften, instrumenten en afbeeldingen daterend uit de negende eeuw en later, met als culminatiepunt de losjes neergestrooide originelen van Mozarts Requiem, Beethovens Eroica en Schuberts Symfonie in C, begeleid door klankvoorbeelden die computergestuurd met de bezoeker meewandelen.
Wenen heeft het, met de rok van Schönberg, de sigarettenkoker van Brahms, de wandelknuppel van Beethoven en de pet van Mahler, voor zes miljoen gulden maar eens op een rijtje gelegd, met de ietwat belegen maar alleszins redelijke aanleiding dat er in Wenen met enige regelmaat iets op muziekgebied is gebeurd.

Foto
	Schuberts bril, ca. 1820. Leopold Kupelwieser: de Schubertianen maken een rijtoer, 1820. Leopold Kupelwieser: de Schubertianen doen een woordraadseltje, links voor het klavier zit de componist, 1821. Franz Schubert, aquarel van W.A. Rieder, 1825. Schubert-piano, gebouwd door J.A. Graf. HISTORISCHES MUSEUM WIEN Gitaar van Schubert, ca. 1820

