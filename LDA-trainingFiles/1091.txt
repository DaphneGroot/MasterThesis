	Socialisten Sofia aanvaarden toch formatie-opdracht
	Reuter
SOFIA
De ex-communisten in Bulgarije hebben dinsdag, ondanks alle protesten, de formatie-opdracht geaccepteerd. Uit woede hierover riepen de drie grootste Bulgaarse vakbonden hun leden op vandaag een algemene staking te beginnen.
De bonden eisen dat beoogd premier Dobrev en zijn Socialistische Partij de opdracht teruggeven. Tevens willen zij, net als de politieke oppositie, dat nog dit voorjaar vervroegde verkiezingen worden gehouden.
De socialisten stelden later voor in het najaar vervroegde algemene verkiezingen te houden. Zij vrezen dat ontbinding van het parlement in de huidige toestand, zal leiden tot 'economische en sociale chaos', aldus een woordvoerder.
De Bulgaarse president Petar Stojanov, die de oppositie steunt, kon weinig anders doen dan de socialistische PSB de formatie-opdracht geven, aangezien deze de grootste groepering in het parlement is.
Een compromisvoorstel van de president aan de socialisten de opdracht niet te aanvaarden om zo een uitweg uit de politieke en economische crisis in het land mogelijk te maken, wezen dezen af. Dobrev zei gisteren verzoenend een brede coalitie te willen leiden.

