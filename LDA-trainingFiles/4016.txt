	Kunst of mode, het maakt niet uit  Viktor & Rolf willen niet elk jaar twee collecties presenteren
	'KIJK', ZEGT VIKTOR Horsting en hij wijst naar een stukje papier aan een van de systeemwanden van hun atelier. 'Dat is onze nieuwe slogan: Hurt, angry & disappointed'. Hij lacht breeduit en kijkt naar zijn collega Rolf Snoeren. 'Vind je het niet grappig? Wij wel. Maar we zijn ook bloedserieus.'
Gekwetst, boos en teleurgesteld? Zo zien Viktor & Rolf, de twee meest veelbelovende mode-ontwerpers van Nederland, er niet bepaald uit. Naast een rek vol half-ingepakte kleding en papieren patroondelen - hier en daar piept een stuk met gouddraad geborduurde zijde, een stukje witte skai of een strakke broekspijp van blauw PVC tussen het beschermende plastic uit - zitten twee vriendelijke, jonge jongens aan tafel. Ze glimlachen, soms wat verlegen, en zoeken nauwkeurig naar de juiste woorden om zich zo genuanceerd mogelijk uit te drukken.
'Mode-intellectuelen' worden ze wel genoemd. Hun loopbaan is de vleesgeworden droom van menig modestudent. Of beeldend kunstenaar, want Viktor & Rolf hebben zich de afgelopen vier jaar een unieke positie verworven: ze bewegen zich tegelijk in de mode- en de kunstwereld, ze tonen hun collecties op modeshows en in vooraanstaande galeries en musea. Zoiets komt zelden voor; doorgaans worden modeontwerpen te commercieel en te weinig conceptueel geacht om voor 'echte' beeldende kunst door te kunnen gaan.
Maar Viktor & Rolf zijn anders. De kleding die ze maken kun je aantrekken, maar is tevens een kritisch commentaar op de modewereld. Aan de commercie doen ze geen concessies. De slogan 'Dutch, dynamic and very, very different', typeerde hun eerste, gedenkwaardige collectie in 1993.
Ze wonnen er meteen de prijs voor jonge ontwerpers in het Franse Hyres mee. 'Deconstructivistisch' heetten toen hun collage-achtige kledingstukken, waarvoor ze 'aangetaste' stoffen en delen van andere kleding hadden gebruikt. Oude overhemden in lagen over elkaar vormden een bolle rok, de dure pailettenstof van een jurk was expres beschadigd en een tweedehands vestje vormde het lijfje van een andere, nieuwe jurk.
De collectie werd direct als beeldende kunst herkend. Als enige mode-ontwerpers werden Viktor & Rolf gevraagd om in '94 deel te nemen aan de tentoonstelling 'L' hivr de l'amour' in het Muse d'Art Moderne de la Ville de Paris. Ineens waren ze ook beeldend kunstenaar.
De modepers was opgetogen. Eindelijk een ontwerper (nu ja, een ontwerpduo) dat erin slaagde om fraaie en draagbare kleding te combineren met kritische en inhoudelijk sterke concepten over mode. Ook de kunstwereld was enthousiast. Eindelijk kunstenaars die niet als belerende buitenstaanders commentaar leverden op een wereld die de hunne niet was, maar die het modecircus van binnenuit bekritiseerden. Overigens zonder te verbloemen dat datzelfde circus hen zeer aantrekt en fascineert. De kleding van Viktor & Rolf is, hoe conceptueel ook, altijd draagbaar en, hoe 'weird' ook, altijd aantrekkelijk doordat zij zo goed en inventief is gemaakt.
In tijdschriften werd het werk van Viktor & Rolf vergeleken met de collages van Picasso en het minimalisme van Malevich. Sinds de vliegende start in 1993 maakten ze zes collecties en namen ze deel aan vele museum- en galerietentoonstellingen. Ze hebben ook nooit meer alleen gewerkt. Wat begon als een 'experiment-voor-een-keer', is nu een 'samenwerking die zo hecht is als een huwelijk, met alle ups en downs'. Zoals Gilbert & George, maar dan zonder de bijbehorende act. Rolf Snoeren (Dongen 1969) en Viktor Horsting (Geldrop 1969) vormen een twee-eenheid: als Viktor begint, maakt Rolf de redenering af, en vice versa. Wie wat zegt, is niet belangrijk, Viktor & Rolf vullen elkaar aan.
Gekwetstheid, woede en teleurstelling zijn wel degelijk hun drijfveren, zeggen Viktor & Rolf. Op zich is dat niks bijzonders; dat zijn de emoties van elke beginnende ontwerper, die ontdekt hoe de praktijk functioneert. Het verschil is dat Viktor & Rolf zich daar niet bij neerleggen, maar die woede als uitgangspunt gebruiken voor hun werk. Of dat dan kunst wordt genoemd of mode, maakt hen niet zoveel uit. Het voordeel van een ingang in beide werelden, is dat je kunt profiteren van de voordelen van beide.
'Een show is geweldig. Niets geeft je zoveel adrenaline en zoveel kippenvel. Tegelijkertijd is het zonde van de tijd en de energie. Wij werken drie  vier maanden aan een collectie. Elk detail spreken we eindeloos door. Maar op de catwalk komt alles slechts luttele seconden in beeld, en dan roepen de kijkers: o, ze hebben historische referenties gebruikt, dat is Model Baljurk Negentiende Eeuw. Dat is het dan.
'Diep verontwaardigd waren we toen we dat commentaar kregen op onze eerste show. Hoezo historische referenties? We hadden weliswaar veel bestaande elementen gebruikt, zoals een mantelpak, revers, broekspijpen en een jurk, maar daar hadden we een heel nieuw soepje van gemaakt. Ok, dachten we, dan zullen we laten zien dat we niet in een hokje te vangen zijn.
'Bij onze tweede collectie forceerden we daarom iets nieuws. We gebruikten geen enkel bestaand patroon maar namen een jurkje van de rommelmarkt als uitgangspunt. Dat verknipten we, we trokken het uit elkaar, staken het in brand - we deden er van alles mee. De resultaten, vertaald in wit skai, waren vijftien transformaties van dat ene jurkje, die in niets leken op bestaande kledingstukken. En toen heette het ineens futuristisch, Paco Rabane.'
Erg onbevredigend na al die moeite, vonden Viktor & Rolf. Maar ze weigerden af te haken of zich aan te passen. Ze verzonnen van alles om hun werk te presenteren. Brochures, affiches, tentoonstellingen, een cd-rom en het reukloze nep-parfum 'Viktor & Rolf - le Parfum', inclusief persbericht en glossy reclamecampagne. Als de praktijk niet bood wat zij verlangden, moesten ze zelf die praktijk maar vormen, vonden ze. En het sloeg nog aan ook: ze kregen de ene tentoonstelling na de andere en Torch Gallery presenteerde hun parfum als een multiple.
Het was meer machteloosheid dan strategie, erkennen ze nu. 'We kunnen niet anders, al onze ideen gaan over mode maar er is zoveel in de modewereld dat ons niet bevalt. De praktijk is nu dat ontwerpers zo bezig zijn met produceren, shows voorbereiden en in de gaten houden of er wel voldoende geld binnenkomt, dat ze voor dat befaamde 'creatieve moment' niet veel meer tijd overhebben dan een week of twee. Geen wonder dat er in de meeste collecties zo weinig te beleven valt. Wij willen dolgraag deel zijn van de modewereld, maar dan wel op onze voorwaarden. En op deze manier kan dat. Wij hebben het geld niet of de naam om een parfum op de markt te brengen. Maar een serie flesjes en een presentatie kunnen we net betalen.'
Een andere gedenkwaardige expositie was die in galerie Dorfmann in Parijs vorig jaar. Viktor & Rolf presenteerden hier hun 'Gouden Collectie': een serie torso's, bungelend aan kettinkjes aan het plafond en gekleed in glanzend gouden jassen, jurken en broeken. Op de grond lag de 'schaduw' van die gouden kleren in de vorm van platte, zwarte (en eveneens draagbare) kledingstukken. Tussen de torso's stond een gouden beker met het opschrift 'First Prize Fashionwinners'.
'We dachten: ''Als niemand ons een prijs geeft, doen we het zelf maar'', lachen Viktor & Rolf besmuikt. Overduidelijk waar deze tentoonstelling over ging: de glanzende buitenkant en het glamourgehalte van de mode. Maar Viktor & Rolf toonden meer: het verschil tussen de waas van glamour die de modewereld creert en de kleding zelf, is inmiddels zo groot geworden dat je beide als iets zelfstandigs kunt zien. De Gouden Collectie van Viktor & Rolf maakte die twee kanten even tastbaar. Zo deed het duo meer dan een machteloze constatering. Ze maakten een probleem - hun probleem - zichtbaar en bespreekbaar.
Van hun laatste collectie zijn enkele stuks verkocht aan winkels in Tokyo en een in Parijs. De voorlaatste collectie laat Viktor nog even zien. Dat is zo gebeurd, want de wintercollectie van Viktor & Rolf bestond niet uit jurken maar uit een affiche. Een zwart-wit poster van een boos schreeuwend model. Met een protestbord in haar hand staat ze op de trappen van een anoniem kantoorgebouw, gekleed in een spierwitte, typische Viktor & Rolf-jurk: een asymmetrisch geval dat nog het meeste lijkt op een kruising tussen een trouwjurk en een verknipt tweedehands mantelpakje. Onderaan het affiche staat: 'Viktor & Rolf on strike/en grve, winter/hiver '96/'97'.
Alle collega's en de modepers kregen afgelopen zomer zo'n affiche. Een statement van jewelste in de modewereld en, zo je wilt, een conceptueel kunstwerk. Viktor & Rolf deelden mee nog altijd in de running te zijn, maar zich te onttrekken aan de dwang om elk jaar twee collecties te presenteren.
In Bureau Amsterdam, waar Viktor & Rolf de komende maanden exposeren, maken ze voorlopig hun laatste, sombere statement. Daarna komt waarschijnlijk toch weer een collectie, want ze zijn en blijven mode-ontwerpers. In Bureau Amsterdam wordt alles zwart: de muren, de kleding, een aantal diaprojecties. Je ziet dus niets, behalve wanneer het licht af en toe even aanflitst. En natuurlijk zie je hun logo, dat direct na de entree op film wordt getoond.
'Want uiteindelijk is dat alles wat we hebben', zeggen Viktor & Rolf: 'onze reputatie'.
Viktor & Rolf: Le regard noir. 5 april t/m 18 mei, Stedelijk Museum Bureau Amsterdam.

Foto
	Viktor & Rolf FOTO WIM RUIGROK - DE VOLKSKRANT Uit de 'collectie nr 5' van Viktor en Rolf. Uit 'Le regard noir'. FOTO'S VIKTOR EN ROLF/WENDELIEN DAAN

