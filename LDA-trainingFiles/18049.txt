 RABO ZIET REDELIJK POSITIEVE TOEKOMST HUIZENMARKT. 
 UTRECHT, 24 jan (Reuter) - De vooruitzicht voor de koopwoningmarkt in Nederland blijven de eerstkomende jaren redelijk positief, zo concludeert de Stafgroep Economisch Onderzoek van de Rabobank Nederland in een "Themabericht". 
 De Rabo-economen verwachten dat de vraag naar koopwoningen nog enkele jaren zal aanhouden door een achterblijvende nieuwbouwproduktie en doordat de huren verder zullen stijgen. 
 Bovendien is de kans op gedwongen verkopen van huizen volgens hen tamelijk klein gezien de gunstige economische vooruitzichten. 
 "Onvoorziene omstandigheden, zoals een forse rentestijging, kunnen zich altijd voordoen maar ook dan lijkt momenteel het gevaar voor massale verkopen en forse dalingen van de woningprijzen gering," aldus de onderzoekers. 
 Vorig jaar is de gemiddelde huizenprijs met meer dan negen procent gestegen en in de laatste 15 jaar is die prijs zelfs bijna verdubbeld. 
 In diezelfde 15 jaar was er een gecumuleerde inflatie van ongeveer 30 procent zodat de relatieve prijsstijging van woningen ten opzichte van andere goederen aanzienlijk was. 
 Die stijging was voor een deel het gevolg van fors hogere huren, die in de laatste 15 jaar met ongeveer 75 procent omhoog gingen en de vraag naar koopwoningen aanwakkerden. 
 Verder speelden de flink gedaalde hypotheekrente en de ruimere financieringsmogelijkheden een rol. 
 De Rabo-economen tekenen hierbij aan dat veel kopers hun hypotheekrente voor langere tijd hebben vastgezet zodat hun financieringslasten relatief laag zijn en blijven ten opzichte van de huren. Als de rente weer gaat stijgen neemt ook de kans op een daling van de huizenprijzen toe maar velen zullen dan gewoon in hun huis blijven. 
 Verkoop van een huis is in veel gevallen een vrijwillige beslissing omdat de verkoper naar een betere woning wil. Daar zal van worden afgezien als bij verkoop een vermogensverlies dreigt omdat de prijzen zijn gedaald. Dit aanpassingsgedrag bij vrijwillige verkopen legt een bodem onder de koopwoningmarkt. 
 Er zouden wel gedwongen verkopen kunnen plaatsvinden door banenverlies in het geval van een recessie en dan zou zowel het aanbod van huizen stijgen als de vraag afnemen. 
 De gunstige economische vooruitzichten en het huidige rentebeeld zorgen echter voor een fundament onder de woningmarkt dat behoorlijk stabiel lijkt, aldus de Rabo-economen. 
 (c) Reuters Limited 1997. 
