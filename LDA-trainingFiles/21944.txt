Commandant Zeestrijdkrachten.
De commandant Zeestrijdkrachten (C-ZSK) is bij de Koninklijke Marine de vlagofficier die het bevel voert over alle Nederlandse marine-eenheden. De functie is eind 2005 ingesteld, tijdens een grote herstructurering van de bevelvoering van de krijgsmachtdelen. Hierbij kwam de functie van bevelhebber der Zeestrijdkrachten te vervallen en werd die van Commandant der Zeemacht in Nederland opgewaardeerd tot de huidige CZsk. De Commandant Zeestrijdkrachten valt rechtstreeks onder de commandant der Strijdkrachten.
De voormalige commandant van het Korps Mariniers is sinds de integratie van vloot en mariniers een nevenfunctie van één van de vlagofficieren in de staf van C-ZSK. C-ZSK is tevens Admiraal Benelux. Dat houdt in dat de operationele eenheden van zowel de Nederlandse als de Belgische marine onder bevel staan van een gezamenlijk Nederlands/Belgische staf.
Ten aanzien van eenheden die zijn uitgezonden in het kader van internationale missies (onder de vlag van de VN) bestaat een met de commandant der Strijdkrachten gedeelde verantwoordelijkheid.
De huidige (en vierde) C-ZSK sinds september 2014 is luitenant-generaal der Mariniers Rob Verkerk. Hij is de opvolger van vice-admiraal Matthieu Borsboom.
Eenheden.
De commandant der Zeemacht in het Caraïbisch Gebied was tot eind 2005 een zelfstandige bevelhebber, onder de voormalige bevelhebber der Zeestrijdkrachten, maar maakt nu deel uit van de staf van de C-ZSK.
Met de opheffingen van de Groep Vliegtuigen per 1 januari 2005 en van de laatst overgebleven Marine Luchtvaartdienst eenheid MARHELI in 2008 zijn de bijbehorende commando's opgeheven. De MLD wordt nu gevormd door alle maritieme luchtvarenden samen.
