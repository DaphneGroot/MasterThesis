Cornwall.
Cornwall (Cornisch: "Kernow"; verouderd Nederlands: "Cornwallis") is zowel een bestuurlijk graafschap als een hertogdom in het uiterste zuidwesten van Engeland, die van het graafschap Devon wordt gescheiden door de rivier de Tamar. Cornwall beslaat een oppervlakte van 3.563 km2, samen met de Scilly-eilanden die 45 km van de kust liggen, en telt 513.528 inwoners met een bevolkingsdichtheid van 144 mensen/km2. De hoofdstad is Truro.
Cornwall heeft een ruig en vaak nog ongerept landschap, waarvan Bodmin Moor een belangrijk deel uitmaakt. Het kent een zeeklimaat met relatief zachte winters. Doordat het er zelden of nooit vriest zijn veel soorten (geïmporteerde) subtropische planten als palmen en kamerplanten er ingeburgerd. Door de behoorlijk grote regenval groeien veenmossen er zeer weelderig wat dan ook te merken is aan de vele moerassen die er zijn. Het toerisme is de belangrijkste bron van inkomsten, naast visserij, landbouw en bloementeelt. De industrie heeft zich geconcentreerd in de kuststeden Falmouth, Fowey en Penzance.
Het meest westelijke punt heet "Land's End" ("Penn an Wlas") en is een belangrijke toeristische trekpleister, net zoals St Michael's Mount. Ook heeft het graafschap een groot aantal prehistorische overblijfselen waaronder zeer oude tinmijnen die uit de bronstijd stammen. In de 18e en 19e eeuw was Cornwall verantwoordelijk voor 40% van de wereldproductie van tin. Een kasteelruïne nabij Tintagel wordt door de Cornish (inwoners van Cornwall) beschouwd als de plek waar King Arthur is geboren (zie de Koning Arthur-legende). Een bekende bezienswaardigheid is ook Eden Project, een botanische tuin met twee kassencomplexen die worden gevormd door meerdere geodetische koepels. Deze botanische tuin bevindt zich in Bodelva, 5 km buiten St Austell.
In Cornwall werd het Cornisch gesproken; men probeert deze uitgestorven taal nieuw leven in te blazen, zo is er bijvoorbeeld een Wikipedia in het "Kernewek" en een regionalistische politieke partij Mebyon Kernow, die lid is van de Europese Vrije Alliantie.
Prins Charles, de Britse kroonprins, en zijn echtgenote Camilla Parker Bowles zijn hertog en hertogin van Cornwall.
Klimaat.
Het klimaat van Cornwall is, ten opzichte van de rest van Engeland en zeker vergeleken met de lengtegraad (50-51N) zeer zacht. Cornwall staat erom bekend dat men gemakkelijk verschillende (sub-)tropische planten in de open grond kan houden, zoals een aantal palmsoorten.
Bestuurlijke indeling.
Voor april 2009 kende Cornwall zes districten: Penwith, Kerrier, Carrick, Restormel, Caradon en Noord-Cornwall, en de Scilly-eilanden.
Andere bezienswaardigheden.
Goon Brenn, Kastel Boterel, Kilgoodh Ust, Karn Havos & Bos Rudhen, Porth Meur, Chysauster, Aberfala, Fowydh, Lannwedhenek, Porthpyra, Carrek Loos y'n Coos, Tre war Venydh
