	Vice-voorzitter OR ontkent korpsleiding tegen te werken 'Brinkman negeert medezeggenschap'
	Van onze verslaggever
Jelle Brandsma
ROTTERDAM
Wie maakt de dienst uit bij de Rotterdamse politie? De ondernemingsraad van het korps en de politiebonden zegden maandag het vertrouwen in hoofdcommissaris J.W. Brinkman op. Met die man valt niet te werken, betogen de vertegenwoordigers van het personeel.
De OR en de bonden oogsten sindsdien voornamelijk kritiek. Zij horen geen korpschef weg te sturen, zo viel onder anderen van Haagse politici te vernemen. Is er, onder meer door Brinkmans voorganger R. Hessing, te veel macht gegeven aan de ondernemingsraad?
Vice-voorzitter P. de Witte van de ondernemingsraad wijst de kritiek van de hand. 'Bij de politie maken het Openbaar Ministerie en de korpsbeheerder de dienst uit', zegt hij. 'De politiek bepaalt wat er moet gebeuren. Daar treden wij niet in. Over de uitvoering van het beleid en de gevolgen voor het personeel moet de korpschef met de OR overleggen. Wij hebben adviesrecht bij de benoeming en het ontslag van de bestuurders en hebben korpsbeheerder Peper, burgemeester van Rotterdam, ongevraagd geadviseerd de korpschef te ontslaan.'
De Witte stelt dat Peper zaterdag tijdens een gesprek in een Rotterdams hotel meldde dat Brinkman op zijn post blijft. 'Daar ligt een dilemma. Wat ons betreft moet hij weg.' Van de door Peper voorgestelde bemiddelaar M. Jansen, burgemeester van Krimpen aan den IJssel, heeft de ondernemingsraad taal noch teken vernomen.
Voormalig landmachtgeneraal Brinkman werd nog maar zeven maanden geleden benoemd in Rotterdam. Burgemeester Peper wilde per se een hoofdcommissaris van buiten de politie en liet al vroegtijdig weten dat de krijgsmacht een prachtige achtergrond zou zijn.
De Witte bestrijdt dat de ondernemingsraad door zijn harde opstelling het besturen van de Rotterdamse politie feitelijk onmogelijk maakt. 'De kritiek op de OR is te gemakkelijk. Wij maken gebruik van de bevoegdheden die een ondernemingsraad heeft.' Volgens hem is de veronderstelling dat de OR Brinkman van meet af aan heeft dwarsgezeten onjuist: 'Wij zijn redelijk en zorgvuldig geweest.'
De Witte: 'Opzegging van het vertrouwen is een onvermijdelijke stap in het proces. Wij hebben geregeld signalen gegeven aan burgemeester Peper en minister Dijkstal over de problemen tussen de OR en de korpschef. Brinkman negeert de medezeggenschap en mist duidelijk managementkwaliteiten.'
Sinds twee jaar is de Wet op de Ondernemingsraden zoals die voor bedrijven geldt, ook van toepassing op overheidsdiensten als de politie. Dit betekent in het algemeen adviesrecht bij reorganisaties en de benoeming van de hoogste baas, en instemmingsrecht op het terrein van de secundaire arbeidsvoorwaarden. De bevoegdheden van de OR van de politie in Rotterdam gaan echter veel verder. Er geldt adviesrecht bij de benoeming van de chefs van de twaalf districten en instemmingsrecht bij reorganisaties. Brinkman wil aan die extra bevoegdheden een einde maken.
De Rotterdamse politie heeft volgens De Witte in hoog tempo een regiokorps moeten worden. Daarvoor moest veel werk verzet worden en de OR deed gaarne mee. Er kwamen twaalf districten in de regio Rotterdam-Rijnmond. Maar de districten gingen te veel hun eigen gang en de korpsleiding verloor het overzicht en de controle. Die ontwikkeling moest worden gekeerd.
'Daarover waren wij het al eens met Hessing , en om draagvlak te cre출ren kreeg de ondernemingsraad instemmingsrecht bij reorganisaties. Dat is bijzonder, maar past bij onze cultuur van overleg. Wij hebben met Hessing nooit op onze rechten hoeven wijzen.' Dat Hessing de OR eenvoudig zijn zin gaf, bestrijdt De Witte: 'Er kwam na een forse discussie een compromis.'
Brinkmans optreden is volgens de OR 'solistisch'. Hij tornt volgens De Witte niet alleen aan de extra bevoegdheden die de OR onder Hessing kreeg. Hij houdt zich ook niet aan de wettelijke eisen. 'Soms krijgen wij niet eens een voorstel. Hij roept dat er een centrale regie bij het korps moet komen, maar hoe en waarom vertelt hij niet. Daarmee glijdt het korps af.'
De OR en de vakbonden trekken in Rotterdam samen op. Bijna iedere agent is lid van de bond. De Amsterdamse hoogleraar politierecht J. Naey축 betoogde dinsdag dat de OR en de buitensporige machtspositie van de politiebonden de besluitvorming verlammen.
De Witte: 'Hoezo verlammen? Er is nog geen enkel concreet voorstel van Brinkman afgewezen. Als dat wel gebeurt, kan hij een beroepsprocedure bij de bedrijfscommissie of de ondernemingskamer beginnen om zijn gelijk te halen. Zo is er nu 축축n geschil bij de bedrijfscommissie en daarover valt deze maand een beslissing.' Dat geschil betreft de benoeming van chefs in districten.
De extra rechten die de ondernemingsraad onder Hessing in de wacht sleepte, zullen De Witte en de zijnen in elk geval nooit meer prijs geven. 'Als het moet, zullen we daarom vechten bij de rechter. De uitkomst staat wat mij betreft vast.'

Foto
	P. de Witte FOTO GUUS DUBBELMAN - DE VOLKSKRANT

