Scheemda.
Scheemda () (Gronings: "Scheemde") is een plaats en voormalige gemeente in de Nederlandse gemeente Oldambt, provincie Groningen. De gemeente ligt in de gelijknamige streek het Oldambt (Wold-Oldambt), in het zuidelijk deel van Oost-Groningen.
In 2008 telde de plaats volgens gegevens van het CBS 5.050 inwoners, inclusief Eexta (1.580 inwoners), Eexta-Zuid (430 inwoners) en de buurtschap Scheemdermeer (450 inwoners).
Geschiedenis.
Scheemda heette oorspronkelijk 'Eexta-scheemte' ("de heemen" cq. "heemsteden van Eexta"), wat later werd afgekort tot "Scheemte" en nog later werd het verbasterd tot Scheemda.
Scheemda ontstond waarschijnlijk eind 12e eeuw. In de 13e eeuw werd er een kerk gebouwd met losstaande toren. Scheemda ontstond in een veengebied op het Schiereiland van Winschoten, dat in gebruik werd genomen als cultuurgrond, waar – net als in Eexta – met name rogge werd verbouwd en vee werd gehouden. Hiervoor moest het veengebied worden ontwaterd, waardoor het veen echter inklonk en dus daalde, hetgeen de waterafvoer naar zee steeds lastiger maakte. De eerste schriftelijke vermelding van Scheemda uit 1391 gaat dan ook over een 'waterscheidingsakte', opgesteld door de besturen van het Oldambt en Reiderland. Het was het eerste van vele waterovereenkomsten. Het gebied was en is kwetsbaar en over de loop van de eeuwen werden daarom hulpmiddelen als windmolens, gemalen en pompen ingezet om de waterhuishouding te verbeteren. Bij de Cosmas- en Damianusvloed van 1509 verdween het dorp echter toch in de alsmaar uitdijende Dollard. Kort daarop werd het dorp ongeveer een kilometer westelijker herbouwd op een hogere plek nabij Eexta. De plek van de oude Scheemder kerk en het bijbehorende kerkhof staat bekend als het 'Ol Kerkhof' (). In 1988 en 1989 werden hier opgravingen verricht, waarbij de fundamenten van kerk en een toren uit het derde kwart van de 13e eeuw werden teruggevonden. In 1992 werd het tracé van de A7 eroverheen gelegd.
Hoewel Scheemda en Eexta nu vlak bij elkaar lagen, poogden ze toch als zelfstandige plaatsen te blijven bestaan. In 1515 werd de eenvoudige hervormde Kerk van Scheemda gebouwd, in 1570 aangevuld met een losstaande toren. De kerk staat slechts 700 meter van de plek waar tot 1870 de grote 13e-eeuwse Kerk van Eexta stond.
De kalkbranderij werd voor het eerst genoemd in 1699 en werd waarschijnlijk rond 1900 gesloten. Vanaf 1759 was er ook een boekweitmaalderij gevestigd in Scheemda (waarschijnlijk gesloten rond 1900) en vanaf 1802 ook een steenfabriek aan de Scheemderzwaag (Hamster en Rozeboom; gesloten in 1971).
Het reizigersverkeer over de weg langs het diep groeide over de loop van de jaren, waarop de Trekweg werd verbreed en verhard en uiteindelijk zelfs werd hernoemd tot Stadsrijweg. Het gevolg van het graven van het Trekdiep was dus dat de bedrijvigheid zich aan het water vestigde en de beide dorpen als gevolg daarvan steeds verder naar elkaar toegroeiden. In 1724 werd daarom reeds geschreven dat beide dorpen gezamenlijk het uiterlijk van 'een redelijk stedeke' hadden. Steeds meer kregen Scheemda en Eexta zo het karakter van een dubbeldorp.
Eeuwenlang bleef het bevolkingsaantal van beide dorpen relatief stabiel, maar de laatste twee eeuwen begon de bevolking te groeien. Telden beide dorpen bij de eerste volkstelling van 1795 gezamenlijk 1203 inwoners (Scheemda: 762; Eexta: 441); in 1899 waren het er (inclusief inwoners van buiten de bebouwde kom) reeds 2497 (Scheemda: 1338; Eexta: 798; Scheemderzwaag en Scheemdermeer: 361).
In 1868 werd Station Scheemda gebouwd in Eexta, wat een stimulans betekende voor de economie; de reistijd werd verkort van 5 uur (trekschuit) tot 1 uur (stoomtrein). Daarbij werd de stationsweg verhard en kwam er verlichting. Begin 20e eeuw ontstond daarop enige industrie. Pogingen om een stoomtram te doen rijden op Scheemda en Eexta mislukten; de tram bestond slechts 2 jaar; van 1882 tot 1884, daarna werd de Stoomtramweg-Maatschappij Oldambt – Pekela verlegd naar Pekela. Ook andere communicatieverbindingen verbeterden: In 1871 werd een telegraafdienst opgezet en in 1915 kreeg het gemeentehuis als eerste een telefoongesprek. Tussen 1900 en 1968 draaiden de strokartonfabrieken van De Toekomst bij Scheemda. Het complex, en dan met name de hoge schoorsteen, is zichtbaar vanaf de A7.
Na de Tweede Wereldoorlog ontwikkelde Scheemda zich tot forenzendorp van Winschoten, wat leidde tot de bouw van woonbuurten Bloemenbuurt, Parklaanbuurt, en Hesserzand aan oost- en noordzijde. In 1954 werd het Winschoterdiep verlegd naar het zuiden, waarbij de oude loop grotendeels werd gedempt. Scheemda groeide daarop langzamerhand vast aan haar dubbeldorp Eexta, dat in 1964 werd opgeheven en geannexeerd door Scheemda. De bevolking onderscheidt beide kernen nog wel. In 1992 werd de A7 aangelegd langs Scheemda.
Huize Hesse / Esbörg.
In het dorp staat een Stayokay-vestiging – een van de weinige jeugdherbergen van de provincie Groningen – sinds 1954 gevestigd in het 18e-eeuwse gebouw Esbörg, waar ook het dorpshuis van Scheemda gevestigd is. Volgens de eigenaren gaat het hier om een borg, maar het gebouw komt niet voor in het standaardwerk "Ommelander Borgen en Steenhuizen" van Formsma en het heette voor 1954 'Huize Hesse'. De naam verwijst naar de familie Hesse (een paardenhandelaar), die er begin 19e eeuw woonde (Hesse Börg). De oudste stenen in het gebouw dateren van 1792. Voor 1954 deed het dienst als woning voor twee artsen.
Molens.
Aan het Winschoterdiep, in Eexta, stonden de molens "Welgelegen" en "De Vriendschap" die beide in 1954 moesten worden gesloopt als gevolg van het verleggen en verbreden van het diep.
Buiten de beide dorpen werden in de 18e eeuw drie watermolens gebouwd voor het droogmalen van de landbouwgebieden; in 1797 een aan het Termunterzijldiep (op de grens van Scheemda en Midwolda) en in 1799 twee op de 'Eexterzwaag' (zwaag is 'weiland') als molenkolonie. Midden 20e eeuw werden deze drie molens afgebroken.
Voormalige gemeente.
In 1808 werd de gemeente Scheemda gesticht, bestaande uit de dorpen Scheemda, Eexta en Nieuw-Scheemda. In 1821 werd Westerlee (oorspronkelijk een zelfstandige gemeente) erbij gevoegd. Het gemeentebestuur vergaderde lange tijd in herberg Panman, tot in 1906 het gebouw van het oude postkantoor werd verbouwd tot gemeentehuis. Bij de Gemeentelijke herindeling van Groningen in 1990 werden de gemeenten Midwolda en Nieuwolda en Scheemda samengevoegd tot de fusiegemeente Scheemda. Deze besloeg een oppervlakte van 117,17 km² (waarvan 2,41 km² water) en telde op 1 januari 2007 14.107 inwoners. In 2010 (per 1 januari) werd deze gemeente Scheemda gefuseerd met Reiderland en Winschoten tot de gemeente Oldambt.
Kernen.
De gemeente Scheemda had na de fusie van 1990 acht officiële kernen waarvan Scheemda de hoofdplaats was.
Schaatsen.
Scheemda is de officiële start- en finishplaats van de schaatsklassieker Oldambtrit.
