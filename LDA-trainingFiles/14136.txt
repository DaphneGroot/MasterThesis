Koera (rivier in Transkaukasië).
De Koera of Kura, dan wel Mtkvari (Turks: "Kura"; Georgisch: მტკვარი, "Mtkvari"; Azerbeidzjaans: "Kür") is een rivier in Turkije, Georgië en Azerbeidzjan en de belangrijkste rivier in Transkaukasië. Met haar lengte van 1515 km verzorgt de rivier de afwatering van het grootste deel van de zuidkant van de Grote Kaukasus.
De Koera ontspringt in Oost-Anatolië. In Georgië breekt de rivier, hier Mtkvari genoemd, bij de Borjomi-kloof door de Kleine Kaukasus: hier begint de middenloop. Via de hoofdstad Tbilisi stroomt hij naar het oosten.
Bij de monding van de Alazani bereikt de rivier Azerbeidzjaans grondgebied. Hier begint het stuwmeer van Mingəçevir (1953). Vanaf de stad Mingəçevir, waar de benedenloop begint, vormt de Koera de Koera-Arasvlakte, een grote vlakte, die voor een groot deel beneden NAP ligt. Net ver voor de monding in de Kaspische Zee neemt de Koera haar grootste zijrivier op: de Aras.
In de oudheid heette de Koera "Cyrus" naar de naam van de Perzische koning Cyrus de Grote. De Georgische naam Mtkvari betekent "de rivier die z'n weg eet door de bergen".
