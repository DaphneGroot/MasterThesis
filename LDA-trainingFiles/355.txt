	Turkse rechter legt verkrachters weer levenslang op
	Van onze verslaggeefster
AMSTERDAM
De twee hoofdverdachten in het Turkse moord- en verkrachtingsproces zijn vrijdag door de rechtbank in Alanya, net als in januari 1996, veroordeeld tot levenslange gevangenisstraf. De twee andere verdachten kregen opnieuw 36 jaar cel opgelegd. Daarmee heeft de kritiek van het hof van cassatie, het hoogste Turkse rechtscollege, op de eerdere procesgang weinig consequenties gehad voor de strafmaat.
Wel moet hoofdverdachte Hakan K. drie jaar in eenzame opsluiting doorbrengen, een jaar langer dan in het vorige vonnis. Ook Gazi K. kreeg levenslang en moet daarvan dertig maanden in eenzame opsluiting zitten, acht maanden meer dan voorheen.
Het viertal ontvoerde in mei 1995 drie Nederlandse vrouwen en verkrachtten hen. Een van hen, de 35-jarige Marijke van Dijk, werd vermoord en in een ravijn gegooid. De andere twee vrouwen werden zwaar gewond achtergelaten. Ze overleefden het drama doordat een herder hen vond en naar het ziekenhuis bracht.
Naar verwachting komen de hoofdverdachten over achttien jaar, de andere twee over viertien jaar, weer op vrije voeten.

