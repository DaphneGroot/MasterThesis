	Thomas wint tweekamp met Zijlstra en mag naar WK
Na drie maanden louter tegenslagen en verloren titels verliet Annamarie Thomas zondag in Davos de ijsbaan voor het eerst deze winter als winnares. In de tweekamp met Carla Zijlstra om een startplaats voor het WK allround in Nagano liet de 25-jarige Friezin geen twijfels bestaan over haar herwonnen zelfvertrouwen.
Na optredens op de 1500 en 3000 meter kwam Thomas bij de wereldbekerwedstrijden in Davos op een puntentotaal van 87.126 uit. Zijlstra eindigde op 88.578. Elke discussie was daarmee uitgesloten. Thomas was 'onwijs blij', Zijlstra reageerde zwaar teleurgesteld. 'Eén weekeinde is iemand beter dan ik en dan moet ik meteen naar huis.'
Zijlstra slaagde er zaterdag op haar specialiteit, de drie kilometer, niet in voldoende afstand te nemen van haar concurrente. Met 4.27,27 was ze slechts een dikke vier seconden sneller dan Thomas, die op de 1500 meter op zondag 2,07 seconde moest winnen. Aan die opdracht voldeed ze ruimschoots. Thomas reed 2.05,56; Zijlstra 2.12,10.
De nederlaag kwam hard aan bij de Groningse, die de laatste zes seizoenen slechts eenmaal bij een WK ontbrak. In 1994 liet Zijlstra op eigen initiatief de titelstrijd in het Amerikaanse Butte aan zich voorbij gaan, om zich volledig te kunnen concenteren op haar Olympische missie. Die eindigde vervolgens in Hamar in een deceptie. Voor Zijlstra resteert deze winter nog het WK afstanden, begin maart in Warschau.
Thomas miste eerder dit jaar het EK allround in Heerenveen, nadat ze bij het NK vijfde was geworden. Behalve de nationale allroundtitel raakte ze dit seizoen ook haar Nederlands sprinttitel kwijt. Die magere resultaten waren het gevolg van tal van fysieke problemen die Thomas dit seizoen achtervolgden, variërend van een rugblessure tot gezichtsproblemen.
In Davos riep Thomas bij vlagen herinneringen op aan de kampioene van vorig jaar. Toen eindigde Thomas bij het WK allround in Inzell als derde, om het seizoen vervolgens in maart te besluiten met twee titels bij het WK afstanden in Hamar.
Komend weekeinde is Thomas in Hamar één van de Nederlandse troeven bij het WK sprint. 'Daar ga ik me nu de komende week helemaal op concentreren. Daarna staat alles in het teken van Nagano.'
De wereldbekerwedstrijden in Davos werden door Gunda Niemann aangegrepen om haar revanche te nemen op Tonny de Jong, die haar begin deze maand onttroonde als Europees kampioene. De Duitse reed voor het eerst een wedstrijd op de klapschaatsen en won de 1500 en 3000 meter met ruime voorsprong.
De klapschaats bleek in Davos ook nadelige effecten met zich mee te kunnen brengen. In de rechterschaats van Barbara de Loor blokkeerde tijdens de 1500 meter een losgeschoten borgpennetje het klapmechanisme, waardoor de Hoogwoudse danig uit balans raakte.
Marianne Timmer werd op de 1500 meter de beste Nederlandse, met een persoonlijk record van 2.05,56. Tonny de Jong, met De Loor al geplaatst voor het WK allround, voelde zich in de ijle lucht niet lekker en kon weinig meer dan figureren.

