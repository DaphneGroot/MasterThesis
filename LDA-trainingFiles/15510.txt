Beringen (stad).
Beringen (Limburgs: "Berringe") is een stad en gemeente in Limburg in België en is de hoofdplaats van het kieskanton en het gerechtelijk kanton Beringen. De stad telt zo'n 45.000 inwoners. Beringen is, na Hasselt en Genk, de grootste gemeente in de provincie Limburg. Het is een stad met een nog steeds groeiend inwoneraantal. Tevens is het een belangrijke industriestad in West-Limburg.
Toponymie.
Beringen werd voor het eerst vermeld in 1120, als "Ber-ing", ofwel de woonplaats (inga-heim) van ene Bero. Met een beer, zoals die op latere het wapen van Beringen is te vinden, heeft de naam niets te maken.
Prehistorie.
Tijdens graafwerkzaamheden in oktober 1995 werd te Beringen een Keltische goudschat gevonden, vond men er een "torque" (halsring), twee fragmenten van "torques", een halve armband en 25 munten, alle van massief goud. Onderzoek wees uit dat de munten zogenaamde 'regenboogschoteltjes' waren. De datering van dergelijke muntjes, overigens zonder opdruk, is ongeveer 90 v.Chr.. Opmerkelijk is dat vrijwel identieke "torques" zijn gevonden in Niederzier (bij Düren in de Duitse Eifel) in 1978. Mogelijk is in beide gevallen dezelfde goudsmid aan het werk geweest.
Middeleeuwen.
Beringen was een allodiale heerlijkheid, die ingevolge giften van de heilige Adalardus (Huise, 751 - Corbie, 2 januari 827), abt van Corbie, kleinzoon van Karel Martel, neef en vertrouweling van Karel de Grote, omstreeks het einde van de achtste eeuw eigendom was van deze abdij. De "dekenale" kerk van Beringen is gewijd aan Sint-Pietersbanden, Sint-Petrus is ook de patroonheilige van de Abdij van Corbie.
Vermoedelijk vanaf ongeveer 1030 had de graaf van Loon de voogdij over de heerlijkheid. Beringen was een van de Goede Steden van het graafschap Loon, dat in 1366 geannexeerd werd door het prinsbisdom Luik. Reeds in 1239 ontving Beringen de stadsrechten door een vrijheidskeure, verleend door graaf Arnold IV van Loon en abt Hugo van de Abdij van Corbie.
Beringen was omringd met wallen en grachten, waarin zich drie stadspoorten bevonden. Rond de stad waren acht motten, noodtorens omringd door een gracht. Begin 19e eeuw werd de stadsomwalling van Beringen gesloopt.
Ondanks de versterkingen liet de verdediging van de stad te wensen over. Meermalen werd de stad geplunderd. In 1467 kreeg Antoon van Bourgondië tijdens een strafexpeditie Beringen op de knieën. Tijdens de godsdienstoorlogen werd Beringen in 1584 door een brand vernield. En in 1654 werd Beringen door Lotharingse troepen afgeperst, geplunderd en vernietigd "tot er maar drie bakhuysekens overbleven".
Twee burgemeesters, een voor de stad en een voor het buitengebied (de buitingen), stonden aan het hoofd van de gemeente. Ze werden bijgestaan door zeven "raadslieden", drie voor "de stad" en vier voor "de buiting". Het grondgebied bestond uit drie "heyrwagens": "die stadt, den heyrwaghen van Pael en den heyrwaghen van Tervaent".
De parochie Beringen strekt zich aanvankelijk ook uit over het grondgebied van Paal en Heusden. Even voor 1400 werd Heusden echter een afzonderlijke parochie. In 1708, na heel wat strubbelingen, was ook Paal zover.
Beringen lag op een knooppunt van handelswegen: Brussel-Düsseldorf, Diest-Venlo en Antwerpen-Keulen. De laatste afstand werd in drie dagen overbrugd, waarbij in Beringen een rustplaats was. Daarvan getuigen nog een aantal herbergen in het centrum van Beringen, waaronder het voormalige 17e-eeuwse Hotel de Kroon, aan de Brugstraat.
Deelgemeenten en woonkernen.
Beringen vormt, met Tessenderlo en Ham, één der snelst(!?) groeiende gemeenten van Belgisch Limburg. Binnen de gemeente is vooral Paal een zeer snel groeiend dorp. De nabijheid van een industriegebied van nationaal belang (Ravenshout) en de ligging nabij de E313/E314 zijn daar zeker niet vreemd aan.
Nabijgelegen kernen.
Beringen-Mijn, Paal, Lummen, Eversel, Koersel, Oostham
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De stad Beringen ligt in het kieskanton Beringen (dewelke hetzelfde is als het provinciedistrict Beringen), het kiesarrondissement Hasselt-Tongeren-Maaseik (identiek aan de kieskring Limburg).
Legislatuur 2013 - 2018.
In de aanloop naar de verkiezingen van 2012 werd bekend dat het Vlaams Belang niet onder de eigen naam opkwam, maar met een verruimingslijst onder de naam ‘Veilig Beringen, Lokale Dorpen’ (VBLD). Onder andere Rudy Heyligen (ex-LDD) kwam de lijst versterken. Burgemeester is Maurice Webers (sp.a) hij leidt een bestuurscoalitie van sp.a en CD&V. Voorts bestaat het schepencollege uit Anne Wouters-Cuypers, Patrick Witters, Jean Vanhees, Thomas Vints (allen CD&V), Gilbert Lambrechts, Duygu Akdemir en Dave Schops (allen sp.a). OCMW-voorzitster is Hilal Yançin (CD&V). In december 2015 werd bekend dat Bert Schoofs het Vlaams Belang verliet, wel bleef hij lid van de lokale VBLD.
Resultaten gemeenteraadsverkiezingen sinds 2006.
De zetels van de gevormde coalitie staan vet afgedrukt
Bezienswaardigheden.
De mijnkathedraal Sint-Theodardus met bogengalerijen voor de ingang van de kerk
De Sint-Pietersbandenkerk te Beringen-Centrum, naast het College
Wapenschild.
Naast het bezit van de stadsrechten heeft Beringen al sinds lange tijd een eigen wapenschild. De tien horizontale dwarsbalken in de kleuren 'goud en keel' duiden op de afhankelijkheid van het graafschap Loon. De geringde rechtopstaande bruine beer op een zilveren achtergrond is eigenlijk het wapenschild van de stad.
De geringde beer werd reeds voor 1362 verheven tot officieel wapen van de stad Beringen.
Dialecten.
De dialecten gesproken in Beringen behoren allen tot het West-Limburgs doch niet tot dezelfde onderverdeling. Beringen, Beverlo, Korspel, Paal en Tervant (en buiten Beringen Heppen en Eversel) behoren tot de onderverdeling "Beringerlands" binnen het West-Limburgs. Koersel en Stal behoren tot de onderverdeling "Demerkempens" (met o.a. Heusden, Lummen, Hechtel...) binnen het West-Limburgs. Voor de Uerdingerlijn, de oppositie "ich, mich, och/oech, ooch" vs. "ik, mij/mae, u, ok" (varianten) is de ligging van de Beringerlandse dialecten (en van alle dialecten die oostelijker en zuidelijker liggen) duidelijk aan de Limburgse kant. Voor de Getelijn en de betoningslijn liggen Koersel en Stal aan de Limburgse kant maar de rest van Beringen doet te pas en te onpas mee met Limburg of met Brabant en dit in verschillende verhoudingen per plaats. Koersel en Stal liggen duidelijk aan de Limburgse kant van zowel de Uerdinger-, Gete- als betoningslijn. Beringen, Beverlo, Korspel, Paal en Tervant (en ook buiten Beringen, Heppen en Eversel) liggen duidelijk aan de Limburgse kant van de Uerdingerlijn maar doen voor de Getelijn te pas en te onpas in wisselende verhoudingen per plaats mee met Limburg of met Brabant. Wat de betoningslijn betreft (oppositie stoottoon-sleeptoon) dient gezegd te worden dat hoewel dit verschijnsel niet meer systematisch voorkomt in de Beringerlandse dialecten, er wel duidelijk sporen zijn die erop wijzen dat dit ooit wel het geval was (dit is ook zo voor een groot deel van het Getelandse dialectgebied).
Evenementen.
Beringen telt een aantal grotere muzikale evenementen zoals Putrock op de mijnterreinen te Koersel met rock, dance, comedy en kortfilms en Paal Op Stelten met 3 dagen muziek van bekende muzikanten in het centrum van Paal.
Ook vinden er enkele tentfuiven van jeugdverenigingen plaats zoals Mystery Party, Stal Davert, Groes Party en Powell Party. Jaarlijks organiseert Jeugdhuis Club 9 samen met de dorpscinema TheRoxyTheatre uit Koersel het filmfestival Drive-In Movie. Ten slotte zijn er de Midzomerdagen, de Halfoogstfeesten, de Mijnhappening, Summer Evening, Koersel Kerst en kleine kermissen in de woonkernen.
Bus.
De snelbus naar en van Brussel (lijn 179) stopt alleen in Paal(Zwanenbergstraat of Paal-Dorp) en Beringen (Kasteletsingel of Busstation Perron 1).
Trein.
Aanvankelijk waren er drie stations in Beringen. Twee voor passagiers, gelegen in Beringen-Centrum en Beverlo en één voor passagiers en goederen, het station Beringen-Mijnen. Deze stations liggen allemaal langs spoorlijn 15 Antwerpen-Hasselt. Dat van Beringen-Mijnen was eveneens het eindpunt van lijn 17 die Diest verbond met Beringen-Mijnen. Het station in Beringen-Centrum werd gesloten in 1984. Dat van Beringen-Mijnen werd gesloten voor passagiers in 1986 en voor goederen in 1992.
Voor de provincie Limburg is het Spartacusplan ontwikkeld om de mobiliteit te verbreden. Dat plan voorziet de bouw van een tweede nieuw spoorwegstation in Beringen, op de plaats waar het vroegere station bij Beringen-Centrum gelegen was. Het station in Beverlo wordt volgens de plannen behouden.
Beringen wordt een belangrijk knooppunt in dit netwerk. De stad wordt samen met Hasselt, Neerpelt en Tongeren een van de vier belangrijke overstappunten voor trein en bus. De Lijn voorziet dat aan het nieuwe te bouwen station negen verschillende buslijnen langskomen.
Wegen.
In Beringen is er een afrit van de E313 autosnelweg, namelijk afrit 26 "Beringen" in deelgemeente Paal. Beringen kan ook bereikt worden via afrit 25a "Tessenderlo" en langs de E314 via afrit 28 "Zolder" en via afrit 26 "Lummen".
Er is al jaren discussie over het verlengen van de N73 tot aan de E313 in Ham. De weg loopt nu van Kinrooi tot in Heppen en zou verder moeten verlengd worden tot aan afrit 25a van de E313. De gemeente Ham en de stad Beringen zijn hier al lang vragende partij voor. Ham om het verkeer uit het centrum te houden en Beringen om de zéér drukke Paalsesteenweg (N29 Beringen-Diest-Charleroi via E313 afrit 26"Beringen") te ontlasten van de dagelijkse lange files tussen Paal en Beringen. Er werd al meerdere keren een negatief rapport afgeleverd door milieuorganisaties.
Het mijnverleden.
De stad Beringen is onlosmakelijk verbonden met haar mijnverleden en het Kempens steenkoolbekken. De voormalige steenkoolmijn van Beringen behoorde tot de N.V. Kempense Steenkoolmijnen. De site die op het grondgebied van Koersel staat wordt beschouwd als de toeristische en culturele toegangspoort tot de mijnstreek. Dit door het waardevolle mijnerfgoed dat nergens anders in Limburg zo compact en tegelijk zo uitgebreid bewaard gebleven is. De mijnsite in Koersel is de grootste site die nog in zo'n goede staat is in heel Europa. Het geheel van mijngebouwen, de mijncité en de mijnterrils vormt vandaag de grootste industrieel-archeologische site in Vlaanderen. Daarom dat ook het Vlaams Mijnmuseum hier is gevestigd. Het stadsbestuur ijvert ervoor om de site in de komende jaren te laten uitgroeien tot een Vlaams cultuurtoeristisch attractiepunt.
Medio juli 2007 werd de mijnsite als Belgisch ankerpunt gekozen door het ERIH (European Route of Industrial Heritage) of de "Europese route van het industrieel erfgoed" die de belangwekkendste standplaatsen van het Europese industrieel erfgoed verzamelt. De mijnsite heeft het kwaliteitslabel volgens het ERIH te danken aan "de sterkte en het uniek karakter van de site en de overweldigende authenticiteit van haar gebouwencomplex". Hierdoor ontstonden nieuwe mogelijkheden voor opwaardering en zorg voor het volledige mijnerfgoed.
Economische groeipool.
De gemeente telt 2 industrieterreinen (Ravenshout, Beringen-Zuid) en 4 ambachtelijke zones (Ravenshout KMO, Beringen-Noord, Beverlo en de Mijnterreinen). Na de mijnsluiting kwamen in Beringen tal van nieuwe sectoren tot ontwikkeling, zoals de chemie en de kunststoffensector, metaalbewerking en industriële drukkerijen. Opmerkelijk is ook de evolutie in de dienstensector. Transport en distributie, communicatie en diensten aan bedrijven zijn nieuwe sectoren die in Beringen de jongste jaren tot ontwikkeling kwamen. In de gemeente is een diversiteit aan bedrijven gevestigd, zowel uit de profit als non profit sector, zowel grote multinationale als kleine en middelgrote bedrijven. Het bedrijventerrein Ravenshout ligt volledig op het grondgebied van de deelgemeente Paal en loopt nog verder in Tessenderlo en een klein gedeelte van Ham. Het is het 2e grootste industrieterrein van Limburg en een zogenaamd industrieterrein van nationaal belang. De groei is mogelijk door haar ligging langs het Albertkanaal, de E313 autosnelweg en dicht bij de E314. Het industrieterrein is bereikbaar langs afrit 25a "Tessenderlo" en afrit 26 "Paal-Beringen".
Daarnaast maakt Beringen deel uit van het Economisch Netwerk Albertkanaal.
Winkelen.
Beringen telt 5 verschillende handelskernen. Beringen centrum telt de meeste winkels, gevolgd door Beringen-Mijn, waar het aanbod vooral multicultureel is. Ook Paal, Koersel en Beverlo hebben een lokaal aanbod aan winkels. Op de voormalige mijnsite ligt het retailpark Be-Mine Boulevard met 12 grootschalige ketenwinkels. Ook aan de afrit van de autosnelweg ligt een klein retailpark met Vatana als grootste trekker.
Basisonderwijs en secundair onderwijs.
In Beringen zijn ongeveer 26 basis en secundaire scholen. Er zijn een negental vrije lagere scholen (met verschillende vestigingen), 2 stedelijke basisscholen, 3 scholen van de Vlaamse Gemeenschap. Ook is er een Freinetschool met zijn aparte onderwijsmethode. In het secundair onderwijs zijn er 2 middenscholen (1e en 2e jaar) in Paal en Beringen-Centrum. Daar worden al de richtingen aangeboden. Na die twee jaar dient men te kiezen: ASO wordt aangeboden in het Sint-Jozefscollege, TSO en BSO wordt aangeboden in het Sint-Lutgartinstituut en het Vrij Technisch Instituut (VTI).
Buitengewoon onderwijs.
In Beringen zijn er 2 scholen voor het buitengewoon onderwijs. VZW De Brug Beringen verzorgt het buitengewoon lager onderwijs (BLO) en VIBO Sint-Barbara geeft buitengewoon secundair onderwijs (BuSO).
Overige onderwijsinstellingen.
In Beringen is er een Stedelijke Academie voor Muziek, Woord en Dans. Deze biedt lessen aan voor heel de stad Beringen, Houthalen-Helchteren, Heusden-Zolder, Leopoldsburg en Lummen.
Daarnaast is er eveneens een Academie voor Beeldende Kunsten.
Voor de volwassenen is er een Centrum voor volwassenenonderwijs (CVO) dat ingericht wordt door het LBC-NVK en een opleidingscentrum van de VDAB. Deze bieden ook lessen aan in de omringende gemeenten.
Sinds september 2006 is de stad Beringen samen met ander partners, gestart met 2 ondersteunende projecten.
Verder zijn er nog talrijke andere instanties voor onderwijs en cultuur.
Justitie.
Beringen is tevens een gerechtelijk kanton in het arrondissement Hasselt. Het kanton beschikt dus over een vredegerecht en regionale belastingskantoren en bestaat uit de gemeenten Ham, Leopoldsburg, Tessenderlo en natuurlijk Beringen zelf. Voor het kanton Beringen is het vredegerecht gevestigd te Beringen, naast het gebouw van het ministerie van Financiën.
Hier is ook eveneens de politierechtbank van Beringen, die valt onder de bevoegdheid van de rechtbank van Hasselt, gevestigd. Deze is een van de 6 politierechtbanken van Limburg. De kantons Beringen en Lommel-Neerpelt vallen onder de bevoegdheid van de Beringse politierechtbank.
Beroemde Beringenaren.
In Beringen werden een aantal beroemde personen geboren. Zo was "Ludovicus Sanctus" (1304-1361), alias Lodewijk Heyligen, "magister musicae" aan het "pauselijk hof" te Avignon en sloot er een hechte vriendschap met Petrarca.
Hendrik van Caelen (1582-1653), beter bekend als onder zijn geleerde naam "Calenus", was censor van het bisdom Mechelen. In deze functie verleende hij de kerkelijke goedkeuring aan het boek: "Augustinus, sive doctrina Sti. Augustini" van de Ieperse bisschop Cornelius Jansenius. Dit boek vormde de grondslag van het jansenisme, dat later door de kerkelijke autoriteiten bestreden zou worden.
Kanunnik Willem Pelsers richtte rond 1700 het Gemeentecollege van Beringen op. Als primus aan de Katholieke Universiteit Leuven was hij "ad maiora natus" "('voor hogere dingen geboren')". Hij werd officiaal van de aartsbisschop van Kamerijk, Fénelon, wiens pedagogische belangstelling en ijver hij deelde.
Beringen is ook de geboorteplaats van August Cuppens, bekend "priester-dichter" en epigoon van Guido Gezelle.
