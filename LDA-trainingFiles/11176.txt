Diemen.
De Ouddiemerlaan verbindt Diemen-Noord met Diemen-Centrum.
De Oude Smidse, gemeentelijk monument, Ouddiemerlaan 19, voormalige dorpssmederij.
De nog bestaande boerderij Vredehof aan de Ouddiemerlaan 529 in Oud-Diemen; mei 1957.
Diemen () is een plaats en gemeente in de Nederlandse provincie Noord-Holland.
Algemeen.
Binnen de gemeentegrenzen liggen naast Diemen en Oud-Diemen ook nog de buurtschappen Over-Diemen en Stammerdijk. Aan de noordzijde van de gemeente ligt het IJmeer. Diemen grenst in het noorden aan de gemeente Amsterdam (Watergraafsmeer), in het zuiden aan het tot Amsterdam Zuidoost behorende dorp Driemond, in het oosten aan Muiden en in het westen aan het tot Ouder-Amstel behorende dorp Duivendrecht.
Diemen maakt deel uit van de plusregio Stadsregio Amsterdam. De gemeente telt in totaal (per, bron: CBS) inwoners en heeft een oppervlakte van 14,32 km² (waarvan 2,49 km² water).
Geschiedenis.
Diemen ontleent zijn naam aan het riviertje de Diem, dat in de middeleeuwen een verbinding vormde tussen de Bijlmermeer, de Gaasp en de Zuiderzee. Zo'n duizend jaar geleden werd het veenweidegebied ontgonnen en streken de eerste bewoners neer. Waarschijnlijk waren zij afkomstig uit de omgeving van Utrecht.
Uit opgravingen is gebleken dat er vanaf de 11e eeuw bewoning was nabij de Diem. De oudste vermelding dateert van 1033, en daarmee is Diemen een van de eerste nederzettingen in deze omgeving en zo'n twee eeuwen ouder dan Amsterdam. In de 13e eeuw werd de Diem afgedamd met de Diemerdam in de Diemerzeedijk.
Te Oud-Diemen leefden de bewoners op een circa drie meter hoge terp, nabij de huidige nieuwbouwwijk Diemen-Noord, waar een houten kerk en huizen stonden. Restanten van een stenen kerk uit de 15e eeuw zijn bij archeologische opgravingen teruggevonden. De funderingen van de kerk op de begraafplaats 'Gedenk te Sterven' zijn weer zichtbaar gemaakt.
In de 17e eeuw was Oud-Diemen de kern, en de bewoners leefden hoofdzakelijk van de landbouw. In deze eeuw is dit dorpje diverse keren door Rembrandt in etsen en tekeningen vereeuwigd. Na de aanleg van de Muidertrekvaart en Weespertrekvaart in 1638 en 1640 verplaatste het centrum van de gemeente zich naar de Diemerbrug, bij de huidige Hartveldseweg.
In de nieuwe nederzetting Diemerbrug werden in de 18e en 19e eeuw kerken, winkels, bedrijven, scholen en woningen gebouwd. De smederij aan de Ouddiemerlaan uit 1749, de gerestaureerde Schuilkerk De Hoop uit 1787 en het voormalige raadhuis aan de Hartveldseweg uit 1882 zijn nog tastbare herinneringen uit die tijd. De r.-k. kerk Sint Petrusbanden aan de Hartveldeseweg dateert uit 1910.
Tot 1896 behoorde ook de buurtschap Outersdorp bij Diemen, dat lag op de plaats van het huidige Amsterdamse Flevopark, maar werd geannexeerd door Amsterdam voor de bouw van de Indische Buurt waarbij de buurtschap verdween.
Vanaf halverwege de 20e eeuw begon Diemen sterk te groeien als forensengemeente van Amsterdam. De sindsdien gebouwde nieuwbouwwijken hebben het karakter van het oude agrarische dorp veranderd in een moderne buitenwijk. De oude dorpen groeiden aaneen en voorts verrezen Diemen-Noord en Diemen-Zuid. Diemen heeft zich weten te handhaven als zelfstandige gemeente ingeklemd tussen Amsterdam-Watergraafsmeer, Duivendrecht en Amsterdam-Zuidoost.
Indeling.
Diemen wordt doorsneden door het Amsterdam-Rijnkanaal en door de oude rivier de Diem. De Diem bestaat uit drie delen, "Eerste Diem" van de Weespertrekvaart tot de spoorbaan, "Tweede Diem" vanaf de A1 tot het Amsterdam-Rijnkanaal en "Derde Diem" vanaf het kanaal tot bij Fort Diemerdam.
Diemen bestaat uit vijf delen: "Diemen-Noord", "Oud-Diemen", "Diemen-Centrum" (vroeger Diemerbrug genoemd), Diemen-Zuid en het buitengebied. Het bewoonde deel van Diemen ligt vrijwel volledig ten zuiden van het Amsterdam-Rijnkanaal en ten westen van de Diem. Het buitengebied ten oosten en zuiden van de Diem heet Over-Diemen, aan beide kanten van het kanaal.
Natuur.
Ook heeft Diemen natuurgebieden. Zij vormen de overgang van landelijk naar stedelijk gebied. Noemenswaardig zijn het Diemerbos, het Penbos, Park Spoorzicht en de Diemer Vijfhoek. Het Diemerbos is een jong bos dat in fasen is aangelegd in de periode 1992-1996. Een onderdeel daarvan is het Telegraafbos, geschonken door de gelijknamige krant. Park Spoorzicht is een natuurpark in het centrum van Diemen. De Diemer Vijfhoek is beschermd natuurgebied en daar bevindt zich het fort Diemerdam dat deel uitmaakt van de Stelling van Amsterdam.
Openbaar vervoer.
Diemen is vanuit verschillende richtingen bereikbaar per trein, metro, tram of bus.
Treinstations.
In 1974 werd aan de Gooilijn (Amsterdam – Weesp – Hilversum) station Diemen geopend.
In 1993 werd naast het metrostation Diemen-Zuid een treinstation in gebruik genomen aan de voor personenvervoer geopende Ringspoorbaan (Amsterdam Zuid – Duivendrecht – Weesp).
Metrolijn.
In 1977 werd de Gaasperplaslijn (tegenwoordig metrolijn 53) van de Amsterdamse metro geopend, met de stations Diemen Zuid en Verrijn Stuartweg. Station Venserpolder, aan de rand van Amsterdam Zuidoost, ligt bovendien vlak naast de wijk Biesbosch.
Tramlijn.
In 1881 werd de tramlijn van het Amsterdamse Weesperpoortstation via de Watergraafsmeer en Diemen naar Muiden en het Gooi geopend. Deze lijn van de Gooische Stoomtram bleef in exploitatie tot 1939, waarna deze in 1940 werd opgebroken.
Een halve eeuw later, in 1990, werd de Amsterdamse tramlijn 9 verlengd van de Watergraafsmeer via de Hartveldseweg naar Diemen Sniep, over dezelfde route als de vroegere Gooische Tram. Na het eindpunt loopt de trambaan verder in de bermen van de Muiderstraatweg en de Provincialeweg naar de in 1996 geopende Hoofdwerkplaats Diemen-Zuid, de onderhoudsremise van het GVB.
Buslijnen.
Door Diemen rijdt GVB lijn 44 (Bijlmerstation – Diemen-Noord) en nachtbus 757 (Centraal Station – Bijlmermeer). Daarnaast hebben buiten de bebouwde kom aan de oostelijke rand van Diemen lijn 66 en diverse lijnbussen van streekvervoerders enkele haltes.
Evenementen.
Het 'Diemer Festijn' is een jaarlijks terugkerend meerdaags festival in het centrum van Diemen. Er is een kermis en een kramenmarkt, en in een feesttent zijn optredens van Nederlandstalige artiesten. Het festijn bestaat sinds 1983 en vindt plaats in de eerste week van september.
Topografie.
"Topografisch kaartbeeld van de gemeente Diemen, december 2016."
Politiek.
De burgemeester van de gemeente is sinds mei 2015 Erik Boog. Het college van B&W wordt na de gemeenteraadsverkiezingen van 2010 gevormd door een coalitie van PvdA, GroenLinks, SP en D66. De gemeente Diemen kende in de beginjaren van deze eeuw een turbulente politieke periode, onder meer door financiële druk en een aantal spraakmakende grote projecten (m.n. het centrumplan). Inmiddels is er een periode van grotere politieke stabiliteit aangebroken, al blijven de gemeentefinanciën aandacht vragen.
