	PERSOONLIJK
	Prof.dr. P. DE MEIJER is benoemd tot voorzitter van de Nationale Unesco Commissie (NUC). Hij volgt dr.mr. G. Leibbrandt op, die sinds 1984 voorzitter was. De NUC is een belangrijke schakel tussen de Unesco, de VN-organisatie voor onderwijs, cultuur en wetenschappen, en Nederland. De NUC bevordert de Nederlandse deelname aan het Unesco-programma, adviseert de regering en geeft voorlichting.
De Meijer is benoemd voor de periode 1997-2000. Hij is sinds 1975 hoogleraar Italiaanse letterkunde aan de Universiteit van Amsterdam. Daar was hij rector van 1991 tot 1997. Hij bekleedde diverse internationale wetenschappelijke en bestuurlijke functies.

