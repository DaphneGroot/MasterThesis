	Listige intrige
	 Een seriemoordenaar die contact zoekt met de journalist die zijn gruweldaden voor de krant volgt, is in een thriller al eerder vertoond. Dat doet aan Loverboy, het debuut van Richard Belsky, weinig af (Hodder & Stoughton, import Nilsson & Lamm;  63,35). Het is een vakkundig en goed geschreven thriller met als hoofdpersoon - hoe kan het anders in deze tijd - een journaliste en dan een die haar collega's onder tafel kan drinken. Op de ouderwets aandoende stadsredactie van de krant in New York waar ze na een start in de provincie is beland, mag je dat een wapenfeit noemen.
Alleen praten we dan over jaren terug, voordat ze zich tot de blauwe knoop bekende, zonder dat de lol en de spanning uit haar leven zijn verdwenen. Als een in het niets verdwenen moordenaar die het op vrijende paartjes en jonge vrouwen had gemunt en die nooit is gegrepen, na een lange pauze weer actief wordt, zoekt hij, net als voorheen, contact met de journaliste en net als toen lijkt haar leven weer in een roes op te gaan. Dit keer alleen vanwege de kick van de primeur, vermengd met gevoelens van angst en vreemd genoeg ook schuld.
De journaliste blikt terug op de eerste periode, die haar roem bracht en die deels verdween in doorzakken met een politieman die fanatiek probeerde de moordenaar te grijpen. Samen waren ze een gouden koppel totdat de man zelfmoord pleegde. En wat gebeurde er met de dader? Belsky die zelf uit de journalistiek afkomstig is, bouwt de intrige listig op, hoewel de ervaren thrillerlezer ziet aankomen in welke hoek van de kamer hij zichzelf aan het schilderen is.
Theo Capel
Vroege Ekman
 In de jaren tachtig werden al wat boeken van haar in het Nederlands vertaald, maar de Zweedse schrijfster Kerstin Ekman (1933) kreeg in Nederland pas bekendheid met het meesterlijk vertelde Zwart water, over een drama dat zich voltrekt in het schaars bevolkte noorden van Zweden. Tergend langzaam komt de lezer te weten wie een in de vrije natuur kamperend jong stel heeft vermoord. Na Zwart water verschenen twee 'gewone' romans in vertaling; dit najaar brengt Bert Bakker De drie kleine geleerden uit, een policier uit 1961.
Ook in Engeland sloeg Blackwater aan, voor de uitgever eveneens aanleiding alsnog haar ruim 35 jaar oude, maar geenszins verouderde boek te publiceren: Under the Snow (Vintage, import Novelty Books;  29,20). De zwaarlijvige en wat onhandige agent Torsson neemt eerst rustig de tijd om een vlieg dood te maken voor hij de telefoon opneemt - niets kan hier dringend zijn. In Rakisjokk echter, een vlek aan de overkant van het meer, in het ruige berggebied dat doorloopt tot de oevers van de Noordelijke IJszee, is een inwoner levenloos in de sneeuw gevonden. Torsson moet de ski's onderbinden om er te kunnen komen. 'Elkaar doodmaken dat kunnen ze, maar een behoorlijke weg aanleggen ho maar.'
Niemand in de kleine gemeenschap wil veel kwijt en hoewel de politieman voelt dat hij belogen wordt, kan hij niet anders dan officieel een natuurlijke doodsoorzaak rapporteren. Maar is het wel de vorst die tekenleraar Matti fataal is geworden, of heeft iets anders tot zijn dood geleid?
De zomer erop komt David Malm, een vriend van de omgekomene, vanuit Stockholm in Lapland poolshoogte nemen. Agent Torsson - reeds gestoken in hawahemd - besluit niet naar zijn vakantiebestemming 'in het zuiden' af te reizen (voor hem is dat niet de Algarve of Griekenland, maar de industriestad Eskiltuna in Midden-Zweden). Hij vergezelt de praatgrage Malm naar Rakisjokk. In de poolzomer zijn de zwijgzaamheid en de onwilligheid nog bijna even tastbaar en ook de onherbergzame natuur en het onbestendige klimaat vormen niet bepaald bondgenoten. Moeizaam, bijna lettergreep voor lettergreep, komt het speurende gelegenheidsduo achter de ware toedracht van Matti's dood. Under the Snow laat zien welk meesterschap Ekman aan het begin van haar carrire al aan de dag legde.
Adriaan de Boer
Vertaald:
- 'Een rommelig verhaal, meer lief dan spannend', oordeelde deze rubriek over The Magician's Tale van David Hunt. Nu vertaald als De T-moorden (Het Spectrum;  39,90).
- Regent's Park in Londen is het werkterrein van Ruth Rendell in De sleutels naar de straat (The Keys to the Street). Onmiskenbare kwaliteit, maar ze schreef spannender boeken (Het Spectrum;  39,90).
- Zijn debuut Meg maakte Steve Alter in n klap miljonair omdat de Disney Studio de filmrechten kocht. Jurassic Shark wordt het in Amerika genoemd; in de hoofdrol de prehistorische haai Meg (De Boekerij;  32,50).
- New York in de tweede helft van de vorige eeuw is in Gevallen vrouwen (Scarlet Women) door J.D. Christilian het toneel voor een soort schelmenroman waarin onderwereld en elite elkaar ontmoeten te midden van veel paardenvijgen, liederlijkheid en groeiend maatschappelijk bewustzijn (Luitingh-Sijthoff;  34,90).

