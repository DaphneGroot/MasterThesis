	In de British Library werkten Marx, Lenin, Ghandi, Dickens, Shaw en Yeats; De mooiste leeszaal ter wereld sluit
	Van onze correspondent
Bert Wagendorp

LONDEN
Gefilterd licht valt door twintig grote ramen en de lichtkap bovenin de koepel. Lange, houten en met blauw leer beklede leestafels staan als de spaken van een wiel in de ronde ruimte. Onder de lichtblauwe, door vergulde ribben onderbroken wand staan boeken. Duizenden boeken. Dit, The Round Reading Room van de British Library in Londen, is de mooiste leeszaal ter wereld. Nog wel.
Wie dit wonder van sereniteit, deze 'meest literaire en wetenschappelijke plaats in de wereld' - zoals schrijver en letterkundige Malcolm Bradbury haar kortgeleden in The Independent omschreef - nog met eigen ogen wil aanschouwen, moet snel zijn.
Want de verhuizing van het boekenbezit van de British Library naar een nieuw onderkomen in St. Pancras is begonnen. In november zal de Ronde Leeszaal worden gesloten.
Aan bureau nummer T 1 zit een heer op leeftijd, achter een voluminieuze foliant. De tedere manier waarop hij de pagina's omslaat, de intense concentratie waarmee hij leest en mogelijk ook de dikte van zijn brillenglazen verraden een levenslange liefde voor het boek. Hij is historicus en komt al sinds juni 1946 in de Leeszaal, toen de schade die een Duitse bom in oktober 1939 had aangericht was hersteld. Zeker tweemaal per week zat hij hier, en sinds zijn pensionering vaker.
'Ik kan het niet begrijpen dat dat straks niet meer zal kunnen', zegt hij zacht - want in de Leeszaal wordt hardop praten niet op prijs gesteld. 'Dit is voor mij de mooiste plek van Londen. En die zal verdwijnen. Nou ja, de plek verdwijnt niet, maar haar ziel zal straks niet meer bestaan. Dat is erg, heel erg. Ik kan niet goed uitleggen hoe erg ik dat vind.'
Eind vorig jaar nam de gemeenteraad van de Londense deelgemeente Camden het besluit dat de Ronde Leeszaal een openbaar informatiecentrum mag worden, als onderdeel van het British Museum. De karakteristieke boekenkasten zullen verdwijnen, de schitterende ruimte zal door een glazen scherm in tweeën worden gedeeld en verder worden vermoord door talloze computers en publicatieborden.
In 1994 had de commissie Nationaal Erfgoed van het Lagerhuis nog verklaard dat het 'een daad van barbarisme' zou zijn wanneer de 'subliem-mooie Leeszaal zomaar een deel van het Brits Museum zou worden'. Dat wordt het nu toch.
Wetenschappelijke instituten uit de hele wereld stuurden protestbrieven tegen de geplande ontmanteling van, zoals in een brief stond, 'een van de grootste symbolen van de intellectuele ontwikkeling van Engeland'. 'Maak van de Ronde Leeszaal niet iets dat op een winkelcentrum lijkt', smeekte het bestuur van het Universiteitsarchief van Harvard.
Maar de boeken verdwijnen, redeneerde Camden, dus wat moet je dan nog met een leeszaal? Zelfs als dat een Leeszaal is, met een grote L? Met een koepel die lijkt te zijn ontworpen om de zoekende geest van ruimte te voorzien, of van hemelse inspiratie.
De Ronde Leeszaal werd geopend in 1857. Ze was gebouwd in een open ruimte in het complex van het Brits Museum. Kern van het gebouw vormde de ronde zaal met zijn ruim dertig meter hoge koepel, 42,6 meter in diameter - slechts zestig centimeter minder dan het Pantheon in Rome.
De vier aangrenzende ruimten die ontstonden door de rechthoekige vorm van het gebouw als geheel, vormden de opslagruimten voor het steeds maar uitdijende boekenbezit.
Niet iedereen mocht zomaar naar binnen, en dat is nog steeds zo. Wie een pas wil bemachtigen, moet minstens 21 zijn en kunnen bewijzen dat hij voor zijn onderzoekswerk is aangewezen op de boeken van de British Library. Daarnaast dient hij over geduld te beschikken.
Wie een ander werk dan een van de ruim 24duizend referentieboeken die zich in de Leeszaal bevinden wil inzien, moet rekenen op een wachttijd van gemiddeld anderhalf tot twee uur. De Ronde Leeszaal is een oud en respectabel instituut, dat weigert zich aan zoiets ordinairs als haast te onderwerpen.
Karl Marx schreef hier Das Kapital. Lenin las hier de werken van Marx en Engels, ter voorbereiding op de revolutie. Peter Kropotkin, de anarchist, was tussen 1886 en 1917 een zeer regelmatige bezoeker. Gandhi kwam hier, nadat hij in 1888 in Londen was gaan studeren. Charles Dickens, George Bernard Shaw, Thomas Hardy, W. B. Yeats, T. S. Eliot, Virginia Woolf, Cyril Connolly: ze schreven hier, of lieten zich inspireren door wat anderen voor hen hadden geschreven. En zo waren er nog veel meer.
Malcolm Bradbury kwam er in 1953 voor het eerst. De Leeszaal, schreef hij, was het centrum van het toen nog steeds bruisende literaire leven in de wijk Bloomsbury. 'Dit was de droge plaats in een nat Londen. Dit was het heilige der heiligen, the heartland of books'. Waar toen nog zwijgplicht heerste en alleen de hoge stem van Angus Wilson, schrijver maar ook een van de bibliothecarissen, langs de wanden van de koepel galmde.
In het midden van de zaal bevinden zich de informatiebalies, waar ooit de Superintendents heersten, tot de Tweede Wereldoorlog met een hoge zwarte hoed op het hoofd. Tot die functie in 1975, na 118 jaar, werd opgeheven, zwaaiden veertien verschillende Toezichthouders de scepter in de leeszaal. Zij onderwierpen potentiële 'lezers' aan een streng toelatingsgesprek, handhaafden de orde, adviseerden en beheerden het boekenbezit.
De beroemdste was Richard Garrett, die de Leeszaal bestierde van 1875 tot 1884. Garrett was een man met een fotografisch geheugen, die zowel alle Pausen als alle winnaars van de Derby uit zijn hoofd kende en daarnaast bekend stond als een wandelende index op het boekenbestand. Rond de plaats waar nu zijn opvolgers werken, staat in 2300 delen de hoofdcatalogus van de Bibliotheek.
De verhuizing van de achttien miljoen werken die de British Library in bezit heeft naar de nieuwe behuizing in Euston Road is inmiddels begonnen. En de lezers zullen volgen, op een enkeling na wellicht. Zoals de historicus. 'Ik weet niet of ik straks nog naar de nieuwe leeszaal zal gaan. Als de vrouw waarmee je vijftig jaar getrouwd bent geweest overlijdt, neem je dan nog een ander?'
'Haar hoofdfunctie, als een centrum van informatie, zal onveranderd blijven, hoewel straks de modernste technologie gebruikt zal worden', zei een van de bestuursleden van de Bibliotheek onlangs vergoeilijkend.
Maar Bradbury zette dat recht. 'De Leeszaal was nooit een centrum van informatie, het was een grootse plaats van schrijven en wetenschap. Wat wij ontmantelen is een hele historie van letterkunde. Wij beroven een van de mooiste menselijke ruimten, ooit voor verbeelding en onderzoek ontworpen, van haar betekenis.'
Of, zoals hij dat bijna onvertaalbaar formuleerde: 'The world's most bookish space is to be robbed of its bookishness.'

Foto
	The Round Reading Room van de British Library. FOTO ABC

