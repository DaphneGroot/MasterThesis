Brooklyn (New York).
Brooklyn is een van de vijf stadsdelen ("boroughs") van de Amerikaanse stad New York. Brooklyn valt ook samen met een van de county's van New York, Kings County. De naam is een Engelse verbastering van het Nederlandse Breuckelen. De wapenspreuk van Brooklyn luidt: "Een draght maeckt maght", waaruit de Nederlandse wortels van deze stad blijken.
Brooklyn heeft een oppervlakte van 251 km² en telt ongeveer 2,5 miljoen inwoners. In Brooklyn zijn Brooklyn Botanic Garden en de Prospect Park Zoo te vinden.
Een bekende wijk is Brighton Beach, dicht bij het badstrand- en vermaakscentrum Coney Island gelegen, dat de afgelopen vijftien jaar een wijk van Russische joden is geworden, met de bijnaam "Klein Odessa".
Geschiedenis.
Chromolithografie van de Brooklyn Bridge in uit 1883 door Currier and Ives
Breuckelen werd in 1646 gesticht door Nederlanders die daar namens de West-Indische Compagnie zaten.
Tot 1898 was Brooklyn een afzonderlijke gemeente. In 1840 telde deze ongeveer 36.000 inwoners, in 1860 waren dat er reeds bijna 300.000, tegenover ruim 800.000 in New York, dat toen nog alleen uit Manhattan bestond. Brooklyn was hiermee, na New York, Philadelphia en Baltimore de vierde stad van de Verenigde Staten.
Tot 1883 was Brooklyn alleen door een veerpont met Manhattan verbonden; in dat jaar werd de Brooklyn Bridge voltooid. Sinds het eind van de 19e eeuw bestaat een groot deel van de bevolking van Brooklyn uit joden.
In de 20e eeuw hebben zich ook grote zwarte wijken in Brooklyn gevormd, die over het algemeen wat minder verloederd zijn dan bepaalde delen van Harlem en de Bronx, hoewel ook delen van de zwarte wijk Bedford Stuyvesant grote problemen met criminaliteit en drugsverslaving hebben gekend, die thans iets schijnen te verminderen.
