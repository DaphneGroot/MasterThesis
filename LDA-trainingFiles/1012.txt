	Zoon van Bill Cosby langs snelweg vermoord
	Van onze correspondent
WASHINGTON
De enige zoon van de Amerikaanse televisieacteur Bill Cosby is donderdag in de buurt van Los Angeles doodgeschoten.
Ennis Cosby, een twintiger, werd vermoord op een snelweg in Hollywood nadat hij was gestopt om een lekke band te verwisselen. Cosby junior werd in de vroege ochtend gevonden door een passerende automobilist.
De politie zegt een verdachte op het oog te hebben. Het motief is nog niet duidelijk, er zijn geen sporen van een beroving aangetroffen.
De 54-jarige Bill Cosby kreeg het bericht van zijn zoons dood in New York, waar hij bezig was zijn wekelijkse programma Cosby op te nemen.

