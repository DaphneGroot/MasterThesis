Iowa (staat).
Iowa is een staat van de Verenigde Staten. De standaardafkorting voor de "Hawkeye State", zoals de bijnaam luidt, is IA. De hoofdstad van de staat is Des Moines, dat grofweg in het midden van de staat ligt.
Geschiedenis.
Het gebied dat nu Iowa heet, werd oorspronkelijk bevolkt door Indianenstammen als de "Ioway", ook wel Iowa genoemd. Daarna was de regio lang in handen van de Fransen als onderdeel van Louisiana (Nieuw-Frankrijk), vandaar Des Moines. Gedurende enige decennia aan het einde van de 18e eeuw bezat Spanje het gebied. Frankrijk verkocht het uiteindelijk in 1803 aan de Verenigde Staten. Op 28 december 1846 werd Iowa als 29ste staat een onderdeel van de Verenigde Staten. Tijdens de Amerikaanse Burgeroorlog maakte Iowa deel uit van de Unie.
Geografie.
De staat Iowa beslaat 145.743 km², waarvan 0.71 % water is. Iowa valt onder de "Central" tijdzone. Iowa grenst in het noorden aan de staat Minnesota, in het westen aan South Dakota en Nebraska, in het oosten aan Wisconsin en Illinois en in het zuiden aan Missouri.
De belangrijkste rivieren zijn de Mississippi, die de gehele oostgrens definieert, en de erin uitkomende Des Moines. Ook de Missouri-rivier in het westen, die een groot gedeelte van de westgrens vormt, geldt als belangrijk.
Iowa is vrij vlak. Het hoogste punt ligt op 509 m.
Bestuurlijke indeling.
Iowa is onderverdeeld in 99 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2011 werd Terry Branstad van de Republikeinse Partij verkozen tot gouverneur van de staat Iowa. Hij bekleedde die functie ook al tussen 1983 en 1999. In mei 2017 legde Branstad zijn functie tussentijds neer om Amerikaans ambassadeur in China te worden. Hij werd opgevolgd door partijgenoot en luitenant-gouverneur Kim Reynolds, die daarmee de eerste vrouwelijke gouverneur van Iowa is.
De wetgevende macht bestaat uit het Huis van Afgevaardigden van Iowa ("Iowa House of Representatives") met 100 leden en de Senaat van Iowa ("Iowa Senate") met 50 leden.
Demografie en economie.
In 2000 telde Iowa 2.926.324 inwoners (20 per km²) waarvan ongeveer 61% van de bevolking in stedelijke gebieden woont. De grootste steden zijn hoofdstad Des Moines en Cedar Rapids. Het bruto product van de staat bedroeg in 2001 91 miljard dollar. Meer dan 35% van de bevolking is van Duitse afkomst, gevolgd door Ieren (13,5%).
Taal.
Het Engels wordt door 94% van de mensen gesproken. Hierna is Spaans de meest gesproken taal door de 120.000 Latino's. Ongeveer 17.000 mensen spreken Duits, voornamelijk in het gebied rond de Amana Colonies, waar een speciaal dialect gesproken wordt. De amish-gemeenschap spreekt Pennsylvania-Duits.
