 RODAMCO RETAIL NED KEUZEDIVIDEND. 
 AMSTERDAM, Mar 4 (Reuter) - Vastgoedfonds Rodamco Retail Nederland NV heeft meegedeeld dat zij over 1996/97 een dividend wil betalen van 6,44 gulden per aandeel. 
 In plaats van het contante dividend over 1996/97 kunnen aandeelhouders ook kiezen voor een dividend van naar verwachting 4,24 gulden contant plus twee nieuwe aandelen voor elke 100 bestaande stukken. 
 Over 1995/96 werd 4,20 gulden contant betaald plus naar keuze twee gulden contant dan wel twee procent in aandelen. 
 Rodamco Retail Nederland boekte het nu afgesloten boekjaar een netto winst van 48,6 miljoen gulden, 2,5 procent meer dan de 47,4 miljoen van 1995/96. Per aandeel ging de netto winst naar 6,43 gulden van 6,29 gulden. 
 Het fonds zegt positief te zijn over de resultaten die voor 1997/98 worden verwacht en gaat uit van een stijging van de winst per aandeel met drie procent tot ruim 6,60 gulden. 
 Die verwachting is gebaseerd op de huidige portefeuille en de volgens het fonds voorzichtige vooronderstelling dat het aantal aandelen met twee procent zal groeien door het stock-dividend. 
 (c) Reuters Limited 1997. 
