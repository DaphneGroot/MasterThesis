	Weinig spetterend afscheid van jeugdtheater 
	De muzikant en het meisje door Het Gevolg. Regie: Arlette van Overvelt. Blauwe Zaal Utrecht, 31 maart. Vanaf 6 jaar. Tournee.
Zwaarbewaakte treinen door het Muztheater. Bewerking en regie: Eric Vliegenberg. Silviuscollege, Hoofddorp, 2 april. Vanaf 12 jaar. Tournee.
Het Gevolg, jeugdtheatergezelschap uit Turnhout, heeft een naam hoog te houden. Onder de bevlogen leiding van Ignace Cornelissen bracht de groep in het verleden onvergetelijke producties als Hendrik V en Winteravondsprookje. Met gevoel voor de speelse aspecten van Shakespeare, gekoppeld aan een aangrijpende inhoud, trok Cornelissen als bewerker en regisseur internationaal de aandacht.
Cornelissen leidde Het Gevolg ruim tien jaar, maar steeds sterker ervaarde hij het kinderpubliek als een beperking. Het Gevolg richt zich daarom voortaan op volwassenen; De muzikant en het meisje is de laatste jeugdproductie die het gezelschap uitbrengt. Helaas is het geen spetterend afscheid geworden, regisseur Arlette van Overvelt grijpt terug op alle clichs die in het jeugdtheater maar denkbaar zijn.
Het gelijknamige boek van Rita Trnqvist stelt de zucht naar succes en geld tegenover eenvoud en integriteit. Dat contrast wordt verbeeld door een muzikant die zijn simpele blokfluit inruilt voor steeds luidere instrumenten en tot slot met schetterende fanfaremuziek de lieveling wordt van het publiek. Zijn bewonderaarster van het eerste uur, een jonge majorette, denkt met weemoed terug aan zijn ijle gefluit.
Behalve de suggestieve geluidsband van Piet Slangen valt er weinig te genieten. In de bewerking ligt het moralisme op de loer, het schort aan pakkende taal en de enscenering is ronduit armoedig. De acteurs slagen er niet in hun personages geloofwaardig neer te zetten. Het is een voorstelling die voorbij gaat aan alles wat er in het jeugdtheater is bereikt.
Een meeslepend boek levert spannend toneel op, moet Eric Vliegenberg hebben gedacht. Als jonge regisseur kreeg hij de gelegenheid bij het Muztheater een voorstelling te maken. Zwaarbewaakte treinen van de Tsjechische auteur Hrabal vertelt het relaas van een puber die kampt met groeistuipen op seksueel en amoureus gebied. Niettemin verandert hij tijdens de Twee Wereldoorlog in een held.
Twee acteurs treden afwisselend op als verteller en speler. De ik-figuur, Milosch, heeft een voorliefde voor treinen. Hij brengt het tot jongste spoorwegbeambte op een klein Tsjechisch station. Daar wordt het leven bepaald door de oorlog, onophoudelijk passeren er munitietreinen voor het front. Maar voor de jongen is zijn ontwakende seksualiteit en zijn eerste verliefdheid belangrijker dan wat er in de grote wereld gebeurt.
Dat hij toch betrokken raakt bij een terroristische actie, lijkt een ongelukkig toeval. Al heeft hij de heldhaftige onbezonnenheid waarmee hij zich inzet van zijn grootvader gerfd. Die probeerde ooit in zijn eentje met blote handen een tank tegen te houden. Tevergeefs, het gevaarte reed over hem heen. Met Milosch loopt het al even slecht af.
Helaas is het verhaal op papier heel wat aangrijpender dan op het toneel. De manier waarop de seksuele groeistuipen van de jongen zijn vervlochten met het oorlogsgeweld gebeurt in de toneelbewerking te schoksgewijs. Het tragische einde heeft zich al voltrokken voordat je het in de gaten hebt.
Met behulp van een kleine maquette met een rijdend treintje doen de acteurs hun verhaal. Maar dat speelgoed heeft op het toneel even weinig theatrale kracht als hun voordracht. De statische enscenering, de houterige taal en de weinig pakkende verhaallijn leveren te weinig op om een zaal vol ongedurige pubers bij de les te houden.
Marian Buijs

