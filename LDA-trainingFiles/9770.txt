Mato Grosso do Sul.
Mato Grosso do Sul is een van de 26 deelstaten van Brazilië. De staat heeft een oppervlakte van ca. 357.146 km2 en ligt in het zuiden van de regio Centraal-West. Ze wordt begrensd door Mato Grosso in het noorden, Goiás in het noordoosten, Minas Gerais en São Paulo in het oosten, Paraná in het zuidoosten, Paraguay in het zuiden en zuidoosten en Bolivia in het westen. In had de staat inwoners. De hoofdstad is Campo Grande. Andere belangrijke steden zijn Dourados, Corumbá en Três Lagoas.
De Pantanal bedekt het uiterste westen van de staat en de laagvlakte het noordwesten. De hoogvlakte met het randgebergte van Bodoquena neemt het oosten in beslag. De voornaamste rivieren zijn de Paraguai, Paraná, Paranaíba, Miranda, Aquidauana, Taquiri, Rio Negro, Apa en de Correntes.
De economie is gebaseerd op landbouw (soja, maïs, rijst, suikerriet), veeteelt, mijnbouw (ijzer, mangaan, kalk) en op de verwerkingsindustrie daarvan.
Geschiedenis.
Aan het begin van de 20e eeuw ontstond er een afscheidingsbeweging met een opstand geleid door kolonel Mascarenhas, die in het neerslaan van de rebellie resulteerde, hoewel in het noorden de opstand voortduurde.
Tijdens de Constitutionalistische Revolutie van 1932 ging het zuiden mee met deze beweging onder voorwaarde dat er een deling zou komen. Op 1 oktober 1977 werd Mato Grosso eindelijk gesplitst en op 1 januari 1979 werd het zuidelijk deel als Mato Grosso do Sul als nieuwe deelstaat ingesteld met een gouverneur en een Grondwetgevende Vergadering. De eerste verkiezing vond plaats in 1982. De regering rechtvaardigde de deling met verwijzing naar de zeer grote oppervlakte van de oude staat die een effectieve administratie in de weg stond alsmede de grote ecologische verschillen tussen de beide delen ervan.
Bestuurlijke indeling.
De deelstaat Mato Grosso do Sul is ingedeeld in 4 mesoregio's, 11 microregio's en 77 gemeenten.
