Finse Golf.
De Finse Golf (Fins: "Suomenlahti", Estisch: "Soome laht", Russisch: Финский залив; "Finskij zaliv", Zweeds: "Finska viken") is het gedeelte van de Oostzee tussen de zuidkust van Finland en de noordkust van Estland en het ten oosten daarvan gelegen Russische kustgebied. De voornaamste waterleverancier is de Neva, die bij Sint-Petersburg uitmondt in de Nevabaai, het meest oostelijke deel van de Finse Golf. Andere belangrijke steden aan de Finse Golf zijn Helsinki en Tallinn. De westgrens van de Finse Golf wordt doorgaans getrokken tussen de schiereilanden Hanko in Finland en Põõsapea in Estland. De zee heeft een oppervlakte van 29.500 km². De maximale breedte is 130 kilometer.
Van de eilanden in de Finse Golf is het Russische eiland Hogland met 21 km² het grootste. Op een oostelijker Russisch eiland, Kotlin, bevindt zich het referentiepunt waaraan hoogtemetingen in Rusland en een groot deel van Oost-Europa worden gerelateerd, het peil van Kronstadt.
De saliniteit van de Finse Golf is nog lager dan die van de rest van de Oostzee: deze is in het westen tot 6 promille en neemt naar het oosten toe verder af. Door het lage zoutgehalte bevriest de zee gemakkelijk in de winter.
Het noordelijkste puntje van Estland ligt in de Finse Golf en is de kaap Purekkari neem. Een onderdeel van de Finse Golf is de Baai van Tallinn, ten noorden van Tallinn.
Als eerste over de Finse Golf.
Op 26 juli 2008 werd de golf door twee Esten voor het eerst officieel overgezwommen. Bruno Nopponen legde het 55 kilometer lange traject van het Finse Porkkala naar het Estische Suurupi af in 19 uur en 13 minuten. Priit Vehm deed er drie uur langer over. Vier anderen haalden de overkant niet.
De eerste ballonvaart over de Finse Golf staat op naam van de Finnen Jan Fröjdman en Timo Sulin-Saaristo. Zij vertrokken op 20 april 1997 vanuit Sipoo en landden na 3 uur en 39 minuten op 21 km ten oosten van Tallinn.
