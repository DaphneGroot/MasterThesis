	Bond bereidt staking in postkantoren voor
	Van onze verslaggever
AMSTERDAM
De directie van Postkantoren BV weigert tegemoet te komen aan de belangrijkste eisen van de Abvakabo bij de komende reorganisatie. Tijdens overleg dat vrijdag werd gevoerd, bleek dat Postkantoren BV niet kan garanderen dat er geen gedwongen ontslagen vallen. De Abvakabo vindt dat er daardoor 'geen andere weg meer openstaat dan acties voor te bereiden'.
De bond overlegt daarover woensdag met de duizend werknemers van postkantoren die in de ondersteunende diensten werken. Als het tot acties komt, zullen in eerste instantie alleen deze diensten die voeren.
De bevoorrading van de Nederlandse postkantoren kan daardoor in gevaar komen. Vooralsnog zal de consument niet geconfronteerd worden met gesloten loketten, aldus A. Pastoors van de Abvakabo.
Bij Postkantoren BV werken 5800 personeelsleden. De directie is de bond alleen tegemoet gekomen op het punt van aanvullende mogelijkheden voor bij- en omscholing. De andere eisen gaan volgens de directie van Postkantoren boven het sociaal plan uit en zijn daarom niet in te willigen.
De Abavakabo eist dat er bij de reorganisaties geen gedwongen ontslagen vallen. Werknemers die herplaatst worden, moeten een toezegging krijgen van de directie voor woon- en reiskosten, vindt de bond. Bovendien wil de Abvakabo dat de maximale periode dat werknemers overcompleet kunnen zijn, wordt uitgebreid.
Postkantoren, een gezamenlijke ondernemening van ING en KPN, is van plan om de ondersteunende activiteiten van elf regiokantoren en die van het hoofdkantoor in Den Haag te bundelen in de regio Utrecht. De komende jaren zouden 280 personeelsleden bij Postkantoren hun baan verliezen. Zo'n zevenhonderd werknemers moeten worden herplaatst.
Het personeel van Postkantoren is bang dat de mogelijkheid overgeplaatst te worden bij KPN tamelijk klein is, omdat ook PTT Telecom de organisatie op de helling gaat zetten. Daarmee krijgen vijftienduizend van de dertigduizend PPT Telecom-medewerkers te maken. De werknemers van Postkantoren vrezen daardoor geheel buiten de boot te vallen.

