Centimeter.
Een centimeter (cm) is een lengte van 0,01 meter = 10 mm.
Centi komt van het Latijnse woord 'centum', honderd.
De centimeter is de gebruikelijke eenheid voor metingen in huiselijke omstandigheden, bijvoorbeeld lichaamslengte, afmetingen van meubels, kleding enzovoort. In technische tekeningen wordt liever de millimeter gebruikt.
Condensatoren.
Vroeger werd de capaciteit van condensatoren wel in centimeters uitgedrukt. Dat is niet zo verwonderlijk: deze is voornamelijk van de geometrie van de condensator afhankelijk: het plaatoppervlak gedeeld door de afstand, met een dimensieloze factor, de diëlektrische constante εr, voor het diëlektricum. 1 cm ≈ 0,885 419 pF.
De gebruikelijke voorvoegsels worden in dit geval achterwege gelaten; zo kan men een condensator van 10.000 cm aantreffen (niet 100 m). Een dergelijke condensator bestaat bijvoorbeeld uit twee platen van een m² op een onderlinge afstand van 1 cm, of, praktischer, twee platen van 1 cm² op een onderlinge afstand van 1 µm.
Meetlint.
Een oprolbaar meetlint wordt ook wel een centimeter genoemd. Dat is vergelijkbaar met de micrometer, die zowel een lengte-eenheid als een meetinstrument is, hoewel dit meetinstrument niet zo nauwkeurig is als de naam doet vermoeden.
