Sjoukje Hooymaayer.
Sjoukje Hooymaayer, officiële naam: Sjoukje Marijke Hooijmaaijer (Laren, 27 juli 1940) is een Nederlandse actrice.
Carrière.
Ze studeerde met onder anderen Carol van Herwijnen en Jeroen Krabbé aan de Toneelschool Amsterdam. Haar eindexamenklas ontving de Top Naeff-prijs (1965). Van 1965 tot 1980 was zij verbonden aan Toneelgroep Theater en van 1981/1982 aan de Haagse Comedie, daarna werkte zij als freelance actrice.
Theater.
In haar carrière speelde zij uiteenlopende grote rollen op toneel en voor tv: in zowel komedie als drama, modern als klassiek toneel. Een kleine greep: van Goldoni speelde zij onder andere Giachinta in de trilogie "Het Buitenverblijf" en Mirandolina in "De Herbergierster". Ook speelde zij Shakespeare: onder andere Olivia in "Driekoningenavond", Rosalinde in "Naar het u lijkt" en één van de "Vrolijke vrouwtjes van Windsor". Daarnaast speelde ze ook in vijf stukken van Alan Ayckbourn, waaronder "Wat een gekke man... en z’n vrouw dan...", "De Tafel van Tien" en de trilogie "Zo zijn onze manieren". Ook was zij nog te zien in "De Rit over het Bodenmeer" en Neil Simons "The prisoner of 2nd avenue".
Zij stond in stukken van schrijvers als Joe Orton, G.B. Shaw, Marivaux, Ibsen, Ödön von Horváth, Botho Strauß, Marguerite Duras. Voor haar rol van Butler in "Kleine Alice" van Edward Albee ontving zij de theaterprijs "Colombina".
Televisiewerk.
Naast haar theaterwerk was zij ook te zien op tv, onder andere in de rol van koningin in "Vorstenschool" van Multatuli en in "Verhalen van Boccaccio". Daarnaast deed zij twee liedjesprogramma’s met de Belgische zanger Miel Cools en een programma met liedjes van Boris Vian met André van den Heuvel.
Bekendheid bij het grote publiek kreeg zij door haar rol van dokter Lydie van der Ploeg in de succesvolle VARA-serie "Zeg 'ns AAA". Het programma won in 1984 de Gouden Televizier-Ring. Na "Zeg 'ns AAA" speelde zij in de televisieserie "Zonder Ernst", waarin zij de rol vertolkte van Jet, dochter van Ellen Vogel, moeder van Ellemijn Veldhuijzen van Zanten en vriendin van Marnix Kappers.
Tijdens haar werk voor televisie stond ze samen met Hans Cornelissen en Luc Lutz, op toneel in het stuk "Mijnheer Lievegoed". Daarnaast was zij te zien met Ton van Duinhoven in "Wat is er met Melvin?" en met André van den Heuvel in "De Kreek". Met Manfred de Graaf speelde zij in zowel "Het Hemelbed" als in "Candida".
Privé.
Hooymaayer was getrouwd met acteur en regisseur René Lobo (1940-2015).
