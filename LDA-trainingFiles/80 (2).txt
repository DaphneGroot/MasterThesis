Argon.
Argon is een scheikundig element met symbool Ar en atoomnummer 18. Het is een kleurloos edelgas.
Ontdekking.
In 1785 veronderstelde de Britse wetenschapper Henry Cavendish dat argon in de lucht voor zou moeten komen maar kon dat niet aantonen. Pas in 1894 konden Lord Rayleigh en William Ramsay aantonen dat argon daadwerkelijk in de lucht voorkwam. Door middel van een experiment (zuivere lucht werd ontdaan van andere stoffen, zoals zuurstof, koolstofdioxide, water en stikstofgas) konden zij het bestaan van deze stof aantonen. De naam komt van het Griekse "ἀργος" dat te vertalen is als "lui" of "niet actief". Hierbij werd verwezen naar de inerte eigenschappen van dit element.
Verschijning.
De aardse atmosfeer bestaat voor 0,94% uit argon. Op de planeet Mars is die concentratie hoger; 1,6%. Argon wordt verkregen als bijproduct tijdens vloeibaar maken van lucht en is op commerciële schaal verkrijgbaar in hogedrukcilinders of in bulk vorm. In dit laatste geval gaat het om grote tanks op industriële complexen die met tankwagens bij worden gevuld.
Opmerkelijke eigenschappen.
Argon lost net zo goed op in water als zuurstofgas en bijna 2,5 keer beter dan stikstofgas. Net als de andere edelgassen is argon kleurloos en geurloos in zowel gas- als in vloeibare (bij extreem lage temperaturen) fase. Tot op heden zijn er geen argon-verbindingen bekend. In het verleden is er weleens melding gemaakt van een verbinding met fluor, maar dat is nog nooit bevestigd.
Isotopen.
Op aarde komt argon voor als 36Ar, 38Ar en 40Ar, waarvan de laatste het meest voorkomt (> 99%). 40Ar ontstaat uit elektronenvangst van 40K dat een extreem lange halveringstijd heeft.
Toxicologie en veiligheid.
Argon is niet brandbaar, explosief of giftig. Grote hoeveelheden van het gas kunnen verstikking veroorzaken doordat het de zuurstof verdringt. Argon wordt verhandeld in (donkergroene) cilinders die onder hoge druk staan. Bij te snelle ontsnapping van het gas kunnen brandwonden op de huid of op de ademhalingswegen ontstaan.
