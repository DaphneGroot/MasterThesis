Staatsinrichting van Duitsland.
De volgende gegevens hebben betrekking op de staatsinrichting van de Bondsrepubliek Duitsland.
Bondsdag.
De Bondsdag (minstens 598 zetels, maar meer zijn mogelijk - actueel (vanaf 2009 tot 2013) 611 zetels) wordt gekozen via een algemene volksstemming (stemrecht vanaf 18 jaar) onder een systeem dat directe en proportionele vertegenwoordiging combineert. Er wordt een kiesdrempel van 5% gehanteerd (uitgezonderd wanneer een partij drie directe mandaten haalt). Leden worden gekozen voor een periode van vier jaar.
Bondsraad.
De Bondsraad is de nationale vertegenwoordiging van de 16 deelstaten. De leden, 69 in totaal, worden door de deelstaatregeringen aangeduid. Elke staat heeft 3 tot 6 leden of stemmen, afhankelijk van het aantal inwoners; delegaties van één staat zijn verplicht en bloc te stemmen.
De bondsraad kent geen legislatuurperiodes, het is een permanent orgaan. De politieke samenstelling varieert afhankelijk van de resultaten van de deelstaatverkiezingen en de daaruit voortvloeiende coalities in de deelstaten.
Vermittlungsausschuss.
Om conflicten inzake wetgeving tussen bondsdag en bondsraad op te lossen is er een gemeenschappelijke commissie in het leven geroepen: de "Vermittlungsausschuss".
Staatshoofd.
De bondspresident (Duits: Bundespräsident) is het staatshoofd van de Bondsrepubliek Duitsland. De functie van bondspresident is voornamelijk ceremonieel; de feitelijke uitvoerende macht ligt bij de regering, onder leiding van de bondskanselier.
De president wordt door de bondsvergadering, een vergadering die bestaat uit alle leden van de Bondsdag en een gelijk aantal afgevaardigden die door de deelstaatparlementen gekozen zijn, voor een periode van vijf jaar verkozen.
De huidige bondspresident, Joachim Gauck werd op 18 maart 2012 door de Bondsvergadering gekozen met 991 van de 1228 stemmen.
Regeringsleider.
De regering wordt geleid door de bondskanselier.
De kanselier wordt door de Bondsdag met absolute meerderheid verkozen.
Kabinet.
De ministers worden door de president benoemd op voordracht van de kanselier. Zie Kabinet-Merkel III voor het huidige Duitse kabinet.
Juridisch systeem.
In juridische zin is de Federale Grondwettelijke rechtbank, (het Bundesverfassungsgericht) de hoogste instantie in Duitsland. De helft van de rechters worden gekozen door de Bondsdag en de andere helft door de Bondsraad.
