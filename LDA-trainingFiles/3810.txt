	Musical Joe is een lege trukendoos
	Joe, de musical van Ad van Dijk (muziek) en Koen van Dijk (tekst), regie Jos Thie. In theater Carr Amsterdam, 31 augustus. Daar t/m 30 november; daarna in Congresgebouw Den Haag.
Hoe n zangeres met twee liedjes een hele musical redt, althans bijna.
Mathilde Santing, begenadigd zangeres, eigenwijs en bijdehand en vaak mopperend op de muziekindustrie, werd tot veler verrassing door Joop van den Ende gevraagd voor de musical Joe. Santing zou daarin de relatief kleine rol van verbindingsofficier moeten spelen, wat in dit geval neerkomt op een soort engel die tussen hemel en aarde zweeft. Mathilde Santing fladderend op een wolk, omgeven door de toeters en bellen van een moderne musical, het is niet echt wat je noemt typecasting.
Gisteravond ging Joe in het Amsterdamse theater Carr in premire en Santing zong daarin naast wat gezingzegde neventeksten twee echte nummers: Inspiratie en Happy End - het ene een schitterende ballad, het tweede een fantastisch swingende song, het ene voor de pauze, het andere daarna. Daartussen was het afzien geblazen en stevende Joe af op wat zo dodelijk omschreven wordt als een interessante mislukking.
Helemaal eerlijk is het niet. Santing is in deze helse onderneming in feite een buitenstaander, de zangeres die af en toe een beetje over het podium schuifelt, met haar door god gegeven stem die twee nummers zingt, daarmee de hemel op aarde brengt en vervolgens fris en vrolijk in de foyer de complimenten in ontvangst mag nemen.
Hoofdrolspelers Stanley Burleson en Vera Mann daarentegen werken zich uit de naad, om nog maar te zwijgen van de ontelbare technici die in Joe nog nooit eerder vertoonde capriolen uithalen. Carr is de afgelopen maanden veranderd in een amusementsfabriek, waarin filmprojecties, geluidseffecten, lichtcomputers en vuurwerk het publiek geeft waar het volgens Joop van den Ende en zijn staf op zit te wachten: spektakel. Na de neerknallende kroonluchter in The Phantom of the Opera en de helikopters in Miss Saigon zijn het nu neerstortende vliegtuigen.
Joe is gebaseerd op de film A guy named Joe uit 1943, speelt zich af in de Tweede Wereldoorlog en gaat over de jonge oorlogsvlieger Joe (Stanley Burleson) die wel over bravoure beschikt maar niet over het talent om tegen zijn meisje te zeggen: 'Ik hou van jou'. Dat meisje heet Dorinda (Vera Mann) en is transportpiloot. Joe verongelukt op een van zijn gevaarlijke vluchten en wordt bij de hemel tegen gehouden door engel Mathilde die hem zegt dat hij nog het een en ander op aarde heeft goed te maken voordat hij het hiernamaals mag betreden. Joe wordt aldus een soort geestelijke vader van de jonge piloot Ted en via hem probeert hij Dorinda toch nog het liefdesgeluk te geven waar ze recht op heeft.
Het verhaal is eigenlijk te slap voor woorden. Misschien was het ooit de basis voor een charmante, romantische film maar in een nieuwe Nederlandse musical in 1997 is dit belegen sprookje volstrekt niet op zijn plaats. Er deugt een hoop niet aan Joe. Behalve dat bespottelijke verhaal, waaraan op een gegeven moment zelfs geen touw meer is vast te knopen, is de techniek zo overheersend dat er van een juiste balans tussen sentiment en spektakel geen sprake is.
De afgelopen weken is er - naar verluidt - voor zo'n 1,2 miljoen gulden aan techniek uitgegooid, en nog knallen de vliegtuigen je om de oren, onder oorverdovend geroffel van geavanceerd gillende keukenmeiden. Al die soms inderdaad indrukwekkende techniek, samengevat in het toneelbeeld van Paul Gallis, kan niet verhullen dat je hier zit te kijken naar een trukendoos die leeg is, hartstikke leeg.
Wat ontbreekt is sentiment en oprecht geloof in wat de personages meemaken. Bij een musical moet je kunnen janken om dat Vietnamese hoertje in Miss Saigon of gruwen om het verminkte gezicht van het spook van de opera. Hier zit je maar een beetje aan te kijken tegen verkeerde helden uit een verkeerd jongensboek.
Joe is gemaakt door Koen van Dijk (tekst), Ad van Dijk (muziek), Jos Thie (regie) en John Yost (choreografie). De muziek is op de twee Santing-nummers na middelmatig en blijft niet hangen. De stijlen variren van rockabilly, bigband, soft ballads en zelfs ritmische folklore - kortom een ratjetoe. De tekst is hier en daar uitgesproken slecht met soms gekunstelde zinnen, soms regelrechte rijmelarij. Jos Thie, die eerder eer ingelegde met het voetbalspektakel ABE! is aan enige dramaturgische ordening niet toegekomen. De rollen van Simone Kleinsma en Wil van der Meer zijn overbodig en zouden door een Amerikaanse producent al lang zijn geschrapt.
Dat is in wezen wat er aan Joe ontbreekt: lef. In alles wil deze productie een kopie zijn van de grote, dramatische musicals in Londen en New York, ja beter zelfs nog en vooral groter. Vaktechnisch lukt dat allemaal best, maar Joe heeft niets te vertellen. Dat had dit team moeten inzien en daarop hadden grote ingrepen moeten volgen. Maar in het Nederlandse theatersysteem is daar geen tijd voor, en geen plaats. Carr moet vol, en snel.
Gelukkig zijn er een paar opbeurende momenten. De dansnummers van het ensemble zijn energiek en opwindend, de scnes in de mess spetterend en showy en Stanley Burelsons inzet is om door een ringetje te halen. Burleson heeft allure, sex-appeal, hij kan goed zingen en fantastisch dansen en al dat talent gooit hij hier in de strijd. Stanley Burlesons optreden is in n woord indrukwekkend.
Joop van den Ende Theaterpoducties hoopt met Joe opnieuw naar Broadway te gaan, na het daar niet gelukte Cyrano, de musical. De enige die echt klaar lijkt voor Broadway is Mathilde Santing, maar dan met een eigen concert. Gelukkig heeft ze het te druk met trainen voor de Gay Games die volgend jaar in Amsterdam plaats vinden en waarin ze uit zal komen op diverse zwemnummers.
Hein Janssen

Foto
	Mathilde Santing en Stanley Burleson (Joe). FOTO'S HANS HEUS - DE VOLKSKRANT

