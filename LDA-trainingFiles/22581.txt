Sum 41.
Sum 41 is een Canadese punkrockband. De band is op de 41ste dag van de zomer in 1996 opgericht, vandaar de naam. De band komt uit Ajax, Ontario. Sinds de ondertekening van een internationaal platencontract met Island Records in 1999 heeft de band zes studioalbums, een livealbum, twee live-dvdâ€™s en meer dan vijftien singles uitgebracht en de band verkocht meer dan tien miljoen albums wereldwijd.
De huidige leden van Sum 41 zijn Deryck Whibley (zang, slaggitaar, toetsen), Jason McCaslin (basgitaar, achtergrondzang) en Tom Thacker (leadgitaar, achtergrondzang, toetsen).
De band treedt vaak meer dan 300 keer per jaar op en is al voor veel prijzen genomineerd waaronder zeven Juno Awards waarvan ze er twee wonnen. Sum 41 was in 2012 ook genomineerd voor een "Grammy Award for Best Hard Rock/Metal Performance" voor hun nummer Blood in My Eyes, maar ze verloren van de Foo Fighters.
Op 18 april 2013 maakte Steve Jocz (drums, achtergrondzang) via Facebook bekend dat hij uit de band stapte.
Begin en "Half Hour of Power" (1996-2000).
Sum 41 werd opgericht door Deryck Whibley en drummer Steve Jocz nadat Whibley Jocz hem overtuigde om in zijn band te spelen. Een jaar later voegde ze leadgitarist Dave Baksh toe en na enkele bassisten completeerde Jason McCaslin het viertal.
In 1998 nam de band een demo op cassette welke ze naar platenlabels stuurden in de hoop op een contract. De demo's zijn nu erg zeldzaam omdat het de enige opnames zijn met hun originele bassist Richard Roy. Tussen 1999 en 2000 namen ze enkele nieuwe nummers op waarna hun ep "Half Hour of Power" uitkwam op 27 juni 2000. Hun eerste uitgebrachte single werd "Makes No Difference".
"All Killer No Filler" en "Does This Look Infected?" (2001-2003).
Sum 41's debuutalbum "All Killer No Filler" kwam uit op 8 mei 2001. "Fat Lip" werd de eerste single en is nog steeds het bekendste nummer van de band. Andere singles die uitkwamen van "All Killer No Filler" waren "In Too Deep" en "Motivation".
Na het grote succes van het album kon de band gaan toeren met grote bands als Blink-182 en The Offspring. In 2001 had de band meer dan 300 optredens voordat ze de studio indoken voor de opnames van het tweede album. Ze stopten met de laatste week van de tournee vanwege de aanslagen op 11 september 2001. De geannuleerde concerten werden later ingepland.
Op 26 november 2002 kwam hun tweede album "Does This Look Infected?" uit. Het album heeft een harder geluid en de teksten zijn serieuzer. Op de dvd "Cross the T's and Gouge Your I's" welke uitkwam bij de speciale versie van het album vertelt Whibley: "We willen niet nog een album maken dat klinkt als het vorige album, ik haat het als bands albums herhalen".
Het album werd platinum in Canada en goud in de Verenigde Staten, maar was niet zo succesvol als zijn voorganger. De eerste single van het album was "Still Waiting", gevolgd door "The Hell Song" en "Over My Head (Better Off Dead)". Na het uitkomen van "Does This Look Infected?" ging de band weer lange tijd toeren voordat ze terugkeerden in de studio's voor de opname van hun derde album.
"Chuck" en Congo (2004-2006).
In mei 2004 reisde de band af naar de Democratische Republiek Congo samen met War Child Canada, de Canadese tak van War Child om de Congolese Burgeroorlog te documenteren. Enkele dagen na hun aankomst braken gevechten uit in Bukavu, vlak bij het hotel waar de band verbleef. De band wachtte tot het vuren zou stoppen maar dat gebeurde niet. Charles "Chuck" Pelletier, een vredeshandhaver van de Verenigde Naties belde voor gepantserd vervoer zodat de gasten in het hotel veilig weg konden komen. Na zes uur arriveerde het vervoer en kon de band samen met veertig andere burgers in veiligheid worden gebracht.
Ter ere van Pelletier noemde de band hun derde album "Chuck", dat uitkwam op 12 oktober 2004. Het is het hardste en meest serieuze album en werd goed ontvangen. Van dit album komen de singles "We're All to Blame", "Pieces", "Some Say" (alleen in Canada en Japan) en "No Reason" (alleen in Europa en de VS).
Van hun ervaringen in Congo is een documentaire gemaakt welke via de dvd ' uitkwam.
Op 21 december 2005 kwam het livealbum "Happy Life Surprise" uit in Japan. Op het album staat een volledig liveconcert dat de band gaf in London, Otario. Op 7 maart 2006 kwam deze cd ook uit in Canada onder de titel "Go Chuck Yourself".
Vertrek van Dave Baksh en "Underclass Hero" (2006-2008).
Op 11 mei 2006 maakte leadgitarist Dave Baksh bekend dat hij zou vertrekken bij Sum 41 om verder te gaan met zijn nieuwe band Brown Brigade. Baksh vertelde dat hij de band verliet vanwege "creatieve verschillen" en omdat hij de muziek simpel vond om te bespelen, maar dat hij nog op goede voet stond met de band. De dag erna bevestigde Whibley het vertrek van Baksh en kondigde hij aan dat de band Baksh zou vervangen door een meereizend gitarist die verder geen beslissingen mocht nemen of zou voorkomen in video's, fotosessies en albums.
Op 15 juli 2006 trad zanger Deryck Whibley in het huwelijk met zangeres Avril Lavigne.
Op 8 november 2006 begon de band met opnames voor hun vierde album. Op 18 juli 2007 kwam het album "Underclass Hero" uit met de singles "Underclass Hero", "Walking Disaster" en "With Me". Tijdens de tournee die volgde kreeg Whibley een rughernia waardoor hij de rest van de concerten moesten annuleren. Deze werden later alsnog gegeven.
"Greatest Hits" en "Screaming Bloody Murder" (2008-2013).
Op 7 augustus 2008 plaatste bassist Jason McCaslin een bericht op de website van Sum 41 dat de band tijdelijk zou stoppen met optredens om andere dingen te doen. Daarna zouden ze beginnen met opnames voor het nieuwe album. McCaslin werkte in deze tijd aan het tweede album van zijn band The Operation M.D.. Steve Jocz toerde mee als drummer voor de band The Vandals en Whibley toerde met zijn toenmalige vrouw Avril Lavigne.
Op 26 november 2008 kwam het greatest hits-album van de band in Japan uit: "8 Years of Blood, Sake and Tears". Het album bevatte een nieuw nummer, "Always", en een dvd met muziekvideo's. Op 17 maart 2009 besloot de band het greatest hits-album wereldwijd uit te brengen met een andere hoes en een andere titel: '.
In juli 2009 werd bekend dat de nieuwe leadgitarist Tom Thacker zou deelnemen aan het schrijven en opnemen van het nieuwe album. De band werd ook bekendgemaakt om mee te toeren met de Warped Tour 2010, de vierde keer dat Sum 41 dit ging doen. In oktober 2009 scheidden Whibley en Lavigne, maar ze blijven vrienden. Op 12 juni 2010 maakte Whibley bekend dat het album voor "99% klaar is".
Het album draagt voorlopig de titel "Screaming Bloody Murder" en is verwacht om uit te komen in eind 2010 of begin 2011. In april 2010 was Sum 41 weer in de buurt en speelden ze op het Groezrock Festival in Meerhout waar ook andere grote namen stonden zoals Bad Religion, AFI, Parkway Drive en Zebrahead.
De band heeft opgetreden tijdens de Warped Tour van 2010 maar moesten enkele data annuleren vanwege een verschoven wervel in de rug van Whibley waardoor hij in het ziekenhuis moest worden opgenomen. Dit kwam nadat hij was aangevallen in een bar in Japan voor hun concerten op het Summer Sonic festival in Japan. Whibley mocht eigenlijk niet optreden maar deed dit toch... gevolg: de rest van de Warped Tour moest afgezegd worden.
Hierdoor kwam ook hun Europese tournee in het gedrang. Whibley verbeet de pijn en ze toerden toch in september door Europa met als tweede halte Crammerock in Stekene. Deze tournee werd "Pain For Pleasure" weinig gespeeld omdat Whibley niet kon drummen. Wanneer ze het toch speelden, drumde iemand anders en speelde Whibley gitaar. In oktober, november en december 2010 nam Sum 41 deel aan de Eastpak Antidote Tour. Deze werd op 8 november in Brussel verwacht en op 5 november in Tilburg. Op 29 maart 2011 verscheen het zesde album, "Screaming Bloody Murder". De voorloper van het album, de titeltrack Screaming Bloody Murder, kwam uit op 7 februari.
15 juni kondigde de band aan dat de tweede single van hun nieuw album "Baby, You Don't Wanna Know" zou worden. Omdat de muziekvideo voor "Screaming Bloody Murder" niet kon worden uitgebracht wegens problemen met het label, besloot de band om de video voor "Baby, You Don't Wanna Know" uit te brengen. Op 24 februari 2012 liet de band weten dat ze binnen enkele dagen een video gingen opnemen voor "Blood in My Eyes". Dit zou dan meteen de derde single worden van het nieuwste album.
