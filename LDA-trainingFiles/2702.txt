	'Mensen misdragen zich als ze anoniem zijn'
	MANNEN IN Europa, zegt Esther Dyson, hebben last van hun waardigheid. Want mannen in Europa typen niet. Daar hebben ze een secretaresse voor. Uiteraard lezen ze ook hun post niet zelf, laat staan hun elektronische post. 'Het verbaast me', zegt Dyson een tikje geamuseerd, 'hoe weinig mensen hier e-mail gebruiken, vooral in de telecom-industrie. Bill Gates leest en verstuurt zijn e-mail op zaterdagochtend. In de Verenigde Staten kun je zowat iedereen per e-mail bereiken. Maar in Europa speelt de cultuur op.'
Soms, als de Amerikaanse publiciste managers toespreekt over heil en onheil van het Internet, geneert haar gehoor zich voor die pijnlijke observaties. Dat Microsoft-oprichter Gates zo voorlijk is - ach, dat is tot daar aan toe. Maar Dyson vertelt ook over Oost-Europa, waar ze geld steekt in high-techbedrijfjes. Aan gene zijde van Berlijn gebruikt iedereen e-mail. Dat is vaak de beste, zo niet de enige manier om met het Westen te communiceren.
Dyson, even in Amsterdam voor het High Tech Forum, een door haar georganiseerd symposium: 'Tijdens een diner vertelde een van de Russen hoe fantastisch het is dat-ie boeken op het Internet kan bestellen via amazon.com. In Duitsland heb je zoiets niet nodig, in Rusland is het een wonder. Hier werkt alles goed genoeg om geen haast te hoeven maken met verbeteringen. Amerikanen zijn verslingerd aan nieuwe dingen omdat die leuk zijn. Maar in Oost-Europa begrijpen ze de waarde.'
Met Rusland heeft Dyson iets. Ze leerde Russisch toen ze 14 was, opgroeiend in een buitenwijk van Princeton-professoren. Vader een bekend natuurkundige. Twee buren winnaars van Nobelprijzen; een derde ontwikkelde de kleurentelevisie. Zelf ging Dyson naar Harvard toen ze 16 was. Waarna ze verslaggeefster werd voor het zakenblad Forbes. En high-tech-analist op Wall Street. In 1982 ging ze weer schrijven, nu voor de nieuwsbrief van Ben Rosen, investeerder van het eerste uur en president-commissaris bij bedrijven als Compaq en Lotus.
Dyson kocht de nieuwsbrief van Rosen, herdoopte 'm tot Release 1.0, en werd de hoge priesteres van de pc. Volgens The New York Times is Dyson 'een van de meest invloedrijke figuren en zeker de meest invloedrijke vrouw in de computerwereld'. Nog steeds worden haar publicaties gespeld in Silicon Valley en op Wall Street. Van Gates tot Barksdale (Netscape), van vice-president Gore tot Apple-oprichter Jobs. Wie ertoe doet, kent ze. Wie niet in haar rolodex voorkomt, bestaat niet.
Tegelijk met de Amerikaanse editie verschijnt nu de Nederlandse vertaling van haar eerste boek, Release 2.0. Een pil over zegeningen en voetangels van het Internet. Voor een breed publiek, zegt Dyson, 'voor wie nog niet op Internet zit maar wil weten wat zijn kinderen uitspoken. Ik wil mensen een idee geven waar het net over gaat. Daarna moeten ze het zelf doen, zelf hun instinkten vertrouwen, zelf nadenken.'
Wanneer Dyson het net 'ontdekte'? Tijdens haar eerste bezoek aan Oost-Europa, in 1989. De Muur stond nog overeind, communicatie verliep lastig en e-mail was een uitkomst. Een jaar later vroeg 'mijn vriend Mitch Kapor', de oprichter van softwarehuis Lotus, Dyson bij het bestuur van de Electronic Frontier Foundation, een pressiegroep die zich bekreunt om burgerrechten op Internet.
Haar benul van het net, vertelt Dyson, 46 nu, begon toen met die prachtige cartoon. 'Drie parkeermeters staan in een straat. Zegt de ene tegen de andere: in het hele land staan we klaar en om middernacht rukken we op.
'Het was alsof alle pc's in de wereld parkeermeters waren. Nu bestond er ineens iets dat ze met elkaar verbond. Ik haat die hyperige termen, maar het net gaat alles zo fundamenteel veranderen dat we het niet eens meer zullen zien. Jij schrijft ook niet meer op hoe telefoon de wereld verandert. En kinderen zullen zeggen: wat bedoel je dat jij geen e-mail kon versturen toen je klein was.'
Dyson reist veel en keert zowat maandelijks terug naar Oost-Europa. Ze is wired, ofwel aangesloten op Internet, maar niet al te fanatiek. Thuis in Greenwich Village heeft ze telefoon noch computer. Omdat het echte leven haar lief is. 'Ik sta met beide benen op de grond, leef in New York, praat met echte mensen, hou van de werkelijkheid.' Zo vreemd is het dus niet dat ze een gewoon boek heeft geschreven, en geen elektronisch pamflet. 'In het echte leven lezen mensen boeken. En vergeet niet dat de meesten niet op Internet zitten.'
Haar boek is gegroeid uit de nieuwsbrief, maar is van bugs ontdaan en grondig herzien, zoals dat ook bij software-updates gaat.
'Ten dele heb ik het geschreven om zeker te zijn van mijn zaak. Ik dacht ooit dat anonimiteit op het net fantastisch was. Hield van de vrijheid die het gaf, de lichtheid ervan. Dat was ook zo leuk van Oost-Europa. Niemand wist wie ik was. Ik kon mijzelf opnieuw uitvinden, een identiteit uit het niets halen.
'Ik ben van gedachten veranderd. Het is net als met abortus. Dat kan goed zijn, maar is het niet per definitie. Niet dat anonomiteit illegaal moet worden - dat is nog erger. Je wilt ook niet dat alcohol verboden wordt, maar het kan veel schade aanrichten. Mensen misdragen zich als ze anoniem zijn, zoals ze zich misdragen als ze dronken zijn.
'Als ik zie wat alcohol gedaan heeft met Rusland, wat anonimiteit er heeft gedaan . . . Veel van de zakenwereld speelt zich in het duister af. Je wordt niet publiekelijk afgerekend. Anonimiteit beschermt de bad guys, versleuteling beschermt de good guys. Anonimiteit gaat over wat je in het openbaar doet. Bij encryptie gaat het erom dat wat je priv doet ook priv blijft. Het lijkt hetzelfde, maar is het niet.'
Dyson mag graag tegendraads doen. Nu steeds meer bedrijven op Internet adverteren, roept zij dat het net juist geen reclamemedium is. Niet een peperbus die je vol kunt plakken. Zoals het ook geen tv is. Je kunt wel uitzenden via het net, 'maar dat is niet de essentie'. Want het net, zegt Dyson, gaat over activiteit, over communicatie tussen twee mensen, 'of tussen mij en een machine'. Het is kortom, eerder een gratis 06-nummer dan een massamedium.
Met zulke provocaties krijgt ze menige uitgever in de gordijnen. Net als met de stekelige opmerking dat auteursrechten op het net vrij moeten zijn. In Release 2.0 beweert Dyson dat zij zoiets nooit heeft beweerd. Mensen luisteren slecht en houden zich soms doof voor hetgeen ze wl te zeggen heeft, vertelt Dyson: dat publicaties via het net dermate goedkoop kunnen worden vermenigvuldigd, dat hun prijs vanzelf zal dalen.
Dyson: 'Ik zeg niet dat content gratis moet zijn. Ik doe geen morele uitspraak. Ik beweer alleen maar dat sommige mensen hun business moeten baseren op de gedachte dat software gratis z l zijn.'
- Is het leuk uitgevers te zien worstelen met zo'n dilemma?
Dyson, lachend: 'Nee, dat is niet leuk. I'm not a nasty person. Voor sommigen is het echt lastig. In Oost-Europa leefden de mensen zoals ze leefden, ze deden hun werk en kregen betaald, en ineens zei iemand: het systeem waarin je leeft is corrupt en immoreel, je hebt je leven vergooid, je bent de klos. Voor sommige ouderen was dat gruwelijk.
'Met uitgevers is het net zo. Ineens worden de regels van het spel veranderd. Dat voelt oneerlijk. Ik denk dat de nieuwe regels eerlijker zijn omdat mensen betaald krijgen voor het werk dat ze doen, niet omdat ze het stomme geluk hadden een miljoen kopien te verkopen. Maar de verandering zlf is oneerlijk.'
Henk Blanken
Esther Dyson: Release 2.0.
Contact;  39,90.
ISBN 9025422756.

Foto
	Esther Dyson FOTO NIGEL PARRY / CPI / TRANSWORLD

