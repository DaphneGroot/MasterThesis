Hulst (plant).
De hulst ("Ilex aquifolium") is een plant uit de hulstfamilie ("Aquifoliaceae") die van nature voorkomt in het westen en zuiden van Europa, het noordwesten van Afrika en het zuidwesten van AziÃ«. Het is de enige groenblijvende loofboom die van nature voorkomt in de Benelux.
Kenmerken en voorkomen.
De hulst komt voor in beuken- en eikenbossen: de boom verdraagt een zure grond. De langzaam groeiende boom kan tot 10 m hoog worden en wordt gemiddeld 100 jaar oud. De leerachtige bladeren van de hulst zijn getand en voorzien van stekels. De plant heeft rode bessen. De hulst is een tweehuizige plant; de mannelijke en de vrouwelijke bloem komen op verschillende planten voor. De bloeitijd loopt van mei tot in juni.
Ecologie.
De hulst wordt door insecten bestoven. Voor mensen zijn de bessen giftig, maar voor vogels niet.
De larven van de bladmineerder "Phytomyza ilicis" voeden zich in en met de bladeren van de hulst. De bladluis "Aphis ilicis" voedt zich eveneens met de bladeren van deze plant.
Gebruik.
De hulst wordt gebruikt in hagen. De plant kan schaduw goed verdragen. Van de hulst zijn vele cultivars ontwikkeld, die vermeerderd worden door middel van stekken.
De bladeren en bessen worden gebruikt in kerststukjes. Hout van de hulst wordt gebruikt voor meubilair en inlegwerk. De jonge bladeren kunnen in juni worden geplukt en gedroogd. Thee die hiervan wordt getrokken, werkt koortsverlagend en urinedrijvend. Hulst is in bepaalde gebieden beschermd.
Symboliek.
Hulst is een symbolische plant vanwege zijn altijd groene verschijning. Volgens oud bijgeloof zou hulst bescherming bieden tegen blikseminslag en tegen vijandige machten zoals demonen en heksen.
