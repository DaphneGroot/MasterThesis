	'Je moet altijd dicht bij jezelf blijven'
	HET HUIS aan de Herengracht waarin ik woon, heeft een plek in mijn hoofd als ik over de wereld reis. Zoveel reizen is vermoeiend, ook al gebeurt het comfortabel. Als je je met hoge snelheid verplaatst, gebeurt er iets met je lichaam. Het is een rustgevende wetenschap dat het huis er is. Ik hoef er niet per se te zijn, en ook al is er niemand, dan is dat huis er.
Ik ben blij dat het in Amsterdam staat. Deze buurt is een klein overzichtelijk dorp met de tolerantie van een grote stad. Ik heb me mijn hele leven verzet tegen de druk in de residentie te gaan wonen: Den Haag betekent werk.
Omdat ik veel weg ben, wordt mijn particuliere leven aangetast; zelfs al kan ik iemand uit mijn privleven meenemen als ik een paar dagen weg ben. En als ik thuiskom, maak ik ruimte voor mijn sociale leven.
Vriendschap is iets dat je achteraf nodig blijkt te hebben. Er zijn verschillende soorten vriendschap. De boezemvriendschap neemt af naarmate je eigen leven sterker een eigen loop neemt. Dan is er geen tijd meer voor het dagelijks met elkaar optrekken. Vriendschap sluiten is een besluit dat je eenmaal neemt, een afspraak met jezelf over een ander. Trouw aan een vriend is trouw aan een afspraak met jezelf. Meestal ontstaat vriendschap ondanks, en niet dankzij. Vriendschap betekent doorgaan, juist als de ander tegenvalt. De meeste huwelijken mislukken ook niet door het gemis aan liefde, maar door een gebrek aan vriendschap.
Ik ben opgegroeid in een gezin met zes zussen en een broer. Dat het feminiene domineert, heeft zijn effect, maar te meten is het nooit. De aangenaamste mannen durven een zo groot mogelijke, vrouwelijke minderheid in zichzelf toe te laten. Vrouwen zijn op hun best als ze de grootst mogelijke mannelijke minderheid bij zichzelf toestaan. Daarentegen is het een natuurlijke neiging toe te geven aan de wet van de onderdrukkende meerderheid. Je brengt het vrouwelijke in je naar 20 procent, en het mannelijke naar 80. Zo worden echte mannen en vrouwen gemaakt, ze gaan zich gedragen naar stereotypen.
Je ziet het ook in de politiek, waarin de neiging bestaat je veel harder uit te drukken dan je eigenlijk bent. Vanuit het wankele evenwicht proberen we constanten te maken die niet in balans zijn. Toch liggen alle waarachtige oplossingen dicht bij de 50 procent.
Toen ik nog student was, heb ik op n avond de hoofdrol gespeeld in twee toneelstukken van Bchner. In Woyzeck was ik de soldaat die aan de onderste sport van de maatschappelijke ladder hangt en ervan af wordt geschopt, de dood in gedreven. In het andere stuk, Leonce und Lena, speelde ik de prins die het maatschappelijk leven geheel is ontstegen en zich dodelijk verveelt. Later realiseerde ik me dat ik zowel de prins als de straatschooier in me heb. Het regenteske en de zelfkant. Ik voel ze allebei.
Nu ik ouder word, begin ik pas de gevoelens te ontdekken die ik had toen ik een jongetje was. En ik moet ze toen hebben gehad, anders zou ik ze nu niet kunnen voelen. Jonge kinderen moeten anders met hun verdriet omgaan dan volwassenen. Want als je klein bent, moet je flink zijn. Het kwaad wordt weggeduwd, maar het kan terugkeren. Kleine jongens zijn veel eenzamer dan iedereen denkt. Ik heb het gevoel dat ik nog altijd trouw moet blijven aan het jongetje dat ik vroeger was.
Ouder worden gaat vanzelf, maar ik vind het betrekkelijk vervelend. Het besef dat je niet het eeuwige leven hebt - soms heb ik er last van, maar er zijn periodes geweest dat het erger was. Het raadsel van de dood houdt me meer bezig dan de angst ervoor. Het heeft ermee te maken in welke mate je eigen dood bestaat als een relevant feit. De dood van anderen is een relevant feit in jouw leven, maar wat is je eigen dood als je daar zelf geen herinnering aan kunt hebben?
Het doet me denken aan een wintersportvakantie in Zwitserland, waar ik het medicijn dormicum toegediend kreeg omdat mijn schouder voor de derde keer uit de kom was geschoten. Het moest worden rechtgezet en dat geeft een moment van ondraaglijke pijn. Ik vroeg de verpleegster: 'Wanneer gebeurt het nou?', waarop ze zei: 'Het is al gebeurd.'
Toch had ik een ijselijke kreet geslaakt, die dwars door drie gecapitonneerde deuren was gegaan. Dat werpt de vraag op: wat is pijn als je geen herinnering hebt aan die pijn? Splijt je dan? En hoe zit dat dan met de dood? Bestaat je eigen dood wel als je er geen herinnering aan hebt?
Een ander raadsel van de dood is het onvoorstelbare van er niet meer zijn. Het is niet de angst voor de dood, ook niet het verdrietige dat je weg bent, weg moet. Je kunt alleen vooraf reflectief in mineur zijn over het verdriet dat anderen over jouw dood hebben.
Ik sta mezelf nog niet toe na te denken over een mogelijk vertrek als minister van Buitenlandse Zaken. Voorlopig hebben Wim Kok en ik op het internationale vlak nog veel te doen. Vaak zie ik ministers van Buitenlandse Zaken met gekromde tenen naar hun premiers kijken. Ik heb dat niet met Wim. Hij heeft gezag op zijn manier, en ik heb het op de mijne. We reiken het elkaar aan, in totale openheid over en weer, als vanzelfsprekend. Kok is een fantastische presentator. Aan een paar woorden heeft hij genoeg en dat gaat perfect. Ze luisteren naar hem. Ze doen niet wat hij zegt, maar ze luisteren wel. Wim jaagt ook geen eigen standpunt na, een eigen lijn naast die van mij bijvoorbeeld.
Op een internationale top gaat het erom je gesprekspartners mee te krijgen in de redenering. Alleen zo kun je invloed uitoefenen. Want wat heb je dan aan een standpunt? Daar kun je niks mee, het is gestold denken, dat je in de krant kunt zetten. Een standpunt is op zich niet interessant. Ik categoriseer, maar er zijn politici die vooral het standpunt belijden en niet het drama van de redenering. Frits Bolkestein is zo'n politicus.
Voor mij blijft iedere spreekbeurt iets houden van de eerste keer. De angst dat je kunt worden ontmaskerd, dat je stilvalt, dat je niets meer weet. Een mens heeft zijn beschermingslagen, en de angst dat er iets door die laag heengaat, heeft iedereen in wisselende mate.
In het openbare vak zit in feite een spanning met jezelf: tussen je gezinsleven en de verplichtingen ten opzichte van je idealen. Je bent met de grote dingen bezig, maar daardoor kijk je heen over de zogenaamde kleine dingen die voor je op de stoep liggen. Je leeft als politicus voortdurend met uitvergrotingen van woorden en emoties. Dat kan op den duur leiden tot een vergroving van jezelf in je verhouding tot anderen. Als je heel lang de ontroering, de lach en de spanning weet te creren voor zalen vol mensen, denk ik wel eens: nu nog je kinderen, je vrouw of je vriend.
TWEE KEER eerder ben ik uit eigen beweging en vrij moeiteloos uit de politiek vertrokken. Ik schrik er echt niet voor terug in februari het politiek leiderschap over te doen aan Els Borst. Die term: politiek leider! In de partij wordt daar te veel gewicht aan gegeven. Meestal schiet ik in de lach als iemand dat woord gebruikt. Er zit iets anarchistisch in me dat zich daartegen verzet. Waarschijnlijk vanwege de oorlog bevalt me de klankwaarde niet.
De buitenwacht en vooral de media houden ervan. Want als een politiek leider faalt, is er sprake van een groot drama. Alles wordt teruggebracht tot een maat waarin een persoon kan vallen of op een voetstuk wordt geplaatst. De omgeving maakt het leiderschap groter dan het in werkelijkheid is, en mensen denken vaak dat ze veel meer leider zijn dan ze zijn. Je kunt gemakkelijker afstand doen van iets dat je hebt, dan van iets dat je bent. Je hebt je functie, maar je moet hem nooit worden. Als je het wordt, dan is het mis. Een echte burgemeester is toch niet om aan te zien? Dat geldt ook voor een generaal of een minister. Je moet altijd dicht bij jezelf blijven.
Ik heb de handicap dat ik het staatsrecht serieus neem. Het is een van de redenen waarom ik me in 1994 niet heb gekandideerd voor het premierschap. Het electoraat in Nederland kan zijn minister-president niet rechtstreeks kiezen. Het is een vervalsing van de werkelijkheid de kiezer voor te spiegelen dat hij de minister-president rechtstreeks kan kiezen. Je kunt niet voor goud schaatsen over de vraag wie er in het Catshuis komt. Die valse vraag wordt gebruikt om partijen zo groot mogelijk te maken. Hoe kan ik het misbruik daarvan bestrijden als ik er zelf aan mee doe?
Als ik nu terugkijk, zou ik niet de indruk willen wekken dat ik een fatale misstap heb gemaakt door de combinatie van het ministerschap van Buitenlandse Zaken met het vice-premierschap. Toch heb ik de zwaarte van de combinatie onderschat.
Als vice-premier ben ik gehandicapt door mijn veelvuldige fysieke afwezigheid. Wat het nog ingewikkelder maakt, is het feit dat ik verantwoordelijk ben voor de politieke opstelling van D66. Maar als ik me politiek profileer tegenover andere partijen, komt een deel van het draagvlak voor het buitenlands beleid in gevaar. Vice-premier Dijkstal heeft daar met zijn portefeuille veel minder last van, en premier Kok een beetje. Hem heb ik dan ook heel weinig als partijpoliticus zien optreden.
Ik moet zeggen dat Kok het goed doet als minister-president. Iedere vrijdag serveert hij met groot talent een product dat in zijn samenstelling zeer sterk het karakteristieke van D66 heeft. De mensen zijn dol op paars, ze eten het gerecht dat uit de keuken komt. Ze vinden het heerlijk, maar het interesseert ze niet hoe het tot stand komt. Mensen denken kennelijk dat het vanzelf gaat, maar het is dankzij D66 dat PvdA en VVD met elkaar praten. Dat gaat helemaal niet vanzelf.
In wezen wordt D66 zelfs dertig jaar na dato nog niet geaccepteerd. PvdA en VVD lusten ons niet omdat we niet hadden mogen ontstaan. Er zijn ook VVD'ers die zich hebben afgesplitst naar D66. Het ligt in de geschiedenis, afscheidingen worden altijd onaardig bejegend. In verkiezingstijd neemt die bejegening toe. We zijn nog steeds de enige partij in Nederland die moet verdedigen dat zij bestaat.
PvdA-fractievoorzitter Wallage mag dan wel zeggen dat D66 ook in de volgende coalitie moet, maar dat doet niets af aan die elementaire gevoelens. Ook Kok zegt: het gaat uiteindelijk tussen sociaal-democraten en liberalen. Zat de wereld maar zo simpel in elkaar.
D66 heeft een probleem dat al dertig jaar is verbonden aan haar bestaan: dat de twee polen van het liberalisme en de sociaal-democratie beide in de patij zitten. De formule van paars is de verzoening van het liberalisme en de sociaal-democratie. Op enkele uitzonderingen na is de essentie van D66 de symbiose van het gedachtengoed van deze twee partijen.
Volgens mij kan ik op een gemiddelde wijze niet goed tegen kritiek. Niet minder, maar ook niet veel meer dan normaal. Maar ik spreek er openhartig over. Niets is moeilijker te weerleggen dan het verwijt dat je niet tegen kritiek kunt. Immers de weerlegging fungeert als bewijs dat het verwijt terecht is. De prinses komt nooit meer van de erwt af, als het ooit is opgemerkt en eindeloos aangehaald in het papegaaiencircuit. De wereld van de publieke zaak is ook die van de uitvergroting en herhaling, van procesen die uit hun krachten groeien.
Iedereen vond het fantastisch dat Els Borst lijsttrekker werd. Ver voor de verkiezingen, bij haar start als kandidaat-lijsttrekker, maakt ze een paar kleine fouten. Vervolgens schrijft iemand dat het structureel is, en dan is er geen houden meer aan. Het proces krijgt zijn eigen ingebouwde motoriek. De sneeuwbal rolt steeds maar sneller en wordt groter en daardoor weer sneller. Anderen roepen: kijk die lawine eens! En niemand kijkt nog naar wat verder gebeurt.
Een krant belt een aantal D66'ers met de vraag: is Els Borst wel de juiste lijsttrekker? En iemand antwoordt: 'Dat begin ik me juist af te vragen.' Het is buitengewoon en zeer D66-achtig als je denkt dat je zo'n opmerking schadevrij kunt maken. Het leidt domweg tot grote koppen in de krant.
Het zijn moeilijke tijden. We zitten als D66 in een overgangsfase waarin Els Borst het straks overneemt. Je moet dat niet zo formeel nemen, dat gaat geleidelijk. Maar we hebben alle kans het huidige rottingsproces te keren door heel rustig, met bedaarde overtuiging, weerstand te bieden. En we moeten vooral geen dingen roepen die het verschijnsel bevestigen. Hoewel je het niet helemaal in de hand hebt, andere partijen helpen graag een handje mee de verkeerde kant op.
EEN PAAR dagen geleden zat ik in een gezelschap met D66'ers. Tot mijn verbazing bleken ze allemaal te denken dat de polls terug zijn gelopen sinds Els Borst lijsttrekker is. Dat is onzin! Toen ik aankondigde dat ik de lijst niet meer zou trekken, waren de polls al behoorlijk gedaald. En het is al een paar jaar zo dat we schommelen tussen de 19 en de 12 zetels. We staan nu op 16.
Ik vind dat Els Borst vorige week, tijdens de varkenscrisis, met het maken van haar excuses in de Tweede Kamer veel te genereus is geweest. De fout die ze heeft gemaakt, valt nauwelijks in de categorie fout. Ze heeft een paar woorden gebruikt waardoor heel makkelijk gedacht zou kunnen worden dat ze zich losmaakt van de collectieve verantwoordelijkheid. Ik heb haar niet horen zeggen: 'D66-fractie, ik roep u op tegen het regeringsvoorstel te stemmen.'
Ze voelde de druk van het lijsttrekkerschap en ze heeft tegen de D66-fractie gezegd: sta voor je zaak! Els Borst is niet te laat maar te vroeg begonnen aan haar rol van lijsttrekker. En  ls ze uitglijders heeft gemaakt, is dat omdat ze te vroeg dingen is gaan doen die niet meteen op haar weg liggen.
De partij zit te pushen en de partij doet daar fout aan. Die ongelooflijke druk op haar om in de actualiteit voortdurend vanuit dat opgekookte begrip 'politiek leiderschap' lik op stuk te moeten geven. Daar is ze nu niet voor! Daar is de fractievoorzitter in de Tweede Kamer voor. Haar specialiteit is een andere en wat ze kan leveren, moet ze niet verliezen. Ik geloof in haar als ze dicht bij zichzelf blijft. De partij heeft haar met luid gejuich ontvangen. En de partij moet niet iemand anders van haar willen maken.'

Foto
	Hans van Mierlo FOTO DANIEL KONING - DE VOLKSKRANT

