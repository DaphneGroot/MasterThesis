Putte (grensdorp).
Putte is een Kempens grensdorp, dat voor een deel in de Nederlandse gemeente Woensdrecht (provincie Noord-Brabant) ligt, en voor een deel in de Belgische gemeenten Stabroek en Kapellen (provincie Antwerpen). Het dorp ligt daarmee in twee landen en drie gemeenten.
Putte (Woensdrecht).
Het Woensdrechtse deel van Putte telt 3751 inwoners (1 januari 2008). Tot 1 januari 1997 vormde Putte een zelfstandige gemeente, na deze datum ging het op in de gemeente Woensdrecht.
Putte-Kapellen.
Aan de Belgische kant is het Kapelse deel van Putte het grootste.
Dit deel grenst aan het Woensdrechtse deel; hier liggen ook de dorpsschool en de Chiroterreinen. Precies op de staatsgrens loopt de Grensstraat, waarin de huizen aan de ene kant in Nederland en aan de andere kant in België liggen. In oostelijke richting splitst de Grensstraat zich in tweeën, waarbij beide delen de naam Grensstraat dragen. De staatsgrens loopt daarbij langs de zuidzijde van de noordelijke afsplitsing.
Het aantal inwoners in Putte-Kapellen bedroeg op 1 januari 2007 3464.
Putte-Stabroek.
Het Stabroekse deel van Putte is het kleinste deel en bestaat hoofdzakelijk uit woningen, park en bos. De grens wordt gevormd door een straat die aan Nederlandse zijde Canadalaan heet, en aan Belgische zijde A.C. Swinnestraat. Bij het Stabroekse deel bevindt zich Kasteel Ravenhof, waarvan het park verderloopt op Nederlands grondgebied en overgaat in het Moretusbos In 2008 telde het Stabroekse gedeelte van Putte 2431 inwoners.
Evenementen.
Elk jaar wordt te Putte-Kapellen de laatste Belgische wielerwedstrijd van het seizoen verreden, namelijk de Nationale Sluitingsprijs.
