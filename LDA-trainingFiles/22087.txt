Regenboogtrui.
Cadel Evans in de regenboogtrui (2010)
De regenboogtrui is de trui (koersshirt) die de wereldkampioen in elk van de disciplines van de wielersport tot aan het volgende wereldkampioenschap moet dragen. De regenboogtrui wordt sinds 1927 aan de wereldkampioenen uitgereikt. Het is een witte trui met horizontale strepen in de kleuren blauw, rood, zwart, geel en groen, waarop overigens nog wel de naam van de sponsor(s) van het team kan worden geplaatst. Tegenwoordig kiezen veel renners er om esthetische redenen voor een bijpassende broek te dragen, maar dat is niet verplicht.
Op alle onderdelen waarin wereldkampioenschappen worden georganiseerd (weg, tijdrit, achtervolging, sprint, keirin, et cetera) wordt een trui uitgereikt. De drager is evenwel slechts gerechtigd die uitsluitend te dragen in het soort wedstrijden waarin hij de trui verdiend heeft. Een achtervolger mag, indien hij in een wegwedstrijd uitkomt, geen regenboogtrui dragen. Een wereldkampioen tijdrijden kan zijn trui w√©l in een tijdrit, maar niet in een "gewone" wegwedstrijd dragen.
Verder is het zo dat de trui nooit gedragen wordt tijdens het wereldkampioenschap zelf.
Ex-wereldkampioenen zijn herkenbaar aan de regenboogstrepen op de uiteinden van de mouwtjes en de kraag.
Schaatsen.
Bij het wereldkampioenschap allround schaatsen in 1983, in het Bislet stadion in Oslo, verscheen de kampioen van het voorgaande jaar, Hilbert van der Duim, in een wit schaatspak voorzien van regenboogstrepen. Na zijn falen op de 5000 meter ("pap in de benen") heeft hij het opzichtige kostuum op de volgende afstand niet meer gedragen. Van der Duim verklaarde zelf dat hij het pak op de laatste wedstrijddag niet meer droeg, omdat het ook in het wielrennen niet gebruikelijk is om de regenboogtrui te dragen op de dag waarop de nieuwe wereldkampioen bekend wordt.
Vanaf seizoen 2009/2010 heeft de TVM-schaatsploeg ook een regenboogaanduiding voor de regerend en voor een voormalig wereldkampioen op de mouw cq. handschoen. Ook hebben ze het sterrensysteem op de borst uit het voetbal overgenomen. Een ster staat voor 5 wereldkampioenschappen (sprint, allround of afstanden). Als extra worden de gouden medailles, behaald op de olympische spelen, ook per stuk op de borst afgebeeld.
