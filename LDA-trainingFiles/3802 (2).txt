Shania Twain.
Shania Twain (Windsor (Ontario), 28 augustus 1965), eigenlijke naam "Eilleen Regina Edwards", is een Canadese zangeres.
Biografie.
Twain werd geboren als tweede van vijf kinderen. Ze groeide op in Timmins, Ontario, Canada.
Jonge jaren.
Toen Twain twee jaar was, scheidden haar ouders. Haar moeder hertrouwde met Jerry Twain, een Ojibwa-indiaan. Hij adopteerde Eilleen en voedde haar op. Later nam ze zijn achternaam aan.
Shania Twain begon haar carrière als countryzangeres. Haar eigen naam, Eilleen Twain, veranderde ze in Shania Twain. Er wordt wel beweerd dat Shania in de taal van de Ojibwa-indianen "Ik ben onderweg/op weg" betekent, maar hierover is veel onduidelijkheid. Haar biograaf, Robin Eggar, schrijft hierover dat er noch in de Ojibwa-taal noch in het Cree een term voorkomt die klinkt als 'shania' en die deze betekenis heeft. Vanaf haar achtste jaar trad ze op in allerlei clubs, gemeenschapshuizen en voor radiostations. Vader en moeder Twain leefden in uiterste armoede en verkeerden niet in de luxe om haar kinderjaren met spelen te vullen.
Toen ze 21 jaar was verloor ze beide ouders door een auto-ongeluk. Ze kreeg een jongere zus en twee jongere broers (13 en 14 jaar) om voor te zorgen. Ze kocht een huis en vervulde haar zuster/moederrol totdat haar broers en zus op eigen benen konden staan.
Eerste opname.
Door haar manager kwam Twain in contact met Norro Wilson en Buddy Canon van Mercury Records. De door haar opgenomen demo bleek redelijk overtuigend en leidde rechtstreeks tot de verschijning van haar eerste album in 1993. Dit album, Shania Twain genaamd, boekte weinig succes. Er stond slechts één nummer op dat door Shania zelf geschreven is, namelijk "God Ain't Gonna Getcha for That". Later zou blijken dat ze met haar eigen nummers meer succes zou bereiken.
The Woman in Me.
In 1993 ontmoette ze Robert John "Mutt" Lange, onder andere de producer van Bryan Adams. Samen met hem schreef ze verschillende nummers voor haar tweede album "The Woman in Me". Na haar huwelijk met "Mutt" ging ze meer in de richting van de popmuziek. Samen met hem schreef ze nummers als "Whose bed have your boots been under?" en "Any man of mine". "The Woman in Me" was een schot in de roos (wereldwijd 12 miljoen verkochte exemplaren). Het zorgde voor verschillende nummer 1-hits in de VS en Canada. Ze ontving in 1996 een Grammy voor dit album.
Come on Over.
Haar derde album Come on Over verkocht nog beter (41 miljoen exemplaren wereldwijd, waarvan 20 miljoen in de VS) en werd dé grote doorbraak in 1997. Het is het op vier na best verkochte album aller tijden en het best verkochte album ooit door een vrouwelijke artiest. In Nederland stond het album tussen 1998 en 2000 132 weken lang in de Album Top 100, waarmee het op twee na het langst genoteerde album aller tijden (aan één stuk) in de lijst is. Het werd de grote doorbraak met hits als "You're Still the One", "That don't impress me much" en "Man! I Feel Like a Woman!".
Na het album volgde een tour van bijna een jaar, met 161 shows. Van het concert in Dallas op 12 september 1998 werd een opname gemaakt, die op video en dvd verscheen onder de naam "LIVE". De videoclips van "Honey, I'm Home" en "Come On Over" zijn gedurende dit concert opgenomen. Tijdens een concert in Ottawa trad een 14-jarig meisje met Shania op, omdat ze een radiowedstrijd won. Zij is inmiddels bekend als Avril Lavigne.
Up!
In 2002 kwam ze met een nieuw album, Up!, dat in drie verschillende edities uitgebracht werd, namelijk een pop-, country- en wereldmuziekversie. "Up!" scoorde niet zo goed als "Come on Over", maar viel niet tegen; het bleek met zo'n 12 miljoen verkochte exemplaren wereldwijd een waardige opvolger. Shania gaf zelf al aan dat ze zich na het succes van "Come on Over" niet meer hoefde te bewijzen, zoals ze bij haar album "The Woman in Me" wel moest doen. Shania heeft echter wel in een interview gezegd dat ze wil dat mensen die het album kopen, in een tijd waarin men makkelijk gratis aan muziek kan komen, waar voor hun geld krijgen. Ze streeft nog wel naar beter, maar dan vooral voor haar fans.
Ook na "Up!" volgde een tour, die bijna een jaar duurde, met 113 shows in 13 verschillende landen. Dit keer werd ook Nederland aangedaan, met twee uitverkochte concerten in Ahoy Rotterdam. Op 27 juli 2003, een maand voordat de tour begon, werd er in Chicago al een gratis openluchtconcert gegeven ter promotie van het album en de tour. Dit concert verscheen op dvd met de naam "Up! Live in Chicago". De videoclips van "She's not just a pretty face" en "It only hurts when I'm breathing" zijn op deze avond opgenomen.
In 2004 kreeg ze een ster op Canada's Walk of Fame. Ook werd er een Greatest Hits-album uitgebracht. Een ster op de Hollywood Walk of Fame volgde in 2011.
Comeback.
In het voorjaar van 2011 vertoonde de Amerikaanse zender OWN de zesdelige televisieserie "Why not? with Shania Twain", die Twain volgde tijdens de verwerking van haar moeilijke jeugd en recente echtscheiding. Ook is te zien hoe haar nieuwe single tot stand gekomen is en hoe ze overweegt om opnieuw te gaan optreden in Las Vegas. Twain kampte op dat moment nog met een aandoening aan de stembanden, die spreken en zingen bemoeilijkte. Op 8 juni 2011 werd tijdens een persconferentie in de Country Music Hall of Fame bekendgemaakt dat Twain twee jaar lang zou gaan optreden in het Colosseum van Caesars Palace met haar show "Still the One".
Op 26 augustus 2013 gaf Twain in een interview aan "Good Morning America" aan wel genoeg nummers te hebben voor een nieuw album, maar nog zoekende te zijn naar een producer. Eind 2016 maakte Twain bekend dat ze het jaar erop een nieuw album zou uitbrengen. In februari 2017 gaf Twain in een interview aan dat het nog naamloze album af is en wordt uitgebracht in mei 2017, voorafgegaan door een eerste single in maart. Tevens onthulde ze de titels van enkele nummers: "Who's Gonna Be Your Girl?", "Swinging With My Eyes Closed" en "We Got Something They Don't". Die planning is echter niet gehaald. De eerste single, "Life's About To Get Good", werd uitgebracht in juni 2017 en het album, dat inmiddels de titel "Now" heeft gekregen, zou op 29 september 2017 uit moeten komen.
Persoonlijk leven.
In 2001 schonk ze het leven aan een zoon en verhuisde ze naar Zwitserland, nabij Montreux. Ook kocht Twain samen met haar man een ranch met schapen in Nieuw-Zeeland, bij Lake Wanaka. Het echtpaar wilde hier tijdens vakanties verblijven. Eind 2006 deed Shania haar "Château de Sully" in La Tour-de-Peilz van de hand. Een aantal kilometers verderop in Corseaux (eveneens aan het meer van Genève) kocht ze een kleiner huis. Ze bleef met haar man en zoontje Eja in Zwitserland wonen. Als reden voor de verkoop werden rust, privacy en de zo door Shania geliefde paardensport genoemd.
Op 15 mei 2008 maakte Twains manager bekend dat Mutt en zij na een huwelijk van veertien jaar gingen scheiden. Mutt bleek een relatie te hebben met Marie-Anne Thiébaud, een toenmalige werknemer van de zangeres.
Op 1 januari 2011 hertrouwde Twain in Puerto Rico met Frédéric Thiébaud, die gescheiden was van Marie-Anne, de minnares van Shania's ex.
Boek.
In het voorjaar van 2011 gaf uitgever Atria Books een biografie uit over Twain. Daarin komen onder meer haar doorbraak in de muziekindustrie, haar moeilijke jeugd en de scheiding van haar echtgenoot aan bod.
