	OPSTEKER
	'Vendex breekt met filosofie Anton Dreesmann.'
De tientallen meters lange wand van de gang naar de kamer van bestuursvoorzitter Jan-Michiel Hessels van Vendex wordt akelig kaal. In de tijd dat Anton Dreesmann daar nog in hemdsmouwen achter het bureau zat, werd het net van Vendex-dochters op die muur nauwgezet bijgehouden. De verzameling besloeg uiteindelijk vele strekkende meters.
Levensmiddelenketens, warenhuizen, uitzendbureau's, schoonmaakbedrijven, juwelierszaken, postorderbedrijven, leesmappen - als er maar een element van dienstverlening in zat, dan was elke nieuwe aanwinst welkom onder de Vendex-paraplu. 'Wij moeten niet op twee piano's spelen, maar op veertig', luidde immers de filosofie van Dreesmann.
De huidige Vendex-leiding is aanzienlijk minder muzikaal, maar kan daarentegen weer beter rekenen dan de grondlegger van het concern. Het imperium van Dreesmann is door Hessels is snel tempo ontdaan van alle franje met als voorlopig hoogtepunt de opsplitsing van Vendex in een detailhandels- en een uitzendpoot.
Toch is de kans klein dat Anton Dreesmann alleen in de herinnering zal voortleven als de zakenman die wekelijks door zijn tuinman werd opgezadeld met een hoogst opvallende coiffure. Aandeelhouders Vendex hebben nog alle reden de grondlegger in ere te houden. Alles aan Dreesmann was groot - zijn tot kort onder de oksels opgetrokken pantalon, zijn visie, zijn transacties, zijn onverschrokkenheid en niet te vergeten zijn misrekeningen.
En zijn invloed. Nog geen tien jaar geleden draaide Dreesmann eigenhandig de WIR, de miljardenpot aan investeringssubsidies, de nek om. De Haagse politiek draaide toen eindeloos om de beslissing heen om de overbodige subsidiepot af te schaffen. In januari 1987 kapte Dreesmann de discussie af. 'Ik kan mij geen investeringsbeslissing herinneren, waarbij WIR-premies een doorslaggevende rol speelden.' Luttele maanden later haalde premier Ruud Lubbers een streep door de regeling.
De koele rekenaars, die zich het liefst op de vlakte houden en die nu zo oververtegenwoordigd zijn in het bedrijfsleven, zouden dat niet voor elkaar gekregen hebben. 'Een vent die niet kwaad kan worden, heeft geen hart', placht Dreesmann te zeggen. En dus stak hij regelmatig zijn nek uit en worstelde hij 'omhoog op een dalende roltrap', zoals hij het ondernemen eens omschreef.
De moderne ondernemer neemt gewoon de lift.
W. van Praag Segaar

