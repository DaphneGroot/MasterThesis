	Kerkelijke armenzorg kan bij nood snel in actie komen
	Van onze verslaggeefster
Ineke Jungschleger
 BREDA
Op de rand van het ziekenhuisbed zit een jonge vrouw met veel blauwe plekken op haar dijen, op de stoel ernaast een jonge man in een geel regenjack. De man, Franck Ploum (28), is pastor in de Bredase nieuwbouwwijk Haagse Beemden. Hij is te hulp geroepen door een buurvrouw die de twee kinderen van de zieke opvangt, maar geen geld heeft om hen te eten te geven. Zo ziet kerkelijke armenzorg er uit, anno 1997.
De drempel van de pastorie is lager dan die van de sociale dienst. Ambtenaren maken graag gebruik van de hulp van priesters, dominees en het leger van vrijwilligers waarover de kerken beschikken.
Het doel van Ploums bezoek is ten eerste de in paniek geraakte patinte gerust te stellen en ten tweede de problemen in kaart te brengen. Misschien moet hij die zelf oplossen, met een beroep op een kerkelijk fonds. Vaak is er een overheidspot waaruit onvoorziene kosten kunnen worden betaald, de bijzondere bijstand, maar het aanvragen daarvan is ingewikkeld en er gaan maanden overheen voordat het geld wordt uitgekeerd.
In tegenstelling tot de ambtenaar van de sociale dienst kan de kerkelijke helper bij acute financile nood terugvallen op geld dat heel snel beschikbaar is. Ploum: 'Het verschilt per parochie sterk hoeveel geld er is voor caritas. In oude parochies is dat soms een aardig kapitaal, uit erfenissen en giften opgebouwd. Bij ons, een nieuwe parochie in een arme wijk, is er maar tweeduizend gulden per jaar voor dit soort hulp. Daar ben je snel doorheen.' Maar Ploum kan een beroep doen op andere kerkelijke fondsen in het bisdom Breda. Bijvoorbeeld op HIBO (Hulp in Bijzondere Omstandigheden.)
De vrouw in het ziekenhuisbed ratelt een half uur over haar niet geringe problemen. Die zijn meer geestelijk dan financieel. De stemmetjes in haar hoofd komen weer harder opzetten nu ze alleen op een kamertje ligt, wegens wondinfectie na een blindedarmoperatie. Ze had er op gerekend na een week thuis te zijn, maar nu ligt ze al drie weken en thuis gaat alles mis. Van de
Riagg krijgt ze Prozac, maar haar therapeut heeft ze al van voor Kerstmis niet meer gesproken.
'Die krijg ik trouwens ook niet meer terug, ik heb daar een nieuwe contactpersoon. Maar hoe moet ik nou met die nieuwe vertrouwen opbouwen, terwijl ik almaar hier lig?' Ploum heeft haar vertrouwen, dat is duidelijk. 'Dat weet jij ook wel Franck', zegt ze regelmatig, 'je weet hoe het is.' Op haar familie kan ze niet terugvallen, dat geeft alleen maar meer ellende.
Ploum luistert geduldig en stuurt tegelijk toe naar een snelle oplossing voor de verzorging van haar kinderen. Iedere dag hulp van de thuiszorg zou het beste zijn. De kleinste is pas twee en wordt onrustig van het heen en weer gesleep. De vader, een Nigeriaan, werkt in ploegendienst. Hij kan aan zijn baas vragen om dagdienst, voor de komende weken. Het aanvullende geld voor de thuiszorg kan de kerk eventueel betalen. 'Nou ben ik toch een stuk rustiger' zegt de patinte als we na drie kwartier afscheid nemen.
Franck Ploum is geen priester maar pastoraal werker: een academisch opgeleide theoloog, in dienst van de katholieke kerk. Hij woont in de pastorie, naast de kerk, met zijn vrouw die maatschappelijk werkster is in een ziekenhuis in Den Bosch. Het verschil tussen zijn werk en dat van zijn vrouw is, los van het religieuze deel, dat hij ook ongevraagd hulp kan bieden. 'Maatschappelijk werk komt alleen in actie op verzoek. Dat is de code. Ik overzie de parochie en denk: hoe zou het zijn met de problemen van de familie zus en zo? Dan bel ik op of ik ga langs.'
Een groot deel van de parochianen van Ploum leeft van de bijstand. De tien jaar oude wijk Kesteren, een verpauperd onderdeel van de Haagse Beemden, werd vorig jaar in een rapport van de gemeente Breda beschreven als 'een wijk zonder geschiedenis en zonder toekomst.'
Vanaf zijn negende jaar in de pastor zelf al vertrouwd met de valkuilen van de armoede: toen stierf zijn vader en moest zijn moeder vier kinderen opvoeden met een bijstandsuitkering. Daardoor treft hij vanzelf de juiste toon. Met ongeveer tien mensen per week spreekt hij over hun problemen.
'Ik had schaamte om hulp aan de kerk te vragen' zegt Marie-Claire Jacobs, 'maar ik ben blij dat ik het gedaan heb. Op een gegeven moment zit je z¢ hoog dat je eigenlijk meteen hulp moet krijgen. De sociale dienst zegt: ''We sturen u een formulier.'' Dat heb je na drie dagen. Dan duurt het en week of zes voor je wat hoort. En daarna is het nog maar de vraag of je hulp krijgt. Dan is je telefoon al lang afgesloten en zit je weer met de extra kosten van de heraansluiting.' Telefoon valt voor de sociale dienst onder 'luxe'. Voor Jacobs is het dat niet: ze heeft hem nodig voor haar vrijwilligerswerk voor het Comit Vrouwen in de Bijstand. 'Voordat ik dat werk deed, had ik niemand en niets. Behalve mijn kinderen dan.' De kerk betaalde n keer haar telefoonrekening.

Foto
	Franck Ploum, pastor in Breda. FOTO MARCEL VAN DEN BERGH

