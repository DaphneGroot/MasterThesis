	Directeuren zijn gelijker
	Rond mei krijgen veel werknemers hun winstuitkering overgemaakt. Dat is elk jaar weer lekker meegenomen. Zeker voor de bankdirecteur die al gauw op zo'n zeventienduizend gulden mag rekenen. Maar ook voor zijn secretaresse. Zij krijgt zo'n drieduizend gulden. Met een beetje geluk is het voor beiden dit jaar zelfs nog iets meer. De winsten waren in 1996 immers fors.
En het wordt nog mooier - vooral voor de directeur van de bank, in mindere mate voor zijn secretaresse. Gisteren onthulde de Volkskrant dat de banken de vaste salarissen voor hun topfunctionarissen grotendeels willen vervangen door prestatieloon. Voor secretaresses en ander administratief personeel moet de huidige cao blijven gelden, zij het met meer ruimte voor toeslagen zoals prestatie-bonussen.
Maar voor de meeste sectoren is dat nog toekomstmuziek. Loon naar individuele prestatie is iets geheel anders dan de collectieve winstdeling. En zelfs die is nog lang niet overal ingeburgerd.
Wat dat betreft spreekt het vorige week verschenen OSA-rapport Soepel geregeld boekdelen. 'Vormen van variabele beloning zijn nog slechts op bescheiden schaal doorgedrongen in de beloningssystemen van bedrijven', concluderen de onderzoekers. In 1994 ontving naar schatting 35 procent van de werknemers een extra uitkering, maar de bedragen zijn klein, in totaal zo'n 2,5 procent van de bruto loonsom.
De winstuitkering is de populairste vorm van variabele beloning. Van alle werknemers ontvangt 11 procent zo'n uitkering. Slechts 4 procent krijgt een persoonlijke prestatiebonus. Populairder zijn de dertiende maand en andere jaarlijkse extraatjes, waarvan bijna 18 procent van de werknemers profiteert.
De bedrijven met winstdeling zijn over het algemeen guller voor het management dan voor het lagere personeel, zo blijkt uit een steekproef van het adviesbureau Berenschot onder 175 bedrijven in de zakelijke dienstverlening (zie grafiek). De uitkering stijgt meestal mee met het vaste salaris. Soms krijgen alle werknemers hetzelfde bedrag, maar meestal ontvangen zij hetzelfde percentage van het jaarsalaris: zeventien mille voor de directeur, drie voor zijn secretaresse.
Zo zou het nog jaren kunnen zijn, ware het niet dat werkgevers beginnen te twijfelen aan de winstdeling. Voor hun werknemers is het heel gewoon geworden, zo'n uitkering. Leuk voor een extra aflossing van de hypotheek, meer niet. Geen reden om de polonaise in te zetten.
De winstuitkering komt onder druk te staan. 'Veel bedrijven denken na over een andere verdeling van het geld', signaleert Judith Laarman, adviseur beloningsmanagement bij Berenschot. De bedrijven willen een deel van de winstuitkering gaan gebruiken voor persoonlijke bonussen. 'Decollectivisering', noemt Laarman dat. 'Het nadeel van een collectieve uitkering is dat deze ook wordt verstrekt aan mensen die minder hard lopen. Bedrijven willen werknemers liever individueel afrekenen.'
De trend is ingezet in de top van het bedrijfsleven. De hoogste bazen krijgen zelfs minder vaak een winstuitkering dan hun ondergeschikten. Van de directeuren in de zakelijke dienstverlening wordt inmiddels 55 procent voor een deel persoonlijk afgerekend. Prestatiebonussen en aandelenopties zijn soms zeer lucratief. Langzaam maar zeker zullen alle werknemers er aan moeten geloven, verwacht Laarman. 'Sommige bedrijven zullen direct de gehele winstuitkering omzetten in individuele, variabele beloning. Maar de meeste bedrijven zullen de uitkering gefaseerd afbouwen.'
Het einde van de collectieve winstuitkering dus? De vakbonden moeten het nog zien gebeuren. Als bestuurders van de vakbond voor hoger personeel VHP naar winstdeling wordt gevraagd, moeten ze de cao er bij pakken. Zo lang is het geleden dat ze over deze afspraken hebben gesproken. En dat willen ze zo houden. Ze willen best met de bedrijven praten over individuele prestatiebeloning, maar zien niet graag dat er wordt gemorreld aan de collectieve uitkeringen.
'De individualisering slaat weer toe', zucht Henk Walravens, bestuurder van de Industriebond FNV in Limburg. Zijn bond is geen liefhebber van persoonlijke prestatiebeloning. 'Loon naar prestatie werkt averechts. De mensen die het ontvangen, presteren al maximaal en gaan dus geen spat meer presteren. En de mensen die het niet krijgen, raken alleen maar gedemotiveerd. Het bedrijf krijgt er geen meter meer door.'
Walravens is een voorstander van collectieve winstdeling. Hij kwam vorig jaar met de directie van chemieconcern DSM een verdubbeling van de winstuitkering overeen. De werknemers verlangden een loonsverhoging van 5 procent, maar zo'n structurele verhoging was voor het concern met zijn wisselende resultaten onverantwoord. 'Voor een cyclisch bedrijf als DSM is winstdeling dan een mooie oplossing.' Als het weer slechter gaat, heeft de onderneming minder loonkosten. 'Werknemers ademen mee met de resultaten van de onderneming.'

Foto
	GRAPHIC: WINSTUITKERING AAN WERKNEMERS IN ZAKELIJKE DIENSTVERLENING

