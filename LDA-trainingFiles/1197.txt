	Regering beschuldigt socialisten van fiscale miljardenfraude om 'vriendjes' te belonen Spaanse politici gedragen zich weer als straatvechters
	Van onze correspondent
Cees Zoon
 MADRID
De Spaanse socialisten hebben tijdens hun regeerperiode de schatkist leeggeschud door hun vriendjes krankzinnige belastingvoordelen te gunnen. Geheel in lijn met de reputatie van deze bende oplichters. Zegt de regering van José María Aznar. De regering liegt dat het gedrukt staat, hoort thuis in de Middeleeuwen, en gedraagt zich als de heropgerichte Inquisitie. Antwoordt de socialistische oppositie.
Het is even rustig geweest, maar de Spaanse politici hebben hun traditionele rol van straatvechters weer opgepakt.
De onbewezen beschuldigingen, verdachtmakingen en halve scheldpartijen over en weer gieren door het parlement en de media, die gretig hun partijtje meeblazen. Het vuur is zo hoog opgelaaid dat de socialistische partij van ex-premier Felipe González alle informele contacten met de regerende Partido Popular voor onbepaalde tijd heeft verbroken.
Het laatste gevecht brak los nadat verschillende leden van de regering hun voorgangers beschuldigden van het verlenen van een verkapte 'fiscale amnestie aan hun vriendjes'. Een bedrag van maar liefst 200 miljard peseta (een kleine drie miljard gulden) zou tussen 1991 en 1996 door de belastingdienst niet zijn geïnd. Door moedwillig traineren door de socialisten zouden de aanslagen inmiddels zijn verjaard, zodat de staat naar de centen kan fluiten. De profiteurs zouden zo'n zeshonderd bedrijven en personen zijn, die als gemeenschappelijke noemer een uitstekende relatie met de socialisten hebben.
Minister Rato van Financiën lanceerde de beschuldiging. Regeringswoordvoerder Rodríguez herhaalde hem met een populistisch zijlijntje: door deze perfide actie moet elke Spaanse burger nu 5000 peseta extra belasting betalen. En premier Aznar speelde hem nog iets verder uit voor de televisiecamera's: 'Men heeft nagelaten 200 miljard peseta te innen, ten gunste van enkele personen, en het eind van het liedje is dat het gelag betaald wordt door bijvoorbeeld de ambtenaren, wier salarissen wij hadden kunnen verhogen als het geld wel was geïnd. '
De socialisten schreeuwden uiteraard moord en brand. Waar zijn de bewijzen voor dergelijke aantijgingen? Toon ons de lijst met die zeshonderd 'vriendjes'. Die kan natuurlijk niet openbaar worden gemaakt, aldus de regering, want dan schenden wij het belastinggeheim. 'En u denkt toch niet dat wij een briefje in een la hebben gevonden waarin een minister opdracht geeft tot een fiscale amnestie', voegde Rodriguez toe.
Uiteindelijk werd staatssecretaris Costa naar het parlement gestuurd om tekst en uitleg te geven. Hij gaf in opdracht van Aznar en Rato een hoop rekenwerk ten beste, maar de algemene conclusie van het debat was dat er geen spoor van bewijs was voor de beschuldigingen aan het adres van de socialisten. De meest vergaande conclusie was dat het bij de Spaanse belastingdienst een zooitje is. Het parlement besloot vervolgens eendrachtig een commissie in te stellen die de kwestie op feiten moet onderzoeken.
'Als u vindt dat u valselijk beschuldigd wordt, dan stapt u toch naar de rechter', sprak Costa tegen de socialistische woordvoerder Eguiagaray. Die had net gezegd de staatssecretaris niet persoonlijk aan te vallen, omdat deze ook maar gestuurd was. 'Maar Aznar en Rato hebben gelogen, ze hebben beschuldigingen geuit zonder bewijzen, en ze dienen hun excuses te maken.'
Na een periode van betrekkelijke ontspanning heeft de Partido Popular besloten haar strategie te wijzigen en voluit de confrontatie met de oppositie te zoeken. De partijleiding heeft toegegeven dat het een doelbewuste keuze is geweest te proberen de eerste klappen uit te delen. De agressieve opstelling moet de socialisten tot inbinden dwingen en de dalende populariteit van de regering in de opinieonderzoeken corrigeren.
Zinspelen op een mogelijke belastingfraude zou het goed doen gezien de lange reeks corruptieschandalen waarin de socialistische regering tijdens haar dertien jaar lange machtsuitoefening in verwikkeld is geraakt.
De populistische aanpak is simpel: alles wat fout gaat in Spanje, komt door de erfenis van de socialisten. Bijvoorbeeld als de vliegtuigen op het Madrileense vliegveld Barajas niet op tijd vertrekken.
En alles wat positief is dankt Spanje aan de regering Aznar. Bijvoorbeeld de arrestatie van de meest gezochte ETA-terrorist, die stomtoevallig bij een routinecontrole in Frankrijk tegen de lamp liep.
Aznar en zijn ministers hebben er een gewoonte van gemaakt hard uit te halen en vervolgens met stille trom terug te trekken. Verschillende omstreden wetsontwerpen werden met veel tamtam gepresenteerd en na de voorspelbare protesten weer ingetrokken.

