	In Guam is Bo Hong beter dan Ronaldo
	1. Savatdy.
2. Luang Amath.
3. Xeunvilay.
Van Somphou Phongsa, bondscoach van Laos, kan niet worden gezegd dat hij een voorspelbaar lijstje inleverde toen hem door de FIFA werd gevraagd de beste drie voetballers ter wereld van 1996 te noemen. De keuze van Kun Ho Rhee (Guam): Bo Hong, Miura en Litmanen.
Maar 54 van de 120 geraadpleegde bondscoaches zetten Ronaldo op de eerste plaats. Met enorme voorsprong op Weah, Shearer en Sammer werd hij gekozen tot voetballer van het jaar. Hoewel aan zijn talent niet hoeft te worden getwijfeld, is het een omstreden keuze.
In '96 greep hij naast de Olympische titel en won hij slechts een troostprijs, de Nederlandse beker met PSV. In de finale tegen Sparta was hij overigens slechts invaller. Bij gebrek aan beter moesten de bondscoaches hem echter wel kiezen.
Maar hoe serieus is zo'n verkiezing eigenlijk als Keo Gareth (Cambodja) Van Basten op de derde plaats zet en de Duitser Vogts (Klinsmann, Sammer, MÃ¶ller), de Costaricaan Valdeir (Gomez, Montero, Ramirez) en de Spanjaard Clemente (Hierro, Zubizarreta en Nadal) zo kinderachtig zijn om alleen landgenoten te kiezen?
Zouden Savatdy, Bo Hong en Gomez nou echt zo veel beter zijn dan Ronaldo? Waarom kiest de Chinees Qi'Wusheng slechts twee spelers?
Het Nederlandse voetbal en de eredivisie worden internationaal niet hoog gewaardeerd, zo blijkt uit de lijst. Litmanen en Marcio Santos (?) worden twee maal genoemd, Van Basten, Ronald de Boer en Davids ieder eenmaal. We troosten ons maar met de gedachte dat Ronaldo in '96 in het eerste halfjaar in Nederland speelde.
Hiddinks keuze spreekt tot de verbeelding. Onze bondscoach verbergt zijn voorkeur voor avontuurlijke, grillige spelers niet: Ronaldo, Del Piero, Cantona.

