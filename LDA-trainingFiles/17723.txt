 TRANS EUROPE FUND 9-MND RES 26,1 PCT. 
 AMSTERDAM, 17 okt (Reuter) - Het Trans Europe Fund heeft in de eerste negen maanden van 1996, uitgaande van herbelegging van het bruto dividend van 1,36 gulden, een resultaat geboekt van 26,1 procent, aldus beheerder ABN AMRO Asset management. 
 In deze zelfde periode steeg de voor beleggingen in Europa representatieve MSCI Europe 14 Index met 18,3 procent. 
 De intrinsieke waarde van het beleggingsfonds steeg van 101,37 gulden tot 126,43 gulden per aandeel en de beurskoers steeg van 99,70 gulden aan het eind van 1995 tot 127,00 gulden ultimo september. 
 Het beheerde vermogen groeide in deze periode met 26,2 procent tot 896,1 miljoen gulden en het aantal uitstaande aandelen nam met 82.000 toe toe 7,08 miljoen stuks. 
 Volgens de beheerder kan in de aanloop naar de EMU het huidige Europese economische klimaat van bescheiden groei en gematigde inflatie nog lang voortduren, hetgeen gunstig is voor de ondernemingen en bedrijfstakken waarin het fonds belegt. 
 De toekomst wordt dan ook met veel vertrouwen tegemoet gezien, aldus ABN AMRO Asset Management. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
