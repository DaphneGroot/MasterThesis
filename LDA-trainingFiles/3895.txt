	Een gat in de boekenkast
	ALTIJD te veel en nooit genoeg. De boekenverzamelaar lijdt onder die paradox, hij cultiveert dat lijden zelfs met een lichte neiging tot masochisme. Hij blijft kopen, op zich een onrustwekkende en kwellende handeling, want begeerte maakt ongedurig, verblindt ook. Boeken kopen is ongezond en onverantwoord. Dat laatste blijkt thuis: er is geen plaats op de plank. En dat stelt hij met pijnlijke blijdschap vast. In het nauw zitten geeft de verzamelaar geestelijke ruimte, een gevoel van geluk zelfs. Hij heeft een tweede reden voor voortdurend gelukkig lijden: niet wat hij heeft, maar wat hij niet heeft houdt hem bezig. De volste kast kent zijn leegten.
De verzamelaar en de heilige lijken veel op elkaar. Hun bijzonderheid wordt altijd heel vroeg zichtbaar. Zij streven naar steeds hogere volmaaktheid, maar daarmee wordt het tekort steeds groter. Men geeft steeds schitterender vorm aan eigen nietigheid. De grote bibliofiel die zei slechts enkele onbeduidende pockets te hebben, had het helemaal begrepen. Ik ben niets, zegt de grote heilige. En de bibliofiel krijgt nog geen eeuwige beloning ook; is hij dood dan begint meestal de grote verspreiding. Maar ook daarvoor bestaan weer prachtige verklaringen van nederigheid: de bibliofiel is slechts de tijdelijke bezitter, hij geeft de boeken een aantal jaren onderdak, hij is een dienaar. Hij moet kleiner worden en zo het boek groter.
Alle gemeenplaatsen over boeken en boeken verzamelen staan bijeen in het vorig jaar verschenen At home with books. Er lijkt niets oorspronkelijks meer te zeggen, en dat heeft de bibliofilie dan met de theologie gemeen. Tientallen verzamelaars, vooral Amerikanen, komen aan het woord en in hun uitspraken gaan ze allemaal op elkaar lijken. Ze zijn allemaal, in alle nederigheid, de hele dag met hun boeken bezig. Ze lijden onder het teveel, maar ook onder het tekort. Bijna allen zijn erfgenamen: het bezit van ouders en/of grootouders is het fundament van hun collectie. Natuurlijk is een Engelse duke de meest benijdenswaardige: zijn voorvaderen begonnen al ruim twee eeuwen terug voor hem te verzamelen. Hij is niet meer dan de tijdelijke beheerder. En daar ligt hij op een antieke rustbank in een bibliotheekzaal als een museum. Hij leest een krant.
De zaal staat vol met vele andere kostbaarheden, in eeuwen verzameld. Daarmee is die zaal representatief. Want bijna alle verzamelaars uit het boek zijn ook collectionneurs van kunst. Elke bibliofiel blijkt in de eerste plaats een verzamelaar. Of een superieure hamsteraar. En bij de groei van zijn collecties wordt hij zelf steeds kleiner. Er staat een foto in het boek van een verzamelaarster in haar bibliotheek. De wanden zijn vol, de vloeren ook, de tafels en het bureau evenzeer. Voor de bezitter blijkt nauwelijks plaats: alleen haar hoofd steekt boven de boeken uit. Gevangen lijkt zij. Je ontkomt niet aan de indruk dat een verzameling je leven tiranniseert, maar in die onderdrukking wordt geluk gevonden. De verzamelaar lijkt een blijmoedige slaaf van zijn bezit. En hij doet er alles aan de tirannie te vergroten. Hij verzorgt zijn onderdrukkers: hij leeft in halflicht, in een heel gematigd klimaat, hij moet de hele dag het vochtigheidsgehalte van zijn huis controleren, zijn leven wordt kunstmatig. Hij verklaart bijna altijd een hartstochtelijk lezer te zijn, maar het is onmogelijk dat hij nog tijd heeft om te lezen. Ik begrijp de estheet wiens boekenbezit voor een deel bestaat uit witgeverfde dichtgeplakte dummies, staande in een witte kast, die weer staat in een witte kamer. Hij beschouwt en weet dat het gesloten boek waarin ook nog niets staat, de diepste wijsheid bevat, te groot voor zijn geest. De hoogste vorm van lezen is niet meer lezen.
@@0IER@@0 L hun nederigheid, nietigheid, dienstbaarheid kan niet verbergen dat die verzamelaars uit At home with books een gezamenlijke vernederingsaanval uitvoeren. Wie het boek dat hen en hun bliotheek portretteert uitleest, is een masochist. Bijna alle verzamelaars blijken zeer rijk. Zij hebben grote huizen die voor hun boeken zijn gebouwd (gelukkig blijken ze achteraf toch te klein). Zij hebben nagenoeg allen hun collectie ideaal geordend: functionele kasten, vaak geplaatst in in elkaar overlopende kamers (het hoogst bereikbare, je kijkt vanuit de ene bibliotheek in de volgende). Een enkeling, zeer rijk, heeft een renaissance-bibliotheek laten nabouwen, in de kamers staan vaak de fraaiste achttiende-eeuwse meubelstukken. Ze weten bijna allen waar elk boek staat, de meest verfijnde hebben een lessenaar waarop n uiterst kostbaar boek ligt, de boeken staan allemaal zo keurig, dat ik de enkeling die er een troep van maakt (de grootste troepmaker blijkt een professionele bibliothecaris) zou willen omhelzen. Slechts n heeft het over de voortdurende ontlediging van zijn bankrekening. De anderen spreken niet over geld, hoeven dat kennelijk niet. Wie maar een bescheiden boekenbezitter is, wordt in dit boek tot in zijn merg vernederd. Ook door die verzamelaars die een deel van hun bezit in de slaapkamer hebben staan, wat in Engeland en Amerika gewoner lijkt dan hier. Zelfs in hun slapen zijn zij van een andere klasse dan gewone lezers.
Dat we weinig meer dan algemeens over de inhoud van de bibliotheek te weten komen, ligt aan de opzet: het gaat eerder om de 'huisvesting' van de boeken dan om de boeken zelf. De indruk is wel dat nogal wat bibliotheken van inhoud gewoner zijn dan de zeer kostbare aankleding doet vermoeden. Natuurlijk was ik er als vertegenwoordiger van de lagere klasse voortdurend op uit bewijzen voor de middelmatigheid van het bezit te vinden. Het woord vintage mag voortdurend vallen, het is lang niet allemaal klasse. Het echtpaar dat concrete pozie verzamelt - daar had ik meteen een zwak voor. Voor de Johnson-verzamelaar evenzeer, al is hij misschien te laat begonnen. Maar de allerliefste was de al genoemde bibliothecaris, een Moeder Theresa van het bibliotheekwezen: hij neemt vooral opgegeven boeken op, met ontbrekende hoofdstukken, gebroken ruggen, besmette banden. En ze worden zonder onderscheid allemaal op dezelfde manier behandeld. Zijn kasten kennen dan ook geen systeem. Misschien treft hij te meer, omdat niet ver van hem in het boek een verzamelaar staat die zijn boeken op kleur ordent (de rode kasten zijn net voltooid). Of hij ook op kleur koopt, wordt niet duidelijk. Een lezer lijkt hij mij niet.
Ik, ondergeschikte, had toch mijn kleine ogenblik van glorie. Natuurlijk hebben velen een bibliotheekladder (alleen de rijksten en de grootste estheten houden de boeken onder handbereik en op ooghoogte). Ik heb alle ladders en trapjes nauwkeurig bestudeerd en kon vaststellen dat mijn laddertje alle Amerikaanse en Engelse in schoonheid overtreft, in adel, zou ik haast zeggen.
@@0IER@@0 ISSCHIEN vind ik een veel eenvoudiger boek dan dat 'Schner Lesen in Amerika en Engeland' het verzamelen en de hele boekcultuur veel waardiger. En wellicht de verzamelaar aan wie we het boek danken, ook. Hij heet Kornelis Pieter Jongbloed, hij leefde van 1913 tot 1994, was eigenaar van Jongbloed Juridische Boekhandel en Antiquariaat in Den Haag en verzamelaar. In de directiekamer van zijn zaak, die nu wordt geleid door zijn zoon, staat zijn collectie. Die heet, officieel of niet, de Bibliotheca Jongbloediana. De verzameling bestaat uit drie delen. Een ervan is de Bibliotheca Grotiana - men spreekt kennelijk nog Latijn op het Noordeinde - en daarvan heeft Mr. A. Krikke de bewonderenswaardige bibliografie gemaakt. Die heet Ruit hora, de tijd vervliegt. (Ik dacht dat het was: tempus ruit en hora fluit, de tijd snelt voort, het uur vliedt heen, en dat geeft een andere betekenis, de tijd is sneller dan wij, is onachterhaalbaar, het uur ontsnapt je, de mens is in elk geval machteloos, de tijd heerst). Het boek is zo voornaam en klassiek uitgegeven, dat de tijd stil lijkt te hebben gestaan. En de stijl waarin Krikke over de verzameling en over Hugo de Groot schrijft, doet hetzelfde vermoeden: zo voornaam, in een bijna Latijns Nederlands, heb ik het lang niet gelezen, met periodes zo lang en voornaam als sommige oude Haagse straten. Het is lang geleden dat een biografie zo begon:
'In dezelfde maand waarin prins Willem van Oranje voor de vierde keer hertrouwt, nu met Louise de Coligny, weduwe van de Heer van Tligny en dochter van de bekende hugenoot Gaspard de Coligny, wordt op zondag 10 april 1583 op de Oude Langedijk, ongeveer ter hoogte vanwaar nu de Maria van Reigersberchstraat is, in het vijfde huis gerekend vanaf de noord-oosthoek, Hugo de Groot geboren.'
Dat is schitterend, al moet helaas worden gezegd, dat Willem van Oranje wel voor de vierde keer trouwde, maar slechts voor de derde keer hertrouwde.
Jongbloed moge boekverkoper zijn geweest, hij was een echte verzamelaar. Het nawoord dat zijn zoon bij de bibliografie schreef, geeft dat heel mooi te verstaan. Ik moge n passage citeren:
'Zeer langdurig leefde Kees Jongbloed van en voor boeken. In 1913, tijdens de eerste jaargang van de Nederlandse Jurisprudentie (dat kon geen toeval zijn!) werd hij in Den Haag geboren. Op 18-jarige leeftijd reeds begon hij zijn loopbaan in het boekenvak om er nadien ononderbroken mee door te gaan tot zijn overlijden in 1994.'
In 1965 begon hij met het verzamelen van 'Grotiana', de werken van Hugo de Groot. Al drie jaar later bereikt zijn verzamelen zijn hoogtepunt: hij verwierf de eerste druk van De Groots De Iure Belli Ac Pacis. De echte verzamelaar verraadt zich hierin, dat hij daarna toch nog zestien jaar aan zijn bibliotheek verder bouwde. Zou hij nog veel wensen hebben gehad? Hij lijkt mij realist genoeg om in het tekort te berusten en het gat als onvermijdelijk te beschouwen.
De bibliografie ervan is, voor zover ik dat kan beoordelen, van een schitterende precisie en ze verraadt, als elk boek van en over boekenwetenschap, welke grote en veelzijdige kennis de auteur moet hebben. Er moet voor een verzamelaar geen mooier monument zijn dan een bibliografie van zijn collectie. Ik hoop dat ze nooit de grondslag wordt van een veilingcatalogus. Ik vermoed dat de collectie in degelijke Hollandse kasten staat, gewoon gemaakt door een timmerman. Zo hoort het ook, want in zo'n kast zijn deze boeken echt thuis.
@@0IER@@0 E drie auteurs van At home with books schrijven in hun voorwoord niet ongeestig dat zij een gat in de boekenkast ontdekten. En zij vulden het met dit boek. Ze moeten nu gelukkig zijn, al zullen ze wel weten dat in de meest volle boekenkast voortdurend gaten vallen. Dat is het meest ontmoedigende van boekenbezit. Misschien mag ik een wat persoonlijk en ook klein voorbeeld geven - klein, want mijn boekenbezit is van zeer nederige afkomst. Wanneer een auteur sterft, lees ik vrijwel meteen na zijn overlijdensbericht een tijdje in zijn werk. Meer valt er niet te doen, zeker niets beters. Toen ik de televisiebeelden zag van de ingestorte Franciscusbasiliek in Assisi en alle verhalen over al of niet beschadigde of geheel verwoeste fresco's hoorde, kon ik ook niet meer doen dan over Franciscus, Assisi, de dubbele kerk, de schilderingen van Giotto Cimabue en Martini te gaan lezen. Na anderhalf uur liep ik vast in gaten in mijn boekenbezit. In de net verschenen The Oxford illustrated history of Italy las ik in een bijdrage van George Holmes dat we niet weten wie de beroemde fresco's die het leven van Franciscus weergeven, heeft geschilderd. Het kan Giotto zijn geweest, maar het kunnen ook vanuit Rome gezonden schilders zijn. Daar bestaan natuurlijk vele boeken over. Ik moet die hebben. De leegte is ondraaglijk.
Ik herlas maar de twee levens van Franciscus door Thomas van Celano. Ze blijven ontroerend mooi. Maar Franciscus zelf wordt steeds raadselachtiger. In de crypte van de benedenkerk ligt in een graf de laatste stof die van hem over is. Hij is bijna niets, wat hij altijd wilde zijn. Die twee kerken boven zich - na de voltooiing werd hij er herbegraven - moeten voor hem een schande zijn geweest. Ze hadden al bij de bouw moeten instorten. Ik denk dat hij in de eeuwigheid nu alsnog zijn voldoening krijgt. Een aardbeving. Hij hield van dramatisering.
Estelle Ellis, Caroline Seebohm, Christopher Simon Sykes, At home with books, how booklovers live with and care for their libraries. Thames and Hudson, Londen, 107,80.
Mr. A. Krikke, Ruit Hora, bibliografie van de bibliotheca Grotiana uit de verzameling van Kornels Pieter Jongbloed (1913-1994). Juridische Boekhandel en Antiqauriaat A. Jongbloed & Zoon, Den Haag, 100,-

Foto
	De bibliotheek van een boekenfanaat. Foto uit ''At home with books''.

