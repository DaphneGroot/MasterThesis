	Niks Nihilisme - Vuur en Cultuur! AMSTERDAMSE SOCIOLOOG GOUDSBLOM BIJ AFSCHEID UITGELUID DOOR VRIENDEN EN BEWONDERAARS
	JOOP GOUDSBLOM ontmoette ik veertig jaar geleden in de redactie van een studentenweekblad. De functie van hoofdredacteur bestond daar niet, maar Joop was de hoofdredacteur. Hij was altijd vrolijk en vriendelijk, maar hij intimideerde mij. Dat kwam doordat hij, als je iets tegen hem zei, altijd een halve seconde langer wachtte met reageren dan andere mensen deden.
Een halve seconde kan lang duren. In die halve seconde zag ik pijnlijk scherp in hoe hol en bot en dom mijn opmerking was geweest. Ik formuleerde zelf al een spits en slim en bits antwoord. Zo ontging mij vaak het begin van het vriendelijke, vrolijke, frisse antwoord dat hij in werkelijkheid gaf. Een wederzijdse vriend heeft mij eens bekend dat hij, als hij Goudsblom in de verte op straat zag, weleens de andere stoep nam, 'omdat ik niet wist wat ik zou zeggen en vooral: hoe ik het moest zeggen'. Ik vertelde hem van mijn halve seconde, en hij zei: 'Volgens mij is het een halve minuut.'
Joop schreef het hele studentenblad vol met essays, antipapistische spot, aforismen, kritieken, rijmpjes. Wij wilden allemaal net zo goed schrijven als hij. In het vriendenboek dat ik hier bespreek, vraagt Aad Nuis, die meestal in zulke bundels voor het dieptepunt zorgt, zich af waarom Goudsblom geen schrijver is geworden, zoals zijn mederedacteuren. Maar Nuis vergist zich. Geen van ons wilde schrijver worden. Piet Borst wilde arts worden, Dick Hillenius wilde bioloog worden, Ulli d'Oliveira wilde jurist worden. En dat werden ze ook. Ze bleven naast hun hoofdberoep uitstekende stukken schrijven, maar ze zagen zich niet als schrijver.
Vorige week werd Joop Goudsblom 65. Dus moet hij weg bij de Amsterdamse universiteit. Zijn sociologische leerstoel wordt gelijk opgeheven.
Drie dozijn vrienden, collega's en leerlingen hebben een feestbundel voor hem samengesteld (Alles verandert - Opstellen voor en over J. Goudsblom). Die bestaan er in twee soorten. In de eerste soort schrijven de bewonderaars stukken waarvan ze hopen dat het feestvarken ze wil lezen. In de andere soort schrijven ze hoe ze dat varken bewonderen en liefhebben.
Deze bundel bevat beide soorten. Het gaat over en voor en vanwege Goudsblom, en slechts heel zelden zonder, of ondanks, of tegen. Je schrikt als een leerling op bladzijde 244 durft te zeggen dat de hoogleraar in zijn artikel over de opkomst van de Nederlandse taal iets heeft vergeten.
Dat het stuk van Nuis niet het dieptepunt van de bundel is, dankt hij aan de Amsterdamse hoogleraar in de geschiedenis M.C. Brands. Natuurlijk is elk stuk over Goudsblom ook een autobiografisch stuk, zoals ik zelf net al duidelijk maakte. Maar Brands maakt het wel erg bont in zijn contrastieve studie over de carrires van Goudsblom en zichzelf.
Wij moeten horen dat Brands eerst Nederlands heeft gestudeerd, waar hij zich ergerde aan de 'pueriele opwinding over teksten'. Joop had naast sociologie geschiedenis willen studeren, maar de hoogleraar wilde hem niet ontvangen. Brands formuleert dit zo: 'Joop had oorspronkelijk historicus willen worden, maar is door een Cerberus voor jaren weggehouden van de historische graal.' Dat is niet alleen bespottelijk (de Cerberus voor de graal), maar ook onjuist (Joop wilde geschiedenis erbij doen) en oneerlijk (die Cerberus heette Jan Romein; Brands noemt zich opvolger van Romein en Presser) geformuleerd.
Brands blijkt het met zichzelf beter getroffen te hebben dan met Goudsblom. Hij schrijft dat hij nooit iets goeds verwachtte van zogenaamd marxistische regimes, daarbij de gedachte opwekkend dat Goudsblom dat wel deed. Maar al bij mijn eerste kennismaking was mij opgevallen hoe ernstig Joop de NAVO en het anticommunisme nam. Je krijgt ook niet een Fullbright- plus een Harkness-beurs als je van het zogenaamde marxisme iets goeds verwacht.
Terwijl de andere stukken over de persoon Joop Goudsblom gemiddeld zes bladzijden tellen, vult Brands er twee keer zoveel. Hij citeert Borges in het Engels, Nietzsche in het Nederlands, Herzen in het Duits, en hij noemt zichzelf trots 'een obstinate niet-schrijver'. Waar je al niet trots op kunt zijn. Het Nederlandse volk heeft aan Brands de afgelopen veertig jaar vijf miljoen gulden betaald in de stille verwachting dat hij als hoogleraar geschiedenis een paar mooie boeken zou schrijven. Dat doet hij niet, en hij noemt zich nog een 'obstinate niet-schrijver' ook.
@@0IER@@0 AAR LAAT IK gauw naar de hoogtepunten in het feestschrift gaan. Dat zijn er twee, en ze geven allebei antwoord op de vraag: hoe naef is Goudsblom?
Bart van Heerikhuizen beschrijft hoe Goudsblom college gaf. De professor ging altijd uitvoerig (Van Heerikhuizen noemt het zelfs 'intimiderend') in op vragen van studenten. In 1974 had een groep studenten - leden van het Socialisties Studenten Kollektief, gelieerd aan de Kommunistische Eenheidsbeweging Nederland waarvan Paul Rosenmller nog steeds bekend is - het plan opgevat om Goudsblom te gaan wegpesten door een estafette van agressieve vragenstellers te organiseren. De eerste loper van de estafette werd door Goudsblom gecomplimenteerd met zijn vraag, die hij uitgebreid ging beantwoorden. Het volgende college begon hij met de mededeling dat hij de vraag onnauwkeurig had beantwoord, maar dat hij nu in de boeken was gedoken en een veel uitvoeriger antwoord kon geven!
Mao had gefaald, hoewel Mao natuurlijk SSK en KEN had aangeraden met puntige stokken de burgerlijke hoogleraar een strafkamp in te jagen. Van Heerikhuizen heeft Goudsblom later gevraagd of hij in de gaten had wat die rotjongens van plan waren. Goudsblom zei dat hij er geen idee van had, en ik geloof hem.
Het tweede hoogtepunt is de briefwisseling tussen Goudsblom en Karel van het Reve, die ons door Han Israls wordt gepresenteerd. Karel had onder zijn columnistennaam Henk Broekhuis beweerd dat een mens nooit van ervaring leert. Dat vond Goudsblom sterk en hij vraagt om inlichtingen.
Er ontspint zich een onnavolgbaar geestig gesprek over ervaring en inzicht. Karel komt als argument met de foute theorie dat het bij eb gevaarlijk zwemmen is, een inzicht dat niet op ervaring kan steunen. Goudsblom antwoordt dat hij door de ervaring van Karels brief tot drie inzichten is gekomen: 1) er is een theorie dat zwemmen bij eb gevaarlijk is; 2) die theorie deugt niet; en 3) miljoenen geloven er toch in. 'Ik wist dit allemaal niet en nu weet ik het wel. Zo kom ik aan mijn kennis.'
Het debat wordt door Goudsblom gewonnen. Overigens is die gevaarlijke-eb-theorie te begrijpen door te bedenken dat je bij eb denkt: dat water is z¢ laag, nu is de zee niet gevaarlijk. Best mogelijk dat daarom bij eb veel mensen verdrinken. De - foute - theorie heeft dan toch een nut.
Maar het ging bij het verschil van mening om iets heel anders, zoals het de SSK om iets heel anders ging, en het tekent Goudbloms naveteit dat hij dat niet doorheeft. Karel schreef niet voor niets onder een columnistennaam. Een columnist die schrijft: 'Vaak lijkt een inzicht niet uit ervaring te ontstaan', kan zijn pen beter neerleggen. Een columnist moet schrijven: 'Nooit ontstaat inzicht uit ervaring.' Natuurlijk kon Karel dat niet antwoorden. En Joop had het, denk ik, werkelijk niet in de gaten.
Na twee zulke hoogtepunten al in het begin van het boek kan de rest alleen maar tegenvallen. Maar daar zijn ook heel wat parels te ontdekken. De mooiste stukken gaan over het boek Nihilisme en cultuur, waarop Goudsblom promoveerde.
Eind van de jaren vijftig kwam ik in zijn huis aan de Achterburgwal en zag op een grote tafel dertig boeken plat neergelegd. 'Kijk', zei Joop, 'daar liggen de boeken over het Nihilisme'; ik onthield de titels en heb ze sindsdien gelezen, 'en daar liggen de boeken over Cultuur'; ik heb ze nooit gelezen en ben de titels vergeten. 'Hoe ga je die dissertatie schrijven?', vroeg ik. 'Eerst een deel over Nihilisme, dan een tweede deel over Cultuur, en dan het laatste deel over Nihilisme en Cultuur.'
Pas toen ik weer op de gracht liep, dacht ik: 'Maar hoe schrijft hij dat derde deel?' U kunt het lezen in zijn boek, dat voor mij een van de mooiste essays van deze eeuw is. Verschillende feestschrijvers vinden dat ook en vragen zich af hoe het z¢ vergeten kan zijn dat, bijvoorbeeld, Patricia de Martelaere en de vertaler van Sextus Empiricus er geen woord aan wijden in hun beschouwingen over het scepticisme. Misschien rekenen ze Joop niet tot de echte sceptici. Overigens eindigen nihilisten meestal beroerd: Sokrates kreeg de gifbeker, Pyrrho kwam onder een olifant, Pascal werd katholiek, Nietzsche werd gewoon gek en Ter Braak pleegde zelfmoord. Alleen Montaigne en Goudsblom worden oud in hun wijze toren.
@@0IER@@0 E NAAM Weinreb staat niet in het register, terwijl daar toch zelfs alle namen worden genoemd die Bart Kempers, in een briljant stuk over Cultuur in het werk van Goudsblom, opnoemt uit het register van een bundel van Goudsblom. Maar Weinreb staat wel in de uitgebreide bibliografie, want Goudsblom schreef in 1970 over hem. Ongetwijfeld was zijn ondersteuning van wat later de bedrieger bleek, veroorzaakt door zijn vriendschap met Renate Rubinstein en Aad Nuis, maar hij had ze toch een betere vriendendienst bewezen als hij kritischer tegenover het egodocument van de charlatan had gestaan. Dat is nu weer een nadeel van naveteit.
Kempers zegt dat er een reactie bestaat, 'meer informeel geuit dan met zoveel woorden op schrift gesteld: eigenlijk is Nihilisme en cultuur zijn beste werk en daarna is het minder geworden, en - dat hoort bij deze impressie - dit alles is de schuld van Elias. . .'. Het is maar goed dat Kempers geen schriftelijke uiting van dit gevoel heeft gevonden, want die heb ik op mijn geweten. En na Goudsbloms boek over Vuur, en de onlangse bundel over Tijd en andere zaken, neem ik het graag terug.
Ik heb al vijftienhonderd woorden en moet veel overslaan, zoals Bloks behandeling van Goudsbloms aforistische juwelen. Het aforisme van Schuyt: 'Tolerantie is de onderdrukking van de neiging om te onderdrukken' kan ik citeren omdat het zo kort is. Blok en Schuyt horen tot het kwart van de medewerkers dat ouder dan 60 is. Daarop volgt een gat van vijf jaar: de rest is jonger dan 55.
Een aantal jongere schrijvers ziet in de antireligieuze stukken van Joop Goudsblom in het studentenweekblad uitingen van 'de athestische vrije geesten uit de jaren vijftig', alsof het ons om een modeverschijnsel ging. Maar de angst voor de KVP, die eenderde van de stemmen kreeg en die door de Brabantse kindertallen de meerderheid dreigde te bereiken, was toen heel reel.
Het dagblad De Tijd drukte elke week een kadertje af om katholieke studenten te manen hun abonnement op het blaadje van Joop en mij op te zeggen. Als een profeet had voorspeld dat De Tijd zou vergaan, dat de KVP zou ineenschrompelen, en dat er meer mohammedanen dan katholieken in Nederland zouden komen, zouden wij hem uitgelachen hebben.
In het spoor van Goudsbloms studie naar de historie van het vuur raden een aantal feestschrijvers hem aan om soortgelijke onderzoeken te doen naar profeten, naar dieren, naar de dood. Ik denk dat hij dan beter direct kan doorstoten naar het hoofdprobleem: de geboorte van het menselijk bewustzijn, zoals dat door de Canadees Merlin Donald is geprobeerd.
De bibliografie leert mij ook dat de socioloog Van Doorn, wiens bekende handboek der sociologie door Goudsblom verpletterd werd, heeft teruggeslagen door op zijn beurt het lucide handboekje Balans van de sociologie te verpletteren.
Ruim boven de 60 jaar moeten nu de personeelsleden van de Amsterdamse universiteitsbibliotheek zijn die door ene E.L. Banjert op 9 februari 1957 in het studentenblad op hun gedrag werden aangevallen. De bibliotheek wou destijds heel graag weten wie die Banjert was. Ik ben er ook voor aangezien. Maar nu onthult de bibliografie dat Banjert Goudsblom was. Toch zal de bibliotheek zijn boek moeten aanschaffen.
H. Brandt Corstius
Nico Wilterdink, Johan Heilbron, Abram de Swaan (redactie): Alles verandert - Opstellen voor en over J. Goudsblom.
Meulenhoff; 389 pagina's;  49,90.
ISBN 90 290 5581 2.

Foto
	Joop Goudsblom tijdens zijn promotie aan de Universiteit van Amsterdam in november 1960, geflankeerd door zijn paranimfen Aad Nuis (rechts) en Pierre Vinken. FOTO'S UIT 'ALLES VERANDERT'

