 RAPPORT OVER NUSSE-BRINK VOLGENDE WEEK NAAR KAMER. 
 DEN HAAG, 27 feb (Reuter) - Minister Gerrit Zalm van Financien zal, behoudens juridische procedures, de Tweede Kamer volgende week nader informeren over Nusse-Brink Commissionairs en Regio Effekt Holding, zo is door zijn ministerie meegedeeld. 
 De vaste kamercommissie voor financien had gevraagd om de resultaten van het onderzoek dat door de Stichting Toezicht Effectenverkeer (STE) is verricht naar de controle door de beurzen ten aanzien van deze twee ten onder gegane firma's. 
 Zalm ontving een rapport met de resultaten van dit onderzoek al in december 1996 maar op delen ervan rustte een geheimhoudingsverplichting. 
 Zalm zegt daarom te hebben gezocht naar een wijze waarop de Tweede Kamer zo volledig mogelijk zou kunnen worden geinformeerd over het onderzoek. 
 Op zijn verzoek heeft de STE een nadere rapportage opgesteld zodat de Tweede Kamer kan worden geinformeerd over de bevindingen en conclusies zonder dat de geheimhoudingsplicht die de Wte 1995 oplegt in de weg zou staan. 
 Zalm zegt volgende week ook per brief aan de Kamer in te zullen gaan op de beschikbaar gekomen inzichten. Verder wil de minister de ontwikkelingen in het effectentoezicht beschrijven en een beoordeling geven van deze inzichten en ontwikkelingen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
