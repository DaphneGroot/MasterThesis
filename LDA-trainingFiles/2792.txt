	'Gooien met de discus lijkt makkelijk, maar je lijdt echt wel pijn'
	Van onze verslaggever
Rolf Bos
 ATHENE
'Ik had wat last van blessures en trainde liever thuis in Delft. Daar kan ik in het krachthonk goed vanaf het blok trainen. Hier in Athene moet je eerst met de bus naar de trainingsaccommodatie. Dat is allemaal een hoop gedoe.
'Bovendien ben ik een zeikerd als het op eten aankomt. Ik lust niks. Door later te komen, kon ik lekker thuis eten. Ik ben trouwens allergisch voor sommige spullen. Ik hoorde dat ze hier soms garnalen in het eten verwerken. Daar moet ik dus even niet aan denken. Ik heb veel bij me. Drinken, liga's, noten, zelfs brood, want dat is hier erg droog.
'Ik kom uit een sportfamilie. Mijn vader volleybalde in de eredivisie. Mijn oom Pieter van der Kruk was gewichtheffer. Hij heeft de Spelen van Mexico nog meegemaakt. Ze trainen me allebei, al doe ik het meeste alleen. Van de tien trainingen die ik per week doe, gaan er acht op mezelf.
'Ik heb ook heel veel aan Erik de Bruin te danken, de beste discuswerper die Nederland ooit gehad heeft. Als ik aan zijn record van 68 meter denk... Ik gooi nu net boven de 62 meter. Erik is een geweldige steun. Ik kan altijd bij hem terecht. Het is alleen jammer dat hij geen werptrainer bij de KNAU is gebleven. Hij heeft zoveel ervaring.
'In mijn jeugd deed ik al aan atletiek, van alles wat. Speerwerpen kon ik goed, de discus wierp ik ook lekker ver. Ik ben eigenlijk gestopt toen ik de limiet van de EK jeugd net niet haalde. Daarna ben ik gaan volleyballen, op eerste-divisieniveau, als middenaanvaller.'
'Daarnaast bleef ik een keer per week met de discus trainen. Dat was wl voldoende om in die jaren nog derde bij de NK te worden, achter Erik natuurlijk. Ben Vet was toen tweede. Het geeft wel 't Nederlandse niveau aan: met n keer per week trainen derde worden, is natuurlijk belachelijk.'
'Pas op mij 22ste ben ik weer serieus met de discus gaan gooien. Ik kreeg last van mijn schouder bij het volleyballen. Bovendien zou ik in die sport de echte top nooit gehaald hebben. Ik studeerde tegelijkertijd af aan de heao, kreeg een drukke baan. Dan kun je beter een individuele sport beoefenen. Je bent niet afhankelijk van de vaste trainingstijden van een team.
'Ik heb mezelf een aantal doelen gesteld, die ik heb verwoord in een stuk aan het NOCNSF en de KNAU. Het plan loopt tot 2002, als de EK misschien in Amsterdam worden gehouden. Bij de KNAU waren ze verbaasd over mijn aanpak. Ze zijn niet gewend dat atleten zichzelf zo presenteren. Ik denk dat het zo hoort. Schrijf je doelstellingen maar op. Het blijft nu nog te vaak beperkt tot n velletje.
'In 1992 gooide ik 52 meter, in 1997 62 meter. Dat is dus een metertje of twee per jaar. Dat progressie-cijfer gaat natuurlijk omlaag met het stijgen der jaren, anders zit ik in 2002 rond het wereldrecord van 74 meter. Alhoewel, waarom ook niet. Het is vooral van belang dat je een hoog gemiddelde blijft gooien, met af en toe een flinke uitschieter. Een paar jaar geleden gooide ik gemiddeld 58, met soms die ene uitschieter. Nu gooi ik 60 en een half. Het wachten is nu echter op die uitschieter.
'Als dat vanavond wl lukt, dan zou ik bij de laatste twaalf kunnen komen. Dat zou echt fantastisch zijn. De kwalificatie-eis is 63 meter, maar ik denk niet dat er twaalf atleten zijn, die die afstand halen.
'Het is mijn eerste grote toernooi, ik heb geen idee hoe zwaar het is om in zo'n vol stadion te presteren. Bij de Adriaan Paulen Memorial was ik nogal overdonderd door de aanwezigheid van de toppers. Ging ik dus kijken hoe Lars Riedel het deed. Fout. Je moet met jezelf bezig zijn, je moet je eigen wedstrijd gooien. Je mag niet eens naar de resultaten van de concurrenten kijken.
'Het beste is gewoon: niks horen, niks zien. Het lijkt arrogant, maar zo deed Erik het ook. Zo ga ik in Nederland nu ook de wedstrijden in. Ik weet natuurlijk niet of het hier lukt. Het stadion zal vrijdagavond wel weer volzitten. Ja, het wordt moeilijk als het publiek ontploft als Wilson Kipketer een record op de 800 meter loopt. Dan kijk je toch wel even op.'
'Dat gooien met zo'n discus lijkt makkelijk, maar je lijdt echt wel pijn. Als ik in een wedstrijd zit, ben ik enorm opgefokt, geconcentreerd. Het kost enorm veel energie. Je gelooft het misschien niet, maar de dag erna kan ik nauwelijks lopen, heb ik ook verschrikkelijke hoofdpijnen. Erik zei dat het misschien een kwestie van te weinig drinken was. Als ik hier de voorronde doorkom, moet ik zondag weer aan de bak. Dat wordt heel zwaar.
'Ik vind het jammer dat Ben Vet er hier niet bij is. Hij gooit toch heel constant. Hij kan de discus heel goed op de wind leggen. Dat lukt mij ook wel eens, een heerlijk gevoel is dat. Er waren wat irritaties over en weer nadat Bens trainer, Ronald Vetter, had gezegd dat ik met te licht materiaal zou gooien. Flauwekul was dat. Het is inmiddels uitgepraat.
'Ik heb nu als administrateur een baan van dertig uur, en dat is te veel. Ik train twintig uur en je komt dan tijd tekort om uit te rusten. Het werk is nog niet eens zo zwaar, maar omdat je niet voldoende rust kunt inlassen, kun je minder intensief trainen. Dat komt de prestaties niet ten goede. Ik hoop dat mijn jaarplanning bij NOCNSF en KNAU goed valt, dan krijg ik wat meer financile armslag, kan ik zestien uur gaan werken. En goede worp vanavond zou dus een geweldige opsteker zijn.
'Ik woonde een tijdje op mezelf, maar dat ging niet samen met topsport en een baan. Wat een geregel was dat. Nu woon ik weer bij mijn ouders, zelf ook fanatieke sporters. Ja, de keuken daar is ook in orde.'

