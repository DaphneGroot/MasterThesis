Premier (regeringsleider).
Premier is de titel voor een regeringsleider die geen staatshoofd is. Premier is Frans voor "eerste", het komt dan ook van het woord "eerste minister".
In sommige landen, zoals Nederland, is "premier" een synoniem van minister-president of eerste minister. In andere landen kunnen die namen voor verschillende functies gebruikt worden. In sommige landen wordt de term "premier" gebruikt voor de leiders van deelstaatregeringen. In België wordt de federale regeringsleider eerste minister of premier genoemd. De regeringsleiders van de gemeenschaps- en gewestregeringen worden aangeduid met de term minister-president; zie Premier (België). In de Britse overzeese gebiedsdelen Bermuda en Turks- en Caicoseilanden wordt de gekozen regeringsleider "Premier" genoemd.
De benaming "premier" wordt ook gebruikt voor de regeringsleiders van de Provincies en territoria van Canada, de staten en territoria van Australië. De termen "premier" en "Prime Minister" moeten niet verward worden. In Canada en Australië is de "Prime Minister" het hoofd van de nationale c.q. federale regering.
Voorts wordt de benaming "premier" ook gebruikt voor de regeringsleiders van provincies van Zuid-Afrika, het eiland Nevis (een deelstaat van Saint Kitts en Nevis) en het eiland Niue.
In Frankrijk wordt het woord "premier" gebruikt indien er in de regering sprake is van "cohabitation", dat wil zeggen als de officiële regeringsleider van een andere politieke kleur is dan de president. Als de eerste minister van dezelfde partij is als de president, en dus meer een verlengstuk is van diens politiek, gebruikt men voor deze functie het woord "premier ministre".
