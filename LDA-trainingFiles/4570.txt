	'Een eigenwijze opsodemieter'
	Voetbaltrainer Louis van Gaal heeft zijn hielen nog niet gelicht op weg naar Barcelona, of zijn doopceel wordt al uitvoerig gelicht in een heuse biografie. Louis van Gaal - Een voetbalbiografie is kortaf de titel van het boekje dat dezer dagen bij Kwadraat verschijnt en dat geschreven werd door freelance journalist Meindert van der Kaaij ( 29,90). Van Gaal verleende zelf geen medewerking ('Ik sta op het standpunt dat de juiste tijd om een en ander in boekvorm te vatten nog niet aan de orde is', liet hij de auteur weten) en ook andere medewerkers van Ajax hielden de deur dicht, maar dat weerhield Van der Kaaij er niet van een poging te doen een portret samen te stellen van de man die de afgelopen jaren met Ajax furore maakte.
'Met het vertrek van Van Gaal naar Barcelona komt er bij Ajax, maar ook in Nederland een einde aan een tijdperk', schrijft Van der Kaaij in zijn Woord Vooraf. 'Dat is reden genoeg om de zaken op een rijtje te zetten en op zoek te gaan naar de drijfveren van deze buitengewoon ambitieuze man.' Daarin is hij maar ten dele geslaagd. Zijn 'voetbalbiografie' biedt veel feitelijke informatie over de voetballoopbaan van Van Gaal, maar blijft wat aan de oppervlakte als het gaat om zijn ideen en opvattingen over in het bijzonder trainen en coachen.
De aardigheid van het boekje schuilt vooral in de grote hoeveelheid uitspraken die Van der Kaaij ontlokte aan een flink aantal mensen die op een of andere manier met Van Gaal te maken hebben gehad. Daardoor ontstaat een levendig portret, waarbij Van der Kaaij zich heel duidelijk niet als een hagiograaf opstelt. De kwaliteiten van Van Gaal komen uiteraard ruim aan bod, maar ook zijn minder aangename kanten worden volop getaleerd.
Van jongs af aan toonde Van Gaal, geboren in augustus 1951, zich een leiderstype. Bij de voetbalclub De Meer in Amsterdam-Oost, waar hij als jongetje ging spelen, bemoeide hij zich al snel met van alles en nog wat. 'Louis was natuurlijk een uitblinker', herinnert toenmalig trainer Rob Nieuwenhuis zich. 'Maar hij was ook arrogant en hij wist het allemaal.' Eerste-elftalspeler Theo Boots vond Van Gaal vanaf het allereerste begin 'een eigenwijze opsodemieter'. 'Hij voetbalde nog geen vier wedstrijden bij ons in het eerste of hij zei dat we ongeslagen kampioen zouden worden. Hij werd natuurlijk vreselijk uitgelachen. Maar uiteindelijk verloren we alleen de laatste wedstrijd van de competitie, toen we al kampioen waren.'
De opvattingen van Van Gaal over teamwork en leiderschap werden in belangrijke mate gevormd in de jaren dat hij als gymnastiekleraar volop actief was op een lagere technische school in Amsterdam-Oost. De school werd bevolkt door niet de gemakkelijkste jongens onder de schoolgaande jeugd. Van Gaal, zelf een toonbeeld van discipline en stiptheid, slaagde erin als docent pittige eisen aan de leerlingen te stellen met behoud van een goede sfeer. Volgens zijn collega Martin Kamminga, zelf ook profvoetballer, kwam dat vooral doordat hij niets aan het toeval overliet en alle lessen tot in de details voorbereidde.
Een kant van Van Gaal die vaak wat minder aan bod komt, is zijn gevoel voor sociale rechtvaardigheid. Als actief voetballer hielp hij medespelers bij het verwerven van betere arbeidsvoorwaarden. In het hoofdkwartier van de KNVB in Zeist was hij jarenlang een geduchte spreker tijdens vergaderingen. 'Nooit is er een speler geweest die zich zo fanatiek heeft ingezet voor de belangen van zijn collega's', zegt Karel Jansen sr. over die periode. 'In dat conservatieve bolwerk werd het niet zo expliciet gezegd, maar de onderliggende gedachte was wel dat voetballers hun mond moesten houden en moesten doen waar zij goed in waren en dat is voetballen. Inspraak van spelers kostte tijd en vooral ook geld. De koppigheid van mensen zoals Van Gaal was een van de factoren waardoor dat klimaat langzaam is veranderd. Ik geloof niet dat veel spelers die nu miljoenen guldens verdienen, dat goed beseffen.' Van Gaal kreeg zelfs het etiket 'rode rakker' opgeplakt, terwijl hij op het politiek vlak toch niet bekend staat om zijn rode sympathien.
Als profvoetballer speelde Van Gaal achtereenvolgens bij Ajax 2, FC Antwerp, Telstar, Sparta en AZ. Zijn Belgische avontuur werd een flop. Trainer Guy Thijs, later succesvol coach van het Belgisch nationale elftal, zag het in hem niet zitten. 'Maar ik kan  lles met een bal', beklaagde Van Gaal zich een keer. 'Dat weet ik', riposteerde Thijs, 'maar u hbt hem alleen nooit.' Een andere keer voegde Van Gaal na een paar goede wedstrijden Thijs toe: 'Nou trainer, als ik nu volgende week nog niet in de basis sta, dan begin ik te denken dat mijn vrouw nog meer verstand van voetbal heeft dan u.' 'Ja', antwoordde Thijs kalm, 'dan denk ik inderdaad dat uw vrouw meer verstand van voetbal heeft dan ik.'
Vooral bij Sparta, waar hij acht jaar speelde, vierde hij triomfen. Kenmerkend voor hem is het opmerkelijk kleine aantal gele kaarten dat hem werd voorgehouden (vijf) en nog kenmerkender is dat hij ze allemaal kreeg wegens aanmerkingen op de leiding. Van der Kaaij: 'Geen enkele voor grof spel, want hij was er bepaald de speler niet naar om zijn tegenstander een rotschop te verkopen. Ook een bikkelharde tackle zat niet in de bagage van Van Gaal.' En keer kreeg hij de rode kaart toen hij een snordragende scheidsrechter aansprak met 'snorremans'.
'Louis was natuurlijk een eigenwijze man en de meeste mensen vinden dat soort types niet het prettigst om mee om te gaan', zegt oud-Spartaan Wout Holverda. 'Ik denk dat hij heel veel dingen had waardoor iedereen het eigenlijk best vond dat hij de leider werd. Hij deed dat namelijk heel erg goed. Hij was de beste belangenvertegenwoordiger die we ons konden indenken. Natuurlijk kon hij je wel eens op het trainingsveld op heel vervelende wijze op je fouten wijzen. Maar daar heb ik altijd wel van geleerd. Want verstand van voetbal had hij natuurlijk toen al. Dat is bij Ajax niet uit de lucht komen vallen.'
Han van Gessel

Foto
	Louis van Gaal voert het woord tijdens een vergadering van de KNVB, november 1981. FOTO SOENAR CHAMID

