	Het spel op de wagen
	De eerste jaren van haar leven kent Mariken van de wereld om haar heen slechts het Waanwoud. Geen reiziger waagt zich in dit donkere bos, omdat er boze geesten huizen. Bijna tien jaar eerder vond Archibald, een oude zonderling die uit de stad verdreven werd, in het Waanwoud een baby tussen de ganzeriken: Mariken. Sindsdien zorgt hij samen met zijn geit Sofie voor haar. Wanneer Sofie doodgaat, besluit Mariken naar de stad te gaan om een nieuwe geit voor Archibald te kopen.
Mariken van Peter van Gestel is een sprookjesachtig verhaal, dat zich afspeelt aan het eind van de vijftiende eeuw. Een tijd waarin de pest rondwaart, een gravin leeft als een gevangene in haar eigen burcht en wagenspelers het volk opvoeden en verstrooien met hun toneelspel.
Als Mariken de wereld in trekt, kan ze lezen en schrijven, een kunst die dan nog maar een enkeling beheerst. Haar kennis over het leven deed ze op uit het enige boek dat Archibald in zijn ballingschap had meegenomen. Alle verhalen uit 'De mensheid is een klucht' kent ze inmiddels uit haar hoofd. Deze bijbel van haar is een parodie vol kritiek op kerk en maatschappij. Ze raakt in de war, als ze merkt dat ze ondanks haar kennis geen betekenis kan geven aan nieuwe ervaringen. 'Waarom begreep ze niets van wat ze hoorde? Waarom had ze dat allemaal nooit gelezen in ''De mensheid is een klucht''?'
Doordat Mariken de werkelijkheid benadert vanuit de fantasie, die zij voor waar houdt, zet Van Gestel de wereld op zijn kop. Hij heeft zijn hoofdpersoon zo'n openhartig en nieuwsgierig karakter gegeven dat het een genoegen is met haar mee te kijken. Samen met haar verbaast de lezer zich over het leven dat soms nog zotter is dan de wildste fantasien.
In de stad ontmoet Mariken Joachim, een wagenspeler die in het spel van Masscheroen - een twistgesprek over God tussen de duivel en Maria - beide rollen speelt. Bij de eerste ontmoeting is het meisje ervan overtuigd dat hij echt 'de Duvel' is.
Nadat hij haar heeft gered uit de handen van een paar boze burgers, verkoopt ze haar ziel aan hem. 'Mariken keek diep in zijn ogen. ''Als ik niet oppas'', zei hij, ''steel ik niet jouw ziel, maar jij de mijne.'' ''Heb je mijn ziel nu?'' ''Voel je je erg leeg?'' ''Ik voel me vol. Ik heb nog nooit zo lekker gegeten. Mag ik bij je blijven, Duvel?'' '
Zo wordt Mariken opgenomen in het veilige en liefdevolle gezelschap van de wagenspelers. Joachim laat zich door haar inspireren tot een nieuw toneelstuk. Het blijkt een ruwe versie van het Laatmiddeleeuwse mirakelspel Mariken van Nieumeghen te zijn. Joachim zal het toneelstuk later opschrijven, omdat de spelers het verhaal eerst nog zullen verrijken en mooier maken.
Mariken is een schitterende roman over vertellen, over werkelijkheid en verdichting. 'Verhalen moeten niet vertellen hoe het in je eigen huis en je eigen dorp toegaat. Verhalen moeten anders zijn. Een koning gaapt, slikt een boze geest in en doodt zijn eigen kinderen. Het lam vreet de wolf op', laat Van Gestel Joachim zeggen. 'Zonder verhalen zou ik niets van de wereld en de mensen begrijpen.'
Ieder hoofdstuk begint met een samenvatting van de komende gebeurtenissen, zoals vroeger in romans gebruikelijk was. Van Gestel heeft er wel voor gewaakt de spanning niet weg te nemen. Zo houdt iedere hoofdstuktitel een belofte in.
De hoofdpersonen in de boeken van Van Gestel verbazen zich bijna altijd over dingen die iedereen vanzelfsprekend vindt. Meestal gaat dat gepaard met een bedachtzaam soort humor. Mariken wijkt daarin niet af van bijvoorbeeld Uit het leven van Ko Kruier. De altijd wat plechtige en beeldende taal van Van Gestel doet in Mariken volkomen natuurlijk aan. Het past bij de tijd waarin het verhaal zich afspeelt, en bij de personages.
De tekeningen van Annemie Heymans, die Mariken zo afbeeldt dat haar karakter het midden houdt tussen een onschuldig meisje en een klein bosduiveltje, en de prachtige vormgeving dragen ertoe bij dat Mariken het mooiste, ontroerendste en geestigste jeugdboek is dat dit jaar is verschenen.
Selma Niewold
Peter van Gestel: Mariken.
Illustraties Annemie Heymans.
Vanaf 10 jaar.
Fontein; 192 pagina's;  27,90.
ISBN 90 261 1297 1.

Foto
	Omslagillustratie van 'Mariken'.

