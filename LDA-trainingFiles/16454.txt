San Juan (Puerto Rico).
San Juan is een van de 78 gemeenten ("municipio") in Puerto Rico, een 'overseas territory' van de Verenigde Staten.
De gemeente heeft een landoppervlakte van 124 km2 en telt 395.326 inwoners (volkstelling 2010).
San Juan is de hoofdstad en grootste stad van Puerto Rico. Ze is gelegen in het noorden van het eiland. In de agglomeratie rond de stad wonen ongeveer 2,5 miljoen mensen.
Het is ook een havenstad, van waaruit suiker, tabak, koffie, en fruit worden geëxporteerd, vooral naar de Verenigde Staten. Belangrijk voor de economie en industrie zijn toerisme, brouwerijen, rum, metaalproducten, cement en kleding.
In 1493 ontdekte Christoffel Columbus Puerto Rico en noemde de plaats waar nu de stad gelegen is San Juan Bautista. Deze plaats groeide vlug uit tot de belangrijkste militaire nederzetting van de Amerikaanse gebieden. In 1508 werd Ponce de León er aangesteld als de eerste gouverneur van het eiland. De eerste echte nederzetting noemde men Caparra. Maar in 1521 werd deze verplaatst naar het smalle en kleine eiland, waar zich nu Oud San Juan bevindt. Ter bescherming tegen aanvallen door de Taíno, de oorspronkelijke bevolking, en door piraten en boekaniers, werden al snel de eerste versterkingen gebouwd, zoals La Fortaleza, het Kasteel San Felipe del Morro, het Kasteel van San Cristobal en het Fort van San Gerónimo.
De stad werd aangevallen in 1598 door de Engelsen onder leiding van George Clifford, graaf van Cumberland, en werd geplunderd door de Nederlanders in 1625. Tijdens de Spaans-Amerikaanse Oorlog in 1898 werd de stad bezet door de VS.
De volgende historische gebouwen zijn er te vinden: het El Morro-kasteel, het fort San Cristóbal en La Fortaleza, een versterkt kasteel, dat nu gebruikt wordt als residentie van de gouverneur.
De stad beschikt over verscheidene universiteiten en heeft een internationale luchthaven genaamd 'Luis Muñoz Marín International Airport'.
Verschillende cruiseschepen gebruiken San Juan als aanleghaven.
In 1983 werden La Fortaleza en San Juan als historische plaatsen in Puerto Rico door UNESCO tot werelderfgoed verklaard.
