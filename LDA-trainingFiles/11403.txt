Waalre (gemeente).
Topografische gemeentekaart van Waalre, juli 2016
De Markt in Waalre met de nieuwe Willibrorduskerk
Waalre (Brabants: "Woldere") () is een gemeente in de provincie Noord-Brabant. De gemeente ligt pal ten zuiden van Eindhoven. Ze telt inwoners (, bron: CBS) en heeft een oppervlakte van 22,43 km². De gemeente Waalre maakt ook deel uit van de Metropoolregio Eindhoven (voorheen SRE), en is in 1923 ontstaan uit de oude gemeenten Waalre en Aalst.
Waalre profileert zich als groene woongemeente met de slogan "Waalre Groenfontein" en wordt veelvuldig genoemd als een van de veiligste en meest leefbare woongemeenten van Nederland.
Bereikbaarheid.
Openbaar vervoer: Vanaf Eindhoven is Waalre bereikbaar met buslijn 7 (MMC Veldhoven via Waalre) en buslijn 7 (Aalst Ekenrooi, uitgevoerd door Hermes) die via Eindhoven CS en de Kunstijsbaan naar Waalre loopt, met snelbus 170 en de streekbussen 171 en 172 naar Dommelen en Luyksgestel (Hermes). De laatste jaren is met name de kern Ekenrooi in Aalst sterk gegroeid. Het dichtstbijzijnde NS-station is Eindhoven, tevens knooppunt voor alle stads- en streekbussen.
Snelwegen: Waalre is gelegen aan de A67 aan de noordkant en de A2 aan de oostkant. Door Aalst loopt de drukke verkeersader N69, de directe verbinding tussen Eindhoven en België. De laatste jaren is de drukte op deze weg enorm toegenomen en met name in de spits staat het verkeer vaak vast. Politieke partijen zijn momenteel een oplossing aan het zoeken voor dit probleem. Mogelijk wordt er een nieuwe snelweg aangelegd (A69) ten westen van de gemeente om zo het verkeer op de N69 te ontlasten.
Luchthaven: Op 12 kilometer afstand ligt Eindhoven Airport (bereikbaar via de A2).
Economie.
De meeste inwoners van Waalre werken in buurtgemeenten, met name in Eindhoven.
Waalre kent 3 bedrijfsterreinen: Voldijn, Park Diepenvoorde en bedrijventerrein 't Broek.
De 2 grootste winkelkernen van de gemeente bevinden zich rond 'Den Hof' in Aalst en rond 'De Bus' in Waalre.
Waalre is een welvarende gemeente: de Waalrese wijk Lisseven staat op plaats 2 in de top 10 van Nederlandse wijken met de grootste miljonairsdichtheid.
Carnaval in Waalre.
Waalre kent een bruisend carnavalsleven. De grootste vereniging van Waalre is de Algemene Waalrese Carnavalsvereniging De Keien. Deze vereniging is opgericht in 1966 en vierde in 2011 dus haar 45-jarig bestaan. De Keien verzorgt de huis-aan-huis bezorging van het Wolders Lachblad, de krant van carnavalsminnend Waalre.
Aalst heeft zijn eigen, bruisende carnavalsvereniging; De Baltrappers.
Gemeenteraad.
De huidige gemeenteraad van Waalre werd verkozen bij de gemeenteraadsverkiezingen van 19 maart 2014.
Brand gemeentehuis Waalre.
Op 18 juli 2012 brandde het monumentale gemeentehuis van Waalre volledig af na een vermoedelijke aanslag waarbij twee (gestolen) auto's in de nacht het pand binnenreden en een vuurzee creëerden. Volgens de politie was het geen ongeluk en was er opzet in het spel. Gemeentelijke diensten werden voor zover dat kon tijdelijk verplaatst naar de brandweerkazerne.
Het gemeentehuis in Waalre had reeds in september 1994 te maken met brandstichting. Er woedde destijds een kleine brand nadat een ruit werd ingegooid. Getuigen zagen iemand wegrijden met gedoofde lichten.
