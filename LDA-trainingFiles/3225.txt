	THRILLERS
	Dodelijke inruil
In zijn sterke debuut Bird Dog (Hodder & Stoughton, import Nilsson & Lamm;  65,60) mengt de Amerikaan Philip Reed het beste van twee werelden: de bondige manier van schrijven uit een vorig bestaan (als politieverslaggever in onder meer Chicago) en de fijnere kneepjes (dialogen, schokeffecten) uit zijn latere jaren als dramaturg.
Een wat kleurloos lijkende man van middelbare leeftijd, Harold Dodge, werpt zich tegen wil en dank op als beschermer van een collega, de niet bepaald afstotelijke Marianne Perado. Zij heeft een Ford Escort ingeruild bij een bedrijf in Los Angeles, is achteraf niet tevreden, maar kan de deal niet ongedaan maken. Toevallig heeft de lichtelijk nerveuze Harold - die regelmatig een in zijn broekzak huizende therapiebal aan flarden kneedt - verstand van zakendoen in de autobranche (het optuigen van contracten, wat de koper altijd extra geld kost; het geknoei met de boeken): hij is vijftien jaar terug bij datzelfde bedrijf ontslagen en heeft - om kopers op de valstrikken te wijzen, maar natuurlijk vooral uit wraak - zijn ervaringen neergelegd in een boek.
Het zakelijke botsinkje met de autoverkoper groeit als gevolg van misverstanden, stijfkoppigheid, persoonsverwisseling en de belangen die voor de dealer op het spel staan (krijgt hij dit seizoen wel weer genoeg nieuwe exclusieve modellen uit Cincinnati, met welke fijne verwennerijen kan hij de hoogste baas daar te vriend houden) uit tot een grimmige krachtmeting waarbij jager en prooi onwetend van rol wisselen, terwijl zij op hun beurt samen worden opgejaagd vanuit onverwachte hoek. Het kost Dodge en Perado de grootste moeite hun hachje te redden n uit handen van de politie te blijven. Natuurlijk is Bird Dog het aloude verhaal van de eenling die opeens in deep shit zit en merkt dat hij op niemand kan terugvallen. Maar Reed maakt er in de beste Californische traditie iets bijzonders van.
Adriaan de Boer
Meer dan n laag
De vertaling van Neil Gordons debuut Sacrifice of Isaac in Het offer (De Boekerij;  34,90) heeft bijna twee jaar op zich laten wachten. Misschien ging het even kopje onder in de golf van Angelsaksische thrillers die onophoudelijk op de kust van Europa beukt. Misschien kreeg het in het land van oorsprong - de Verenigde Staten - te nadrukkelijk het etiket thriller opgeplakt en werd het zodoende voor bepaalde uitgevers niet meer aantrekkelijk.
Hoe dan ook, Het offer verdiende twee jaar terug al een Nederlandse vertaling, omdat het eindelijk weer eens een thriller is met meer dan n laag. Het is veel meer dan een verhaal over een moord en wie het deed en waarom. Het is een boek waarmee de in Zuid-Afrika geboren, maar in Amerika opgegroeide Neil Gordon pretenties aan de dag legt die op het literaire vlak liggen. En die pretenties zijn gerechtvaardigd.
Hij maakt zijn debuut extra aantrekkelijk door het de prikkel van een thriller mee te geven. De eerste zin zet meteen de toon: 'Dit is wat Luke me vertelde. Dat hij tijdens een winter zijn zeer geduchte vader verloor en zijn lang verloren broer vond. Daarna verloor hij zijn broer. En vond zijn vader.' Weersta zoiets maar eens.
Alles draait om het oorlogsverleden van Luke's vader, een volksheld in Isral omdat hij tijdens Wereldoorlog II met een afvallige SS-officier honderden joden uit Oostenrijk naar het Beloofde Land smokkelde. Het is hem dan ook een gruwel dat zijn eigen zoon uit het Isralisch leger deserteert. Naar die zoon - zijn broer dus - is Luke op zoek, maar hij stuit allereerst op het oorlogsverleden van zijn inmiddels overleden vader.
Langzaam bouwt Gordon de spanning op en geeft hij aanvankelijk vage figuren en gebeurtenissen steeds scherpere contouren, waardoor opeens alle stukjes op hun plaats vallen. In zijn voorwoord dankt hij collega Andrew Klavan. Als eerbetoon laat hij Luke diens naam gebruiken wanneer die een vals paspoort nodig heeft.
Frans van Schoonderwalt
Vertaald:
- Uitgeverij Vassallucci liet Pulp vertalen, het laatste boek dat Charles Bukowski (1920-1994) schreef. Bedoeld als parodie, maar te zouteloos en te traag om voor dat predikaat in aanmerking te komen ( 34,90).
- De nieuwste van Scott Turow, The Law of Our Fathers, valt in de vertaling (De wet van de macht, Luitingh-Sijthoff;  39,90) met 617 pagina's een stuk steviger uit dan het origineel. Het vierde boek van de schrijvende advocaat is meer een goedlopende roman dan een (rechtbank-)thriller.
Engels:
- In paperback verscheen Peter Blauners The Intruder (Fourth Estate, import Nilsson & Lamm;  28,25), dat onlangs ook als De indringer werd vertaald. Over een zwerver die in New York een gezin terroriseert, waarna de vader dramatisch door het lint gaat.

Foto
	Philip Reed

