	Vendex International valt uiteen in twee zelfstandige bedrijven
	Van onze verslaggever
AMSTERDAM
Vendex International wordt opgesplitst in het detailhandelsbedrijf Vendex en het dienstenbedrijf Vedior. Na de gisteren bekendgemaakte overname van het Franse uitzendbureau BIS heeft het uitzend- en schoonmaakbedrijf volgens bestuursvoorzitter J. Hessels 'voldoende kritische massa' om als zelfstandig bedrijf verder te gaan. Vedior krijgt een aparte notering op de Amsterdamse effectenbeurs.

De overname en de splitsing moeten voor de zomer hun beslag krijgen, aldus Hessels. Vendex koopt voor ongeveer 485 miljoen gulden ruim drie miljoen aandelen BIS (60 procent). Hessels' collega in de raad van bestuur van Vendex, G. Smit, de beoogde bestuursvoorzitter van Vedior, beklemtoonde dat de deal een week of vijf geleden al was gesloten.
Op de overige twee miljoen aandelen heeft Vendex een bod uitgebracht van 490 Franse franc per aandeel. Eind vorig jaar noteerden de stukken op de beurs van Parijs nog 533 franc. Vendex betaalt de overname uit de eigen middelen, maar het concern hoopt 'een groot deel' van de benodigde 800 miljoen terug te verdienen met de uitgifte van nieuwe aandelen Vedior. De nu genoteerde aandelen Vendex worden gesplitst. in 'detailhandelsaandelen' en aandelen Vedior.
De opsplitsing van Vendex in een winkelconcern (onder andere Vroom & Dreesmann, Edah en Hunkemöller) en een dienstenbedrijf (Vedior, ASB, Dactilo en Abilis) komt als een verrassing. Toen het familiebedrijf anderhalf jaar geleden naar de beurs ging, was zoiets niet aan de orde. Gisteren maakten Hessels en financieel bestuurder W. Angenent duidelijk dat de situatie nu gewijzigd is.
In het verleden konden de Vendex-divisies profiteren van verliezen die in het verleden gemaakt waren, waarmee de belastingafdracht gecompenseerd kon worden. Dat fiscaal compensabele verlies zal volgens Angenent dit jaar zijn opgedroogd. Bovendien beschikte Vendex toen over aanzienlijk meer niet-strategische bedrijven, onder meer in Brazilië. Van de verkoop daarvan profiteerden de twee onderdelen.
In het huidige Vendex is de dienstenpoot aanzienlijk kleiner dan de winkelpoot. De uitzend- en schoonmaakbedrijven behaalden in het boekjaar 1995/'96 een omzet van 3,4 miljard gulden, terwijl de winkelketens samen een omzet behaalden van ruim 7,8 miljard.
Van het bedrijfsresultaat van 412 miljoen gulden was 272 miljoen afkomstig van de winkels en 115 miljoen van de diensten. Bij de dienstensector van het bedrijf werkten bijna 50 duizend mensen; bij de winkels 37 duizend.
Het nieuws over de overname en de opsplitsing veroorzaakte gisteren op de Amsterdamse beurs veel opwinding. De koers van Vendex schoot met zeven gulden omhoog naar 84 gulden. Aan het eind van de dag was het weer iets teruggezakt tot 81,80 gulden.

Zie ook pagina 2

