	'Top wielersport staat stijf van doping'
	Reuter
PARIJS
De top van de internationale wielersport staat stijf van de doping. Twee Franse ex-beroepsrenners hebben dit verklaard in een uitgebreid 'Dossier Cyclisme' dat de Franse sportkrant l'Equipe deze week publiceert.
De renners zijn Gilles Delion en Nicolas Aubier. Beiden stopten eind vorig seizoen met wielrennen. 'Doping is gemeengoed', zei Delion. 'Toen ik bij de profs debuteerde zei mijn ploegleider dat je nooit bij de beste vijftig ter wereld komt, als je geen EPO gebruikt.''
EPO is een prestatieverhogend middel. EPO is de afkorting van erythropoietine, een substantie die de aanmaak van rode bloedcellen stimuleert ter verhoging van het zuurstoftransport door het lichaam. Volgens Delion zijn alle Franse ploegen ermee bezig.
Delion was een beloftevol renner, die het nooit helemaal maakte, ondanks een overwinning in een klassieker (Ronde van Lombardije 1990) en een etappe in de Tour de France (1992).
Aubier stopte al op 25-jarige leeftijd. Hij vond zijn sport te veel gebaseerd op doping. Hij kon er niet mee leven dat hij werd gedwongen verboden stimulerende middelen te nemen. Elke twee dagen een injectie. 'Volgens mij bevindt zich niemand bij de Top-honderd van de wereldranglijst die geen EPO, groeihormonen of nog andere producten gebruikt. Doping is zo verbreid dat je abnormaal bent als je niet gebruikt.'


