Catharina Howard.
Catharina Howard (?, ca. 1520 - Londen, 13 februari 1542) was koningin van Engeland van 1540 tot 1541. Zij was de vijfde echtgenote van Hendrik VIII.
Catharina was een dochter van Lord Edmund Howard en een kleindochter van Thomas Howard, 2de hertog van Norfolk. Ook was zij een nicht van Anna Boleyn, de tweede echtgenote van Hendrik. Net als Anne zou zij aan haar eind komen op het schavot van Tower Green, bij de Tower of London. Hoewel zij persoonlijk verarmd was, bezat zij een machtige familienaam, en daarmee verkreeg zij een positie als hofdame bij Hendriks vierde vrouw Anna van Kleef. Catharina's moeder Joyce Culpeper overleed toen Catharina nog jong was en een deel van haar jeugd bracht zij daarna door bij haar stief-grootmoeder, Agnes hertogin van Norfolk.
Eenmaal aan het hof boeide zij Hendrik zozeer dat hij met haar, eerst in het geheim en enkele maanden later (op 8 augustus 1540) officieel, zijn vijfde huwelijk sloot. Catherine was echter een enigszins dwaas, emotioneel en flirterig meisje, dat niet altijd besefte wat de gevolgen van haar daden zouden zijn. Hendrik was echter gek op haar, bedolf haar onder geschenken en noemde haar zijn 'roos zonder doorn'.
Na in het huwelijk te zijn getreden zette zij haar indiscrete levenswandel echter voort. Zij was nog jong en voelde zich meer aangetrokken tot mannen van haar eigen leeftijd. Zij kreeg een affaire met Thomas Culpeper, waarbij Lady Rochford als tussenpersoon fungeerde. Tegenstanders beschuldigden haar van een vroegere ontuchtige levenswandel, wat zij zelf ook toegaf. In de periode dat ze bij Agnes hertogin van Norfolk woonde, had ze affaires met Henry Mannox, haar muziekleraar, en met Francis Dereham. Zij ontkende echter schuldig te zijn aan ontrouw sinds haar huwelijk met de koning. Na slechts 17 maanden huwelijk werd zij gearresteerd wegens overspel. De koning weigerde aanvankelijk geloof te hechten aan de beschuldigingen, maar die bleken niettemin overtuigend. Culpeper en Dereham werden geÃ«xecuteerd op 10 december 1541. Culpeper werd onthoofd, Dereham wachtte een wreder lot: hij werd opgehangen en gevierendeeld. Catharina Howard en Jane Boleyn werden onthoofd op 13 februari 1542.
