	Nieuwe staatslening tegen 5,75 procent
	Van onze verslaggever
AMSTERDAM
De eerste, in december al aangekondigde staatslening van 1997 krijgt een rentecoupon van 5,75 procent en een looptijd van tien jaar. Vanaf maandag 20 januari kan op de lening worden ingeschreven. De inschrijving heeft plaats via het toonbanksysteem. Toewijzing gebeurt telkens tegen een voor een bepaalde dag vastgestelde koers.
Het bedrag van de lening wordt pas bekend na beÃ«indiging van de mogelijkheid tot inschrijving. Aflossing gebeurt ineens op 15 februari 2007.
De totale financieringsbehoefte van het rijk beloopt dit jaar 33,5 miljard. De staat voorziet hierin al voor 6 miljard via uitbreiding van twee bestaande leningen met 3 miljard elk. Het gaat om de 10-jarige lening uit 1991 met een couponrente van 9 procent en de 30-jarige, 7,5 procent-lening uit 1993. Op deze uitbreidingen kunnen alleen banken en commissionairs inschrijven, geen particulieren.

