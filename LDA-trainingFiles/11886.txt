Kubieke meter.
De kubieke meter (symbool m³) is een inhoudsmaat en komt overeen met de inhoud van een kubus van 1 meter lang, breed en hoog. 1 m³ of kubieke meter komt overeen met 1000 dm³ of 1000 liter. 1 kubieke meter is ook gelijk aan 1.000.000 kubieke centimeter. Het is een afgeleide SI-eenheid.
In Nederland en België worden het drinkwater- en gasverbruik van huishoudens door water- en gasmeters in kubieke meters aangegeven.
Omdat het volume van een bepaalde hoeveelheid gas sterk vermindert als het wordt samengeperst, worden gassen voor handelsdoeleinden gemeten in "normaal kubieke meter" (vaak aangeduid als Nm³, hoewel dit niet past in de SI-eenheden, en bovendien verwarring kan opleveren met de N van Newton). Een normaal kubieke meter is een hoeveelheid gas, technisch vrij van waterdamp, die bij de "normaaltemperatuur", vaak 0 °C (273,15 K) en de "normaaldruk", vaak 1,01325 bar, een volume inneemt van 1 kubieke meter.
Voor aardgas wordt het aantal kubieke meter daarenboven omgerekend naar dat van gas met een calorische bovenwaarde van 35,17 MJ per kubieke meter. Bij een gas dat bijvoorbeeld een 5% hogere calorische waarde heeft dan normaal, wordt 5% meer normaal kubieke meters in rekening gebracht. Bij de "groothandel" in aardgas worden de hoeveelheden tegenwoordig niet meer in kubieke meters maar in kilowattuur verrekend.
Kuub.
In de volksmond wordt vaak de term "kuub" gebruikt. Zo kan er sprake zijn van een gestapelde en een losgestorte kuub hout. Met een "vaste kuub" wordt de hoeveelheid hout in 1 volle kubieke meter zonder tussenruimtes bedoeld en kan dienen als rekeneenheid, met een "losse kuub" een hoeveelheid gezaagd en gekliefd hout willekeurig gestort in een bak van 1 kubieke meter, met een gestapelde kuub een hoeveelheid gezaagd en gekliefd hout netjes gestapeld in een bak van 1 kubieke meter. Gestapeld heeft minder tussenruimte dan los. Een "stère" is een kuub gestapeld hout van 1 m lang.
Deze tabel is een richtlijn; de waarden kunnen variëren bij kortere stukken.
Negentiende-eeuwse benaming.
In de negentiende eeuw, toen een el officieel gelijkgesteld was aan een meter, werd de kubieke meter in Nederland ook "teerling el" genoemd.
