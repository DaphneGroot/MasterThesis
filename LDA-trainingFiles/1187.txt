	IRA vuurt raket af op gerechtshof in Belfast
	Reuter, AFP
BELFAST
Guerrillastrijders van de IRA hebben maandag een gewaagde raketaanval uitgevoerd op het Noord-Ierse gerechtshof in Belfast. Daarbij raakte een politieman gewond. De actie doet de vrees groeien voor een nieuwe golf van katholiek geweld tegen de Britse overheersing van Noord-Ierland en tegenacties van de pro-Britse protestanten.

De IRA-strijders vuurden volgens politiebronnen een zelfgemaakte raket af uit een auto die langs het gerechtshof reed. Als hart van het Britse juridische stelsel in Noord-Ierland is het zwaar bewaakte gerechtshof voor hen een prestigieus doelwit. De raket raakte een wachthuisje voor het gebouw. Een Noord-Ierse politieman die daar de wacht hield moest behandeld worden voor beschadigde oren. Een voorbijgangster raakte in shock.
De aanslag werd later opgeÃ«ist door een man die naar een lokaal radiostation belde met gebruikmaking van een IRA-wachtwoord. Hij zei dat de aanslag het werk was van de 'Belfast-brigade' en waarschuwde dat de IRA zes andere bommen had geplaatst in hotels en stations.
De politie zei twee uur later dat alle plaatsen waren onderzocht, maar dat niets was gevonden. Veiligheidsagenten gaan er vanuit dat het dreigement bedoeld was om de politie af te leiden van de zoektocht naar de daders van de aanslag.
Een vertegenwoordiger van de pro-Britse Unionisten zag in de aanval een nieuw bewijs dat de IRA en zijn politieke arm Sinn Fein 'onverbeterlijk' zijn. Maar Sinn Fein-leider Gerry Adams zei dat hij voorwaarden wil scheppen voor een einde aan het geweld, volgens hem een 'te betreuren symptoom' van de politieke patstelling in Noord-Ierland.
Van Londen mag Sinn Fein pas deelnemen aan vredesbesprekingen met alle partijen als de IRA de wapens neerlegt. Maar de aanslag van maandag heeft de laatste restjes hoop dat de IRA zich opnieuw zal houden aan de wapenstilstand de bodem ingeslagen. Begin januari werd op het terrein van het historische Belfast Castle een autobom van 450 kilogram gevonden en onschadelijk gemaakt. Sindsdien zijn ook elders bommen aangetroffen.
Protestantse extremisten worden verdacht van twee recente tegenacties. Zaterdag dreigde een illegale protestantse strijdgroep de oorlog tegen de IRA te hervatten.
De Verenigde Staten veroordeelden de aanslag van maandag. Woordvoerder Burns van het ministerie van Buitenlandse Zaken waarschuwde dat dit soort incidenten de vredesbesprekingen kunnen verstoren die later deze maand moeten worden hervat.


