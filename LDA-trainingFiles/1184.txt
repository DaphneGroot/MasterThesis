	Oppositie AlbaniÃ« vormt front tegen regering
	Reuter, AFP
TIRANA
De Albanese oppositie heeft donderdag de onderlinge meningsverschillen terzijde geschoven om een front te vormen tegen de regerende Democratische Partij van president Sali Berisha.
Zeven groeperingen, waaronder de grote Socialistische Partij, lanceerden samen met een beweging van oud-gevangenen uit de communistische tijd het zogenoemde Forum voor Democratie. Zij eisen het aftreden van de regering van premier Meksi.
De Albanezen zijn woedend door het bankroet van particuliere (piramide-) beleggingsfondsen, waardoor velen hun spaargeld kwijt zijn.
'Wat failliet gaat moet eindigen, en deze regering is economisch, politiek en wettelijk failliet. Zij probeert nu alleen tijd te winnen, maar biedt geen oplossing', aldus Neritan Ceka, de leider van de centrum-rechtse Democratische Alliantie. Hij riep op tot de vorming van een zakenkabinet om de crisis op te lossen, gevolgd door verkiezingen.
Het ministerie van Binnenlandse Zaken maakte gisteren bekend dat de afgelopen dagen 149 mensen zijn opgepakt wegens 'verstoring van de openbare orde'. Nog eens honderd mensen zijn voor korte tijd aangehouden. De staat houdt hen verantwoordelijk voor de onlusten in het land.
De socialisten spraken aanvankelijk van vijfhonderd arrestaties. Woensdag was al bekendgemaakt dat de leiders van de drie belangrijkste oppositiepartijen zijn gearresteerd.
Volgens president Berisha heeft de regering niets van doen met het bankroet van de piramidespelen en hebben ministers eind vorig jaar juist gewaarschuwd voor de risico's van de beleggingen. Hij stelde de beleggers bij twee fondsen gedeeltelijk compensatie in het vooruitzicht omdat de regering de tegoeden van die fondsen heeft bevroren. De andere gedupeerde beleggers zullen niets terugzien omdat het geld gewoon verdwenen is.
De afgelopen dagen hebben zich tientallen Albanezen bij ziekenhuizen gemeld om bloed aan te bieden. Zij proberen op die manier aan geld te komen. Donors krijgen 2500 lek (37 gulden) voor vierhonderd milliliter bloed.
Pagina 9: Commentaar

