	De portefeuille van Matthijs van Heijningen
	'Niet al mijn films zijn kassuccessen, dat mag je rustig stellen ja. In de afgelopen tien jaar heb ik in totaal 3,5 miljoen gulden verspeeld. Let wel: dat geld was van mezelf. Iemand als Theo Van Gogh denkt ten onrechte dat een producent totaal geen eigen middelen in zijn producties steekt. Helaas gaat het af en toe goed mis. Mijn laatste Nederlandse film bijvoorbeeld, Advocaat van de Hanen, heeft me vier ton gekost. Die zie ik er niet meer uitkomen.
'Ik heb een paar inschattingsfouten gemaakt. Voor literaire, arty films is de Nederlandse markt te klein geworden. Ik moet een tussenweg zien te vinden. Het zou leuk zijn als de volgende film goed zou aanslaan. Niet alleen voor het geld, maar ook voor mijn ego.
'Ondanks de tegenvallers ga ik gewoon door met produceren. Sommige mensen vragen zich af hoe ik dat doe. Nou, het is vrij eenvoudig, ik werk nog steeds met hetgeen ik met vroegere films heb verdiend. Sinds Eline Vere zoek ik het bovendien ook in Europese producties. Zo kun je het risico beter spreiden.
'Tot de jaren tachtig was mijn inkomen minimaal. Maar films als Een vlucht regenwulpen, Ciske de rat en De Lift hebben me vele miljoenen opgeleverd. Nee, ik ga jou niet vertellen hoeveel precies.
'Mijn bioscoop The Movies in Amsterdam is ook een bron van inkomsten, maar helaas verdwijnen die allemaal in een bodemloze put. Mijn compagnon en ik moeten nog steeds een schuld van bijna een miljoen gulden afbetalen, omdat de bouw van de nieuwe bioscoop op het Haarlemmerplein op het laatste moment niet doorging. Ik dacht dat de filmwereld hard en slecht was, maar projectontwikkelaars en de gemeente Amsterdam zijn nog veel erger.
'Een groot deel van mijn verdiensten investeerde ik zestien jaar geleden in mijn buitenplaats aan de Vecht. Die beschouw ik als mijn pensioenvoorziening. Het is maar goed dat ik het heb gedaan, want als ik dat geld op de bank had gezet, was ik het nu waarschijnlijk kwijt geweest. Ik had het toch in mijn films gestopt, en je weet nooit hoe dat afloopt.
'Mijn bank raadde me aan het geld te beleggen in effecten, maar ik zei: ''In een aandelenportefeuille kun je niet wonen''. Ik geloof niet dat die mensen mijn standpunt helemaal begrepen. Waarschijnlijk hadden ze gelijk en was de aandelenhandel lucratiever geweest, maar het was en is niet mijn prioriteit. Ik heb het overigens wel eens geprobeerd hoor, maar ik werd er veel te zenuwachtig van.
'Ik woon mooi, draag maatpakken, rijd in een Daimler S3 en hou nog van een goeie Havana ook. Dat hoort bij mijn rol als producer, vind ik. En inderdaad, ik wil provoceren. Dat heb ik nog van mijn oude leermeester Jan Vrijman geleerd. Zo kun je mensen een mening ontlokken. Pas dan zie je wat je aan ze hebt, zei hij. Mijn presentatie vormt ook een protest tegen wat ik de ''blauwe golf'' noem. Al die dertigers die in spijkerbroek een premiÂŠre bezoeken: vreselijk toch?'
Boudewijn Geels

