Cultuurgeschiedenis.
Cultuurgeschiedenis is de geschiedenis van de levensstijl van een samenleving en houdt zich bezig met onderzoek naar het culturele leven in vroeger tijd. De term "cultuurgeschiedenis" werd oorspronkelijk bedacht door de 19e-eeuwse Zwitserse historicus Jacob Burckhardt met betrekking tot de Italiaanse renaissance. Hij bedoelde hiermee de studie van een bepaalde historische periode in zijn geheel, met aandacht voor haar schilderkunst, beeldhouwkunst en architectuur, maar ook voor de economische basis en de sociale instellingen die ten grondslag liggen aan de samenleving.
Vaak wordt er ook nog beschavingsgeschiedenis en expansiegeschiedenis onder verstaan.
De traditionele cultuurgeschiedenis houdt zich niet direct bezig met politiek, economie of staatsinrichting.
Vanaf ongeveer 1985 is sprake van een opleving van de cultuurgeschiedenis, waarbij vrijwel alle domeinen van het menselijke leven tot de cultuur worden gerekend. Onder cultuurgeschiedenis in ruime zin zijn dus alle historische fenomenen te vatten die op enigerlei wijze met de mens te maken hebben. Deze principiÃ«le breedte verklaart dat de stroming van de microgeschiedenis dezelfde veelzijdigheid kan hebben als de cultuurgeschiedenis, zij het op een veel kleinere schaal.
De term "cultuurhistorie" wordt in Nederland met name gebruikt voor historisch-ruimtelijke wetenschappen. Derhalve is er een vrij scherp onderscheid tussen cultuurhistorie en cultuurgeschiedenis als wetenschappen aan te brengen.
