	Daglonershuisjes ontleed als een anatomische les
	Van onze verslaggever
Robin Gerrits

BREUKELEN
Een huis tot zijn essentie teruggebracht. Of minder eigenlijk nog. De essentie van een huis is volgens de Amsterdamse kunstenares Ida van der Lee (1961) een haard met een scherm. Nu staat alleen die haard met de schoorsteen er nog. Maar ook niet lang meer.
Van der Lee begon vorig jaar met haar project 'De overlevering van een huis'. In de weilanden net buiten Breukelen was ze een oud daglonershuisje tegengekomen, dat in verband met nieuwbouw op hetzelfde terrein gesloopt zou worden. Die afbraak wilde ze zelf wel ter hand nemen, deze zo tot een hoogstpersoonlijk kunstproject verheffend. Het idee was het huis eerst transparant te maken en het van lieverlee steeds meer te laten 'oplossen' in het landschap. Slooppuin en materialen zouden vervolgens een nieuw leven moeten krijgen in de verwerking van de inspiratie die bij de ontleding van het huis wordt opgedaan. Zo wordt het huis als het ware overgeleverd.
In augustus vorig jaar stelde ze het huisje voor de eerste keer open. Op allerlei manieren liet ze de 'buitenkant' binnen komen: een panoramische houtskooltekening aan de binnenwanden liep naadloos over in de getekende omgeving die door de ramen te zien was, gaten in het dak toverden (camera obscura) in de donkere zolder full colour wuivende populieren en voorbijtrekkende wolken op de vloer.
Nu is fase twee aan de orde. Bijna voltooid eigenlijk al. Met een zestiental kunstenaars is ze in de bouwvak begonnen met de daadwerkelijke afbraak van het huisje. De tussenmuren gingen eruit, de binnenvloeren werden plank voor plank verwijderd, het dak ging eraf en de muren werden doorsneden en als de zijden van een kartonnen doos naar buiten gedrukt. Al het materiaal werd versleept naar een naburig weilandje waar je, als je goed je best doet, vanaf een verhoging op de openbare weg een perspectivisch gecorrigeerde, platte afbeelding van een huis kunt zien.
De schoorsteen staat nu als enige overblijfsel op zijn plek in het huis. Omhooggehouden door stalen kabels, die als scheerlijnen gespannen staan. Je kunt er zo een tentzeil omheen spannen en je hebt opnieuw een woonruimte. Je kunt ook de boel inpakken en verder trekken. Dat past bij het nomadische, waarin Van der Lee haar kunstenaarsbestaan herkent. Steeds naar een plek, daar iets maken voor een bepaalde periode, opbreken en weer weg. Foto's getuigen dat Van der Lee er geweest is.
Zo is vaak de wording van het object (en later de verwording door erosie) voor Van der Lee belangrijker dan de schoonheid van het eindresultaat. In dit geval is dat namelijk niet meer dan een kale vlakte. Hoewel: de sloop van het daglonershuisje loopt parallel met de groei van het huis dat de eigenaar van de grond op het terrein aan het bouwen is, en lijkt zo de belichaming van het thema van Van der Lee's project.
De ontleding van het huis is met chirurgische precisie ter hand genomen, als was het een anatomische les. Door het stukje voor stukje uit elkaar te halen, kwamen de kunstenaars erachter hoe het precies in elkaar stak. 'Het huis vertelt zelf hoe het moet worden afgebroken', zegt Van der Lee.
Overigens werden daarbij, net als bij een obductie, hier en daar grove middelen niet geschuwd. Met slijptollen werden de muren doorsneden, zoals ook een schedel niet met een scalpel kan worden gelicht. De randen van de uit elkaar getrokken muren lijken wel ruggengraten, of rauwe spare-ribs. Het huis is liefdevol geslacht.
Na de openstelling voor publiek, donderdag tot en met zaterdag, waarin de afbraak op spectaculaire wijze zal worden voltooid, begint fase drie: Van der Lee zelf en alle kunstenaars die hebben 'meegesloopt', verwerken de materialen van het huisje en de ideeÂ‰n die ze tijdens het werk opdeden, in eigen projecten. Ze worden tussen 16 en 29 oktober in het Vrieshuis Amerika in Amsterdam tentoongesteld.
Van der Lee heeft in de wintermaanden al een voorschot genomen. Van de houten planken, die deels door verf, deels van zichzelf een eigen kleur hebben, maakte ze een prachtig langgerekt wandplastiek. Het sierde een van de muren van de laatste KunstRai. In het Vrieshuis zullen ook alle uit het huis getrokken spijkers te zien zijn: mooie lange, vierkante, vaak wat gebogen roestige spijkers. Als de tekens van een taal komen ze in regels op glasplaten te liggen, een letterlijk spijkerschrift. Over overlevering gesproken.
Het project is opengesteld voor publiek, do-vrij van 14-17.00 uur, en zat van 11-15.00 uur. Lokatie: Oud Aa 26, Breukelen.

Foto
	Het daglonershuisje in een van de laatste stadia van de sloop. De buitenmuren zijn als de zijden van een kartonnen doos naar buiten gedrukt. FOTO MARCEL VAN DEN BERGH

