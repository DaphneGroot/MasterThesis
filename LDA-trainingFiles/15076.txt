Erwtensoep.
Erwtensoep is een soep gemaakt van spliterwten. De benaming snert wordt gebruikt voor de in Nederland gebruikelijke variant van erwtensoep, die doorgaans 's winters gegeten wordt en zo dik is dat deze meer op pap dan op soep lijkt.
Oorsprong en verspreiding.
Soep die is gemaakt van erwten heeft een lange geschiedenis. De soep is al bekend van oude Griekse beschavingen van ca 500 voor C, maar werd mogelijk al vele eeuwen daarvoor in voor-Azie bereid. In Noord-West en Oost-Europa zijn dikke varianten populair. Ook in Canada, de VS, Australië, India en het Midden-Oosten worden varianten geserveerd, soms minder gebonden dan het traditionele Nederlands gerecht.
Samenstelling.
De hoeveelheden van de diverse ingrediënten kunnen variëren. Ook de samenstelling van de soep loopt uiteen.
Sommige traditionele recepten voor snert geven naast spliterwten als enige groenten knolselderij en prei, andere wortel en ui. Tegenwoordig wordt meestal naast wortel, knolselderij, prei en ui ook aardappel toegevoegd. Aardappels zorgen ervoor dat de soep dikker is en bekorten de kooktijd.
De soep bevat vaak tevens varkensvlees, zoals krabbetjes, speklap, karbonade of poten. Ook rookworst is een veelgebruikt ingredient.
Garnering.
De erwtensoep wordt in Nederland traditioneel gegeten met roggebrood, belegd bijvoorbeeld met katenspek, kaas of boter. In veel families zijn pannenkoeken het traditionele dessert na erwtensoep, een traditie die ook in Scandinavische landen bekend is. In Zweden wordt dit elke donderdag gegeten en aangeduid als 'ärtsoppa och Pannkakor'.
