Zuidhorn (gemeente).
Topografische gemeentekaart van Zuidhorn, oktober 2016
Zuidhorn () (Gronings: "Zuudhörn") is een gemeente in de provincie Groningen in Nederland. De hoofdplaats is het gelijknamige dorp Zuidhorn. Op 1 januari 2017 telde de gemeente 18.861 inwoners.
Algemeen.
De huidige gemeente ontstond op 1 januari 1990 door het samenvoegen van de vier gemeentes Aduard, Grijpskerk, Oldehove en Zuidhorn. Deze vier gemeentes zijn nog terug te zien in de gemeentevlag, waarbij de vier groene 'zwanen' staan voor de vier voormalige gemeentes.
De gemeente maakt geografisch en economisch deel uit van het Westerkwartier en was van oorsprong vooral op de landbouw gericht. Door de aansluiting op de wegverbinding (N355) en treinverbinding tussen Groningen en Leeuwarden, de toegenomen automobiliteit, het afnemen van het aantal arbeidsplaatsen in de landbouw en het door de provincie Groningen aanwijzen van het dorp Zuidhorn als groeikern (na 1960) werd de gemeente steeds meer een forensengemeente gericht op vooral de stad Groningen. Het dorp Zuidhorn is daardoor relatief veel sterker gegroeid dan de andere kernen binnen het gebied en de bevolking is er relatief gezien hoger opgeleid. Zuidhorn is een relatief welvarende gemeente, mede doordat er een aardgasveld en een geschikte grondlaag voor de opslag van dit gas is aangetroffen ten noorden van het dorp Grijpskerk, wat aanleiding was voor de NAM voor de exploitatie van dit veld en de plaatsing van een opslagfaciliteit voor het opvangen van korte pieken in het gasverbruik.
Binnen de huidige gemeente liggen de oude cultuurlandschappen Middag en Humsterland, ook wel samen aangeduid als "Middag-Humsterland". Dit gebied ligt rond en boven het dorp Oldehove en is het oudste cultuurlandschap van West-Europa. Het werd in 2007 aangewezen als Nationaal Landschap en staat op de nominatie voor de UNESCO-werelderfgoedlijst.
Indeling.
Aalsum, Balmahuizen, Barnwerd, De Kampen, De Poffert, Diepswal, Electra, Englum, Fransum, Frytum, Gaaikemadijk, Gaaikemaweer, Gaarkeuken, Heereburen, 't Hoekje, Hoogemeeden, Ikum, Kenwerd, Kievitsburen, Korhorn, Lagemeeden, Lammerburen, Nieuwbrug, Nieuwklap, Noorderburen, Noordhornerga, Noordhornertolhek, Okswerd, Pama, Ruigewaard, Ruigezand, Selwerd, Spanjaardsdijk, Steentil en Wierumerschouw (gedeeltelijk).
College van B en W.
Het college van burgemeester en wethouders in Zuidhorn bestond in de periode 2010-2014 uit de burgemeester L.K. Swart (CDA) en de wethouders J. (Jan) Oomkes (PvdA), H. (Bert) Nederveen (ChristenUnie) en F. M. (Fred) Stol (CDA)
Voormalige gemeente.
De huidige gemeente ontstond in 1990. Tot die herindeling bestond de voormalige gemeente Zuidhorn uit het hoofddorp, Noordhorn en Briltil, alsmede de gehuchten De Poffert, Diepswal, Noorderburen, Noordhornerga, Noordhornertolhek en Okswerd.
Vanuit andere gemeenten zijn voorstellen gedaan tot het fuseren van de gemeente met ofwel de gemeenten Grootegast, Marum en Leek of alleen met de gemeente Grootegast. In oktober 2008 verklaarde toenmalig burgemeester Fennema echter dat Zuidhorn de komende 10 jaar niet zou samengaan. Wel wilde de gemeente nauwer gaan samenwerken met andere gemeenten.
In 2013 is op basis van het advies Grenzeloos Grunnen in de provincie Groningen een traject gestart richting een gemeentelijke herindeling. Hierin werd voorgesteld om in het Westerkwartier te komen tot één gemeente bestaande uit de huidige gemeenten Grootegast, Leek, Marum en Zuidhorn.
