	Kolossen waar alle vrolijkheid is afgesnoept
	ARCHITECTUUR
Spoorstation 's-Hertogenbosch. Architect: Rob Steenhuis. Oplevering vanaf oktober 1997.
Expositie La Gare, de oude en nieuwe spoorzone van 's- Hertogenbosch. Noordbrabants Museum, Verwerstraat 41. Tot 1 december.
Als architecten of ontwikkelaars spreken over 'iets klaarstomen voor de 21ste eeuw' belooft het meestal weinig goeds. Onder dat mom worden vaak veel te grote projecten op stapel gezet, alsof met de komst van een nieuw millennium alles anders en vooral imposanter moet worden. Zo ook in de trotse stad 's-Hertogenbosch. Met het oog op de komende eeuwwisseling heeft men hier het hele gebied rond het station overhoop gehaald. En omdat men daarbij ook jubelt over de zegeningen van 'publiek private samenwerking', moet je je hart vasthouden voor de resultaten.
Dat er iets moest gebeuren, was onvermijdelijk. Het oude station, een bouwwerk van de kleurrijke architect Sybold van Ravesteyn, kon de toenemende reizigersstromen niet meer aan. Bovendien moest er een betere verbinding komen tussen het centrum en het stadsdeel achter het station, een onduidelijk gebied dat slecht bekend stond.
Terwijl 's-Hertogenbosch tegelijkertijd de hele binnenstad op liet knappen, en daarmee bijna de enige Nederlandse gemeente werd waar zelfs de fietsenrekken een lust voor het oog zijn, werden zowel Van Ravesteyns station als de hele wijk daarachter gesloopt. Inmiddels is de nieuwbouw zo goed als gereed. Kolossale blokken hebben het voormalige stationsplein in bezit genomen en ook de hele wijk daarachter.
Het Noordbrabants Museum greep de veranderingen aan voor een tentoonstelling die niet alleen de nieuwe ontwikkelingen laat zien, maar vooral ook wat verloren is gegaan. Hier blijkt dat het Bossche stationsgebied al eerder problemen heeft gegeven. Toen in 1870 het eerste station werd gebouwd, was 's-Hertogenbosch nog een vestingstad en het spoor moest buiten de vestingmuren blijven. Het station werd in het schootsveld gebouwd en moest van hout zijn opdat het in geval van nood snel kon worden afgebrand.
Pas na het opheffen van de vesting, in 1874, kwam de stad toe aan een echt station. Eduard Cuypers maakte het ontwerp voor dit juweeltje van een spoorstation, met prominente torens, prachtige wachtkamers en een voorbeeldig ingerichte hal. Bovendien werd nu ook, haaks op het station, de statige stationsweg aangelegd: een majestueuze toegang tot het stadscentrum waarbij alle panden langs de weg werden opgetrokken in een architectuurstijl die direct verwant was aan die van Cuypers. Het spoor en daarmee het hele treinverkeer was nu opgenomen in het hart van de stad.
In de oorlog werd deze eenheid voorgoed verbroken. Het station van Cuypers werd in 1944 zo zwaar beschadigd dat er een nieuw gebouw moest komen. Alleen de perronoverkappingen bleven gehandhaafd, die weliswaar de sierlijkheid hadden van Cuypers' gebouw en die ook tegelijk daarmee waren gerealiseerd, maar die door civiel ingenieur G.W. van Heukelom waren ontworpen. Van Ravesteyns gebouw had een geheel eigen karakter. Het had absoluut zijn fraaie kanten maar sloot slecht aan bij de rest van de stad.
Rob Steenhuis, de architect van het nieuwste station, had als opgave die verbinding opnieuw tot stand te brengen. Sterker nog: hij moest niet alleen het station verbinden met het stadshart, maar ook nog eens een brug slaan ¢ver de spoorbaan naar de nieuwe wijk die daar verrees. De oude spoorkappen van Van Heukelom (met hun lengte van elk 477 meter de langste van Nederland) waren inmiddels tot rijksmonument verheven en moesten in het ontwerp worden opgenomen. En verder moest zijn spoorstation worden ingepakt in maar liefst twintigduizend vierkante meter commercile bebouwing (kantoren, winkels, horeca) en aansluiten op een busstation.
In het museum is te zien dat Rob Steenhuis zich aanvankelijk een joyeus gebouw had gedacht dat in zijn zwierigheid aan Van Ravesteyn doet denken. Voor een massief kantorenblok staat een vrolijk glazen paviljoen met een halfrond dak en een torentje met een puntmuts. Daar is ook te zien hoe in het uiteindelijke onderwerp die hoofdlijnen gehandhaafd bleven, maar dan met alle vrolijkheid eraf gesnoept.
De gebouwde werkelijkheid is nog triester. Met het gereedkomen van de spoorzone rukt nieuwe, ongenaakbare projectontwikkelaarsbouw meedogenloos op naar het hart van de stad. Het stationsplein is nog niet af, maar die harde rode gevels van die tienduizenden vierkante meters commercie geven weinig hoop voor de toekomst. Zij vormen een visuele blokkade vanaf de stationsweg, terwijl het nieuwe station juist openheid, een verbinding naar de overzijde van het spoor had moeten suggereren.
Het glazen paviljoen waarin boven de stationshal is ondergebracht, brengt in dat opzicht geen soelaas. Hoe komt het toch dat architecten denken dat glas een gebouw doorzichtig maakt? Glas is, van buiten af bekeken, meestal net zo'n visuele muur als steen en dat is ook zo in 's-Hertogenbosch, temeer daar de glazen pui is ingevuld met een kleurrijk kunstwerk van Titia Ex. Dat zou niet zo erg zijn, als Steenhuis er tenminste in was geslaagd zijn gebouw mooi bij de bestaande stad te laten passen. Maar helaas, ook daarvan is geen sprake, met die plompe toren en dat logge hoofdgebouw.
Verwantschap is er wel met het nieuwe stadsdeel aan de achterzijde van het spoor. Want daar is inmiddels het overmaatse Paleis van Justitie (Charles Vanden Hove) verrezen dat overigens nog een feest van vormgeving is vergeleken met het protserige appartementencomplex van architect Gerard Derks er tegenover. Er komt daar ook nog een bankierstoren genaamd La Tour, eveneens van Gerard Derks, die straks het hele station in zijn schaduw zal stellen. Het lijkt symbolisch voor de manier waarop de commercie - dus de wereld van het geld - het hier in 's-Hertogenbosch voor het zeggen heeft gekregen.
Een ding is wel geslaagd: de Passarelle, een wat modieuze naam voor de verbindingsbrug over het spoor, die het hart van de hele operatie moest vormen. Dit is een sobere constructie van staal en veel glas, die een weids uitzicht biedt over de sporen. Hiervandaan komen zo ook die oude perronoverkappingen van Van Heukelom goed tot hun recht, je kunt ze zelfs beter bekijken dan ooit tevoren. Zulke ijle, sierlijke constructies worden tegenwoordig niet meer gemaakt, maar Steenhuis heeft zich er bij De Passarelle tenminste door laten inspireren.
Hilde de Haan
Ids Haagsma

Foto
	Het station van 's-Hertogenbosch in aanbouw: 'De harde rode gevels van tienduizenden vierkante meters commercie geven weinig hoop voor de toekomst.'

