Studievereniging.
Een studievereniging is de Nederlandse benaming voor een vereniging van studenten die dezelfde studie of afstudeerrichting volgen, of (soms) van studenten die aan dezelfde faculteit studeren.
Doel.
De studievereniging levert studieboeken en oefententamens, bemiddelt bij stages en probeert door overleg met docenten en decanen om het onderwijs zo goed mogelijk op de studenten te laten aansluiten. De commissaris onderwijs van het bestuur is doorgaans belast met deze onderwijstaken.
Om de kennis van de studenten te vergroten in het vakgebied van de opleiding, worden er van tijd tot tijd lezingen, congressen, trainingen en excursies georganiseerd. Daarnaast bieden deze activiteiten de studenten ook de mogelijkheid om zich beter te oriënteren op hun toekomst, en kunnen ze tonen hoe de theorie in de praktijk gebruikt wordt. Ook kunnen dit soort activiteiten ervoor zorgen dat de leden contact kunnen leggen met bedrijven en vice versa.
Om de medestudenten beter te leren kennen, worden er doorgaans periodieke borrels, feesten, sportdagen, weekends en dergelijke evenementen georganiseerd. Al naargelang de sfeer, de tradities en de omvang van de vereniging kunnen deze activiteiten heel studentikoos zijn, of juist niet.
Structuur.
Meestal bestaat de structuur uit een bestuur met daaronder een aantal commissies. De omvang van het bestuur is doorgaans afhankelijk van het aantal studenten dat de opleiding telt, en het aantal beurzen dat de universiteit of hogeschool ter beschikking stelt. Bestuursleden (soms een fulltime taak) ontvangen normaal gesproken een compensatie, in de vorm van een aanvullende beurs of enkele studiepunten, terwijl de overige actieve leden dit meestal geheel op vrijwillige basis doen.
Faculteitsvereniging.
Een faculteitsvereniging (in België "faculteitskring" genoemd) is vergelijkbaar met een studievereniging. Het verschil is er voornamelijk een van schaal: een studievereniging richt zich op studenten van een bepaalde studierichting, terwijl een faculteitsvereniging (of -kring) open staat voor studenten aan een gehele faculteit.
