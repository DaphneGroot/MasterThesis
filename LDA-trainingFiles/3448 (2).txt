Morfologie (biologie).
De morfologie is het onderdeel van de biologie, dat de bouw en vorm bestudeert van organismes (vormleer), hun organen (orgaanleer) en weefsel (histologie en anatomie) en probeert hun veelvormigheid terug te brengen tot evolutionair te duiden bouwplannen. De term morfologie kan opgevat worden als een overkoepelende term. De term anatomie slaat gewoonlijk op de meer gedetailleerde schaal, zoals dat van het orgaan-, weefsel- en celniveau, hoewel daar ook meer specifieke termen voor zijn als histologie voor de studie van weefsels, en celbiologie of cytologie voor de studie op celniveau.
De oorsprong van de term "morfologie" wordt over het algemeen toegeschreven aan Johann Wolfgang von Goethe (1749-1832). Hij was overtuigd van het bestaan van een onderliggende fundamentele organisatie, het bouwplan, in de verscheidenheid van de bloemplanten. In zijn boek getiteld "De Metamorfose van planten" suggereert hij dat het bouwplan ons in staat stelt om de vormen van planten die nog niet waren ontdekt te voorspellen.
De bouw en vorm van een organisme wordt voor een belangrijk bepaald door het genotype (genetische samenstelling) en wordt dus overgeërfd. Eigenschappen afhankelijk van het genotype zijn bij planten bijvoorbeeld dubbelbloemigheid, eenhuizigheid of tweehuizigheid, appel of peer. De uitwendige bouw (fenotype) en vorm wordt niet alleen bepaald door het genotype, maar wordt ook beïnvloed door het milieu (de omgeving). Het fenotype is dat wat we zien en is het gevolg van de wisselwerking tussen genotype en de invloeden van het milieu. Milieu-invloeden ziet men bijvoorbeeld in de grootte, de mate van beharing, de wijze en mate van vertakken, een lichtgroene of gele bladkleur door stikstofgebrek en vorstschade. Bij dwerggroei van planten in de bergen spelen zowel milieu-invloeden als erfelijke eigenschappen een rol.
Een centraal thema in de biologie is het verband tussen vorm en functie. Dit verband is in de loop van de fylogenie tot stand gekomen. Morfologische structuren kunnen veelal gezien worden als adaptaties, erfelijk vastgelegde aanpassingen aan het habitat van de soort. Door mutaties zonder selectief voordeel ontstaan kenmerken die geen duidelijke aanpassing vormen; dit noemt men spandrels. Mutaties met een selectief nadeel zullen echter door selectiedruk meer of minder snel uit populaties verdwijnen.
Bij het onderzoek naar fylogenetische verwantschappen hebben de morfologische kenmerken traditioneel een grote rol gespeeld, naast de kennis over de levenscyclus, de ontogenie en embryologie. Steeds meer zijn echter de biochemische kenmerken, vooral die van het genoom, een overheersende rol gaan spelen. Bij alleen fossiel bekende organismen spelen deze laatste kenmerken echter nauwelijks een rol en blijven de morfologisch-anatomische kenmerken doorslaggevend.
