	Milieufilosofie uit het burgerlijke midden
	De aantasting van het milieu is de afgelopen decennia een voor iedereen zichtbaar thema geworden. Politici, wetenschappers, actievoerders, industrilen, allen doen zich gelden. Hoe zouden de filosofen dan achter kunnen blijven? Er is een gestaag groeiende literatuur die kwesties met betrekking tot het milieu wijsgerig duidt.
Museum Aarde. Natuur criterium of constructie?, onder redactie van de Wageningse filosofen Jozef Keulartz en Michiel Korthals bundelt een aantal artikelen die zijn bedoeld als een bijdrage aan de 'nieuwe discipline' van de milieufilosofie, zoals de redacteuren het in de inleiding stellen. Het boek gaat vooral over natuurbehoud. In de meeste artikelen draait het om de vraag welke natuur we in stand moeten houden of tot ontwikkeling brengen. Wat is waardevol genoeg om in het wereldwijde natuurmuseum verzameld te worden? Welke richtlijnen zijn daarvoor?
Tien artikelen van auteurs met een uiteenlopende filosofische orintatie op natuurbehoud maken een algemene boodschap op het eerste gezicht onwaarschijnlijk. De ondertitel blijkt echter gelukkig gekozen en leent zich goed om de strekking van het boek aan te geven: natuur criterium of constructie?
Alle artikelen wijzen de natuur als criterium voor het voeren van milieu- of natuurbeleid af. De natuur is niet een zich aandienend gegeven. Dat is een ouderwetse, absolutistische opvatting die alleen nog in bepaalde kringen van natuurwetenschappers wordt gekoesterd. 'De onzonlaag vertelt ons niet hoe groot haar gat is', schrijven de redacteuren al in de inleiding. De natuur spreekt dus niet voor zichzelf, maar heeft woordvoerders nodig. De term 'woordvoerder' komt de lezer regelmatig in diverse bijdragen tegen en is ontleend aan de Franse wetenschapsonderzoeker Bruno Latour.
Onder anderen aan Latour ontlenen veel auteurs de gedachte dat de natuur een entiteit is die door mensen is geconstrueerd. De natuur spreekt alleen de taal die wij haar hebben geleerd en de wetenschap kan haar vele talen leren. De omvang, of zelfs het bestaan, van het gat in de ozonlaag hangt dan af van de onderzoeker en zijn model. De samenleving kan het milieuprobleem zo groot of klein maken als ze wil, door verschillende onderzoekers in te huren. Politici zijn daar gek op.
Maar ook deze opvatting over natuur wordt in de bundel met klem afgewezen, en wel als te relativistisch. Daarmee is meteen het probleem van het boek geschetst. Bij het bepalen van de omvang van de milieuproblemen of bij de keuze voor het behoud van een natuurgebied kunnen we ons niet verlaten op de natuur zelf als criterium voor wat aanvaardbaar is. Tegelijkertijd wordt de opvatting afgewezen dat wij zelf elk criterium stellen. Dus moeten de auteurs in Museum Aarde ergens tussen deze uitersten iets bruikbaars zien te vinden. Dat blijkt een moeilijke opgave. We moeten de natuur een beetje stem geven, maar er tegelijk een buikspreekpop van maken die mensen aan het woord laat.
Geen wonder dat bijna alle artikelen in deze bundel veel en veel beter zijn in het demonteren van de twee standaardopvattingen dan in het naar voren brengen van een leefbaar alternatief. Bij gebrek aan een heldere uitweg uit het dilemma wordt al te vaak gevlucht in de anekdote.
De bijdrage van Hans Achterhuis, De mythe van het moderne landschap, is daar een goed voorbeeld van. Dat stuk gaat vooral over door hem gewaardeerde fietstochten in het Hollandse cultuurlandschap van het Groene Hart, die door het snode Wereld Natuur Fonds en zijn voorzitter Nijpels worden bedreigd. Die streven immers naar grote, ondoorsneden natuurgebieden. Gelukkig is directeur Woldhek van het Wereld Natuur Fonds het grotendeels met Achterhuis eens en samen komen ze tot een genuanceerdere opvatting over cultuurlandschap versus de ontwikkeling van woeste natuur.
Wat moet de lezer met zo'n stuk? Van filosofen mag men scherpe conceptuele of logische analyses verwachten. Voor geneuzel over fietsen in het Groene Hart kun je beter een reisgidsenwinkel bezoeken. Achterhuis' verhaal eindigt in een enerzijds-anderzijds positie die je eerder van een politicus uit het veilige midden zou verwachten dan van een kritisch filosoof.
Achterhuis is niet de enige die het op deze manier aanpakt. Nogal wat bijdragen lopen uit op zo'n middenpositie. Veel auteurs in Museum Aarde bekritiseren de extremen. Niet alleen het Wereld Natuur Fonds dat lege landschappen wil, ook actievoerders, die door Korthals 'neutraal' als 'ecocalvinisten' worden afgeschreven. Hun pleidooi voor een sobere levenswijze wordt als onrealistisch verworpen. Zo'n leven willen de meeste mensen toch niet, en daarmee is de kous af. We leven nu eenmaal in een maatschappij met een pluralisme aan levensstijlen en dat is goed, zo eindigt Korthals' betoog.
Opnieuw valt het behoudende karakter van het verhaal op; de tevreden blik op onze samenleving. 'Mag het allemaal een beetje kritischer?', ga je al snel mompelen bij het lezen van Museum Aarde. Dat is echter ijdele hoop, want de bundel kabbelt langs de wegen der voorzichtigheid rustig naar het einde, waar ongerijmd ineens een heel ander onderwerp wordt aangesneden, namelijk ethiek in de gezondheidszorg.
Museum Aarde is een teleurstellend boek. Het mist scherpte, het babbelt te veel, het valt zwakke groepen als milieu-activisten aan, het heeft te weinig sympathie voor de radicale randgroepen buiten het burgerlijke midden. De flaptekst prijst het boek aan als een uitstekende inleiding in de milieufilosofie.
Daarvoor is de bundel onbruikbaar. De lezer wordt immers op generlei wijze met kritisch conceptueel wapentuig uitgerust. Dat laatste is toch bij uitstek een kenmerk van goede filosofie. Ook als het om een inleiding gaat.
Louis Boon
Jozef Keulartz en Michiel Korthals (redactie):
Museum Aarde. Natuur criterium of constructie?
Boom Meppel,  37,50
ISBN 90 535 2288 3

Foto
	Meerkoeten in het Groene Hart.FOTO MARCEL VAN DEN BERGH

