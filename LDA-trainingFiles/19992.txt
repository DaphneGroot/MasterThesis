McDonald's.
McDonald's Corporation is 's werelds grootste keten van hamburger- en fastfoodrestaurants.
Het hoofdkantoor van de firma - McDonald's Plaza geheten - is gevestigd in Oak Brook (Illinois), een voorstad van Chicago in de Verenigde Staten. Hier staat tevens Hamburger University, het opleidingscentrum van McDonald's.
Het bedrijf werd uitgebouwd door zakenman Ray Kroc nadat hij in 1955 de rechten had overgenomen van een kleine hamburgerketen die werd geleid door Dick en Mac McDonald.
Een McDonald's-restaurant wordt beheerd door een franchisenemer, een filiaal, of het bedrijf zelf. De inkomsten van het bedrijf komen van de huur, auteursrechten en vergoedingen die betaald worden door de franchisenemers, en de verkoop in zelfuitgebate restaurants.
McDonald's verkoopt voornamelijk hamburgers, cheeseburgers, kippenvlees, frieten, ontbijtproducten, frisdranken, milkshakes en nagerechten. In reactie op de kritiek over de eenzijdigheid van het menu verkoopt het bedrijf ook salades, garnalen, wraps en fruit.
Het totale aantal bestellingen bij McDonald's bedraagt 68 miljoen per dag, uitgesmeerd over ruim 35.000 vestigingen in 119 landen.
Geschiedenis.
Het eerste McDonald's-restaurant werd geopend in 1940 in San Bernardino (Californië) door de broers Dick en Mac McDonald, zonen van Ierse immigranten. Het McDonald's-restaurant werd bekender na 1948, toen de broers hun innovatieve "Speedee Service System" ontwikkelden, een 'lopende band'-productiesysteem voor hamburgers, zonder bediening aan tafel. Een handelsreiziger en verkoper van milkshakemachines Ray Kroc opperde het idee meer zaken te openen. Hieruit is het McDonald's-concern ontstaan. De formule kwaliteit, service, kraakhelderheid & waar voor je geld (KSK&W) die men destijds bedacht, wordt vandaag de dag nog steeds gehanteerd in alle restaurants wereldwijd. Het eerste McDonald's-restaurant in Europa werd geopend in Zaandam, Nederland in 1971. Franchisenemer was indertijd Albert Heijn.
Heden.
Een restaurant van McDonald's in Saugus (Massachusetts)
McDonald's koosjer in Buenos Aires (Argentinië)
De McDonald's in Northport (Alabama) heeft een gedenkplek voor het bezoek dat president Ronald Reagan bracht.
De openingen van de eerste vestigingen in Rusland en de Volksrepubliek China veroorzaakten een ware stormloop. Amerikaanse fastfood werd beschouwd als cool, trendy, hip en een teken van welvaart.
McDonald's komt in bepaalde gevallen ook tegemoet aan speciale wensen met betrekking tot voedsel. Zo zijn sommige McDonald's in Israël (niet allemaal) volledig koosjer en houden sommige McDonald's ook rekening met de islamitische voedingsregels (halal en haram). Een ander verschil tussen landen is dat in sommige landen, zoals Duitsland wel alcohol wordt verkocht, en in Nederland bijvoorbeeld niet.
Bekende producten zijn onder andere de Big Mac en de hamburgers met friet. Voor kinderen is een speciaal menu verkrijgbaar: de Happy Meal. Tegenwoordig kan men ook salades krijgen.
Een populair product van McDonald's is de Big Mac. Daarnaast worden er heel vaak frietjes bij de burgers besteld. In Nederland en België kan men ook de speciale gele frietsaus krijgen. In de meeste andere landen wordt standaard ketchup bij de frietjes gegeven of gewone mayonaise als men daar om vraagt. Daarnaast is het ook gewoon mogelijk ketchup of curry bij de friet te bestellen.
Een toevoeging die vele restaurants kennen is de zogenaamde "McDrive". Dit is een betaal- en afhaalmogelijkheid bij een McDonald's-restaurant waar men producten kan bestellen zonder de auto te hoeven verlaten, waarna de maaltijd/snack in de auto genuttigd kan worden. Het concept heet in Amerika "drive-thru". Deze filialen hebben meestal een terras, naast de mogelijkheid om in de auto te blijven en de mogelijkheid om binnen te zitten.
Filialen in Nederland.
In Nederland zijn er 252 McDonald's-restaurants, waarvan 159 McDrives en 93 stadszaken, daarvan zijn er 209 in handen van een franchise-ondernemer verdeeld onder 78 franchise-ondernemers en 21 in handen van McDonald's Nederland (juli 2012). Er werken in Nederland ongeveer 17.000 medewerkers bij McDonald's. De McDrives zijn in het algemeen gelegen in een gemeente met ten minste 35.000 inwoners, aan een provinciale weg of rijksweg of op een andere zichtlocatie. In grotere steden (vanaf 100.000 inwoners) zijn er vaak ook één of meer stadszaken in het horeca- of winkelcentrum. Sommige stadszaken hebben 's zomers net als de McDrives een terras. Dit hangt niet alleen van de beschikbare ruimte af maar ook van het verkrijgen van een vergunning van de gemeente.
Een product dat enkel in Nederland en op Curaçao wordt verkocht is de McKroket. Dit is een hamburgerbroodje met een kroketschijf die is afgeleid van het Nederlandse snackbarsucces: de kroket. De McKroket stond al op het menu toen McDonald's in Nederland zijn eerste restaurant opende, net zoals appelmoes en kippenbout. Het product verdween echter na enkele jaren uit het assortiment. In 1999 vond de herintroductie van de McKroket plaats. Het werd een verkoopsucces wat de firma deed besluiten om deze burger permanent op te nemen in het assortiment.
Franchising.
McDonald's is een franchise-organisatie. Dit betekent dat een groot deel van de vestigingen zelfstandig zijn, maar tegen betaling aan het moederconcern mogen zij gebruikmaken van de McDonald's-formule. Sommige restaurants zijn in handen van McDonald's zelf. Dit betekent dat ze de recepten krijgen en mogen gebruiken, maar daarbij komen ook de verplichtingen ten aanzien van bijvoorbeeld de te voeren huisstijl, producten en beleidslijnen. De bedrijfsvoering van McDonald's komt uitgebreid aan bod in het boek "McSucces - De McMethode onthuld" dat de Nederlandse journalist Ubel Zuiderveld in 2012 publiceerde.
Op dit moment zijn 209 McDonald's-restaurants in Nederland in handen van een franchise-ondernemer. Er zijn 21 restaurants in Nederland die in handen van McDonald's zijn.
