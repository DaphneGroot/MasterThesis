	Wijers verbiedt collectieve reclame accountants
	Van onze verslaggever
Mike Ackermans

DEN HAAG
Minister Wijers van Economische Zaken gaat de reclamecampagne van de AA-accountants (de 'administratie consulenten') verbieden. Wijers vindt de manier waarop de belangenorganisatie van de accountants, de NOvAA, de campagne financiert ontoelaatbaar. Het besluit van Wijers kan gevolgen hebben voor andere collectieve reclamecampagnes voor beroepsgroepen, zoals notarissen, schilders en advocaten.
De minister zal de handelswijze van de NOvAA vandaag of morgen 'ter schorsing voorleggen aan de kroon'. De NOvAA besloot in november vorig jaar de jaarlijkse contributie van elke aangesloten accountant te verhogen met duizend gulden gedurende de periode 1997-2000. De contributie bedroeg tot voor de verhoging tweeduizend gulden.
Met de opbrengst wordt de onlangs gestarte reclamecampagne ('Alle accountants geven advies/sommigen hebben AA achter hun naam') gefinancierd. Die moet het beroep aantrekkelijker maken voor studenten en de AA-accountant bekender bij het midden- en kleinbedrijf, maar vooral de bekendheid van de in het hoger beroepsonderwijs opgeleide AA verhogen ten opzichte van die van de academische registeraccountant ('RA').
De verplichte en collectieve verhoging van de contributie, die ruim zeventien miljoen gulden op zal leveren, kan volgens het ministerie niet door de beugel. Hij zou in strijd zijn met de wet op de economische mededinging, die horizontale prijsafspraken (tussen concurrenten) verbiedt. Na schorsing van de verordening waarin de contributieverhoging wordt geregeld zal het ministerie een procedure starten om het besluit definitief te vernietigen.
De NOvAA heeft al twee tot drie miljoen gulden uitgegeven aan de campagne, die loopt op radio, tv, kranten en buiten op reclameborden. Directeur P. Legerstee kreeg het verbod al een week geleden aangezegd. 'We zijn verbijsterd. Het is eigenlijk een vorm van onbehoorlijk bestuur om daar nu pas mee te komen, terwijl ons besluit al dateert van 7 november.'
Onmiddellijke stopzetting van de campagne zou de NOvAA miljoenen kosten. De verboden contributieverhoging is nog niet ge√Ønd. Volgens Legerstee is er wel voldoende geld in kas om op eigen kracht de campagne voort te zetten. De vereniging zal de beslissing aanvechten voor het College van Beroep voor het Bedrijfsleven. 'Mocht die ons in het gelijk stellen dan zullen we de minister aansprakelijk stellen voor de geleden schade.'
Legerstee is vooral kwaad omdat uit eerdere contacten met het ministerie niet duidelijk werd waarom de contributieverhoging niet door de beugel kan. Zelfs de landsadvocaat zegt niets verkeerds te zien in de verhoging en de campagne.

