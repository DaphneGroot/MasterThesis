Diana Ross (zangeres).
Diane Earle (Diana) Ross (Detroit, Michigan, 26 maart 1944) is een Amerikaanse soulzangeres. Ze werd bekend met The Supremes en startte daarna een succesvolle solocarrière.
Carrière.
Ze werd geboren als tweede in een gezin met zes kinderen. Samen met Mary Wilson, Florence Ballard en Barbara Martin vormde ze The Primettes in 1959. Nadat ze in 1960 een contract kregen bij Motown, werd de naam van de groep in 1961 veranderd in The Supremes. Barbara Martin verliet de groep kort daarna. In 1967 werden ze Diana Ross and the Supremes. Florence Ballard werd door Motown-eigenaar Berry Gordy ontslagen, waarna Cindy Birdsong erbij kwam en ze weer een zingend trio vormden. De Supremes namen twaalf grote hits op in deze periode, vrijwel alle geschreven en geproduceerd door het trio Holland-Dozier-Holland.
In oktober 1969 verliet Ross de groep en begon ze aan een solocarrière die ook succesvol bleek. Haar eerste grote hit was een nieuwe versie van het door Ashford & Simpson geschreven "Ain't No Mountain High Enough" in 1970. Daarna speelde ze in een verfilming van het leven van Billie Holiday, "Lady Sings the Blues". Voor haar rol kreeg ze een Oscarnominatie.
Ze bracht in 1973 een album met duetten uit met Marvin Gaye onder de titel "Diana and Marvin". Diana Ross scoorde daamee een aantal grote hits. In 1975 kwam ze terug op het witte scherm in de film "Mahogany". De titelsong "Do You Know Where You're Going To" werd een nummer 1-hit. Haar tweede, zelfgetitelde album kwam in de top 10 terecht.
In 1978 speelde Ross de rol van Dorothy in de filmmusical The Wiz. Michael Jackson vertolkte de rol van vogelverschrikker.
Haar duet met Lionel Richie, "Endless Love", uit 1981 bleek de bestverkopende single uit haar carrière te zijn. Het was haar laatste hit op het Motownlabel. Hierna had ze een contract met RCA.
Begin jaren 80 begon haar carrière neerwaarts te gaan. Om dit te voorkomen werd contact gezocht met The Bee Gees om een hit voor haar te schrijven. Deze samenwerking resulteerde in het nummer "Chain Reaction" dat in 1985 uitkwam. Het werd een grote hit in onder meer Engeland, waar het op nummer 1 kwam. In Nederland kwam de song niet hoger dan een tip-notering. Na een paar succesvolle en wat minder succesvolle albums keerde ze eind jaren 80 terug naar Motown. Daar had ze tot 2001 een contract.
Op 16 en 17 oktober 2009 was Ross de hoofdact van Symphonica in Rosso. Ross trad in het Arnhemse GelreDome op voor 34.000 mensen per avond. Doordat de organisator TEG failliet ging, gaven Marco Borsato & friends twee extra concerten om de optredens van Ross te kunnen betalen.
Persoonlijk.
Ross is twee keer getrouwd geweest: met Robert Ellis Silberstein van 1971 tot 1977 en met Arne Næss jr. van 1986 tot 2000. Næss overleed in 2004 ten gevolge van een ongeval tijdens het bergbeklimmen. Ross heeft twee dochters met Silberstein en twee zoons met Næss. Daarnaast heeft ze een dochter met Berry Gordy, die geboren werd toen Ross een half jaar met Silberstein getrouwd was. In 2009 werd ze grootmoeder toen deze (oudste) dochter een zoon kreeg. Ross werd ook genoemd in het testament van Michael Jackson als voogdes voor de kinderen na zijn overlijden.
Singles.
Nr. 36 in de Single Top 100
