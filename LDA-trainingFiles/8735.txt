IVN.
IVN, Instituut voor natuureducatie en duurzaamheid, is een Nederlandse organisatie die zich richt op natuureducatie en natuurbeleving. IVN is in 1960 opgericht en heeft anno 2017 25.000 leden en vrijwilligers. De organisatie heeft een landelijk bureau in Amsterdam, twaalf provinciale kantoren en 170 vrijwilligersafdelingen.
Doelstelling.
De activiteiten van IVN zijn erop gericht om mensen de natuur dichtbij te laten beleven en de waarde ervan te laten ontdekken. De hoop is dat mensen zo bewust worden van hun omgeving en op duurzaamheid gericht handelen gestimuleerd wordt.
Geschiedenis.
Verschillende natuurbeschermingsorganisaties zoals Vereniging Natuurmonumenten, KNNV, Jeugdbonden voor Natuurstudie, ANWB en NIVON vonden eind jaren vijftig dat naast aankoop, beheer en studie van natuur, meer gedaan moest worden aan natuureducatie. Met name werd gedacht aan een opleiding voor Natuurgidsen. Hiervoor werd de Bond voor Natuurbeschermingswachten (die was opgericht in 1948 en weer voortkwam uit de Bond tegen Verontreiniging van Natuur en Stad uit 1939) in 1960 omgevormd tot 'IVN, Instituut voor Natuurbeschermingseducatie'. Jaap van Dijk en Jan Nijkamp worden gezien als de oprichters van IVN.
Organisatie.
IVN bestaat uit de vereniging IVN (vrijwilligers) en de stichting IVN (beroepskrachten). Samen vormen zij één IVN.
Vereniging.
De vereniging IVN bestaat uit ruim 170 afdelingen met zo’n 25.000 leden. Van deze leden is ongeveer een derde, bijna 9.000 leden, actief als vrijwilliger. De vrijwilligers bieden natuuractiviteiten aan op divers gebied. Zij organiseren onder andere natuurexcursies, geven natuurcursussen en natuurgidsenopleidingen, en helpen scholen bij het natuuronderwijs. Daarnaast heeft IVN een landelijke jongerenwerkgroep, WoesteLand, die natuurvakanties en activiteiten organiseert voor jongeren van 12 tot 30 jaar. De kwaliteit van cursussen en opleidingen wordt gewaarborgd door het Cursushuis, een landelijke werkgroep. De afdelingen worden vertegenwoordigd via een Landelijke Raad (leden uit de regio’s/afdelingen) en een Landelijk Bestuur.
Stichting.
Bij de Stichting IVN zijn ongeveer 130 beroepskrachten werkzaam. De stichting ondersteunt de afdelingen en ontplooit landelijke en regionale projecten op het gebied van natuurbeleving en natuureducatie. De organisatie bestaat uit twaalf provinciale vestigingen en één Landelijk Bureau. Binnen het Landelijk Bureau in Amsterdam zijn de afdelingen Communicatie & Fondsenwerving, Verenigingsbureau, P&O, Financiën & ICT gevestigd. Vanuit de provinciale kantoren worden vrijwilligers ondersteund door vrijwilligersconsulenten. Ook werken vanuit deze kantoren projectleiders projecten binnen de vier thema’s van IVN: Kind & natuur, Natuur & gezondheid, Natuur in de buurt en Natuur & recreatie. De stichting kent een Raad van Toezicht.
In opdracht van het ministerie van Economische Zaken verzorgt IVN de communicatie en educatie van de Nationale Parken in Nederland.
Veldwerk Nederland en het Bewaarde Land, twee stichtingen die schoolactiviteiten op het gebied van natuur aanbieden, zijn in 2016 gefuseerd met IVN. SME Advies, die gemeentes advies geeft op het gebied van duurzaamheid, is een aan IVN gelieerd bedrijf. Daarnaast werkt IVN nauw samen met de KNNV (Vereniging voor Veldbiologie).
Activiteiten.
De activiteiten van IVN richten zich op natuurbeleving en natuureducatie. IVN vrijwilligers organiseren onder andere natuurexcursies, jeugdactiviteiten en cursussen. Sommige cursussen zijn sterk gericht op didactiek, zoals de natuuroudercursus en de natuurgidsenopleiding, andere meer op de natuur, zoals de groencursussen, vogel- of paddenstoelencursussen.
Natuurgidsenopleiding.
De Natuurgidsenopleiding wordt georganiseerd door afdelingen en duurt gemiddeld anderhalf jaar. Tijdens deze opleiding leren deelnemers te gidsen in de Nederlandse natuur. Gemiddeld worden er 15 Natuurgidsenopleidingen per jaar gegeven verspreid door het hele land. Sinds het begin van IVN zijn meer dan 16.000 IVN Natuurgidsen opgeleid.
Projecten.
Beroepskrachten en vrijwilligers werken samen in grotere projecten en campagnes. Dit zijn bijvoorbeeld: Biowalking, Modderdag, Slootjesdagen, Tiny Forest, Operatie Steenbreek, de Groene Academie, Nationale Buitenlesdag, Jongeren Adviesbureau, Gastheer van het Landschap en Grijs, Groen en Gelukkig.
Bereik.
De vrijwilligers van IVN brengen jaarlijks ruim 300.000 mensen in aanraking met de natuur in hun omgeving. Per jaar bereiken de IVN-afdelingen met hun educatieve activiteiten en programma’s meer dan 100.000 kinderen en meer dan 200.000 volwassenen.
