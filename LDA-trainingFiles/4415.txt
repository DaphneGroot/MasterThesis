	Ernstige stoornis of modieus verzinsel
	WEINIG psychiatrische stoornissen zijn zo omstreden als de meervoudige persoonlijkheidsstoornis (mps). Tegenover het energieke enthousiasme van psychiaters als de Canadees Colin Ross, die op grond van een beperkte steekproef berekende dat alleen al in Amerika meer dan zes miljoen mensen aan deze stoornis lijden, staat de onverholen scepsis van talloze psychiaters die menen dat mps niet meer is dan een uit de hand gelopen modieus verzinsel, een medische hype.
In Groot-Brittanni heeft de scepsis de overhand. 'Britse psychiaters lijken een afkeer te hebben van de theatraliteit van meervoudige persoonlijkheden', constateert de psycholoog David Cohen in Alter Egos - Multiple Personalities. De angst zich belachelijk te maken doet hen bij voorkeur zwijgen over die patinten bij wie de symptomen op de aanwezigheid van meerdere persoonlijkheden wijzen. Dr. Jekyll en zijn alter ego Mr. Hyde mogen van Britse oorsprong zijn, ze worden geacht de grenzen van de fictie niet te overschrijden.
Cohen, die bekendheid verwierf met het schrijven van boeken en het maken van televisiedocumentaires over uiteenlopende psychologische onderwerpen, overwon zijn scepsis en zocht naar nuancering en houvast in het welles-nietes-debat over het bestaan van mps. Die nuancering is vaak ver te zoeken; dat komt doordat degene die het tegenwoordig heeft over mps, het in feite tegelijkertijd heeft over 'vergeten' of verdrongen seksueel misbruik.
De redenering is simpel. Kinderen die regelmatig mishandeld of seksueel misbruikt worden, kunnen deze onleefbare werkelijkheid soms leefbaar houden door op het moment van misbruik te 'dissociren': ze zijn er als het ware niet meer bij en de regie van het gedrag wordt door het onderbewuste overgenomen. In het onderbewuste zou zo een tweede persoonlijkheid kunnen ontstaan, die de traumatische last met zich meesjouwt. Is het kind eenmaal volwassen, dan zou dit alter ego het normale gedrag zodanig kunnen ontwrichten dat therapie geboden lijkt.
Als de therapeut een vermoeden heeft van mps en incest - en volgens de critici vermoeden therapeuten dat al snel - is enige therapeutische listigheid geboden. Immers, de patint is zich van geen misbruik of alter ego's bewust. Pas onder hypnose zijn de alter ego's bereid uit hun onderbewuste schuilplaats te voorschijn te komen en over hun verleden te praten. Dat kan er n zijn, het kan ook een hele bonte stoet zijn van bange kinderen, agressieve kerels, sexy vrouwen en brave hendrikken. Het gemiddeld aantal persoonlijkheden bij mps ligt volgens het diagnostisch handboek van de psychiatrie (de DSM-IV) voor vrouwen op vijftien, voor mannen op acht.
De - vooral in Amerika populaire - hypnotherapie kwam onder een spervuur van kritiek te liggen toen gedetailleerde verslagen van gehypnotiseerde patinten over seksueel misbruik en satanische rituelen leidden tot rechtszaken tegen nietsvermoedende ouders. Hypnotherapeuten zouden niet meervoudige persoonlijkheden ontdekken, maar creren. Hun patinten zouden - benvloedbaar als mensen onder hypnose zijn - de verhalen vertellen waarmee zij hun therapeut blij denken te maken.
Bij het aan de schandpaal nagelen van deze dolgedraaide hypnotherapeuten gaan de sceptici volgens Cohen voorbij aan 'de tamelijke saaie, conventionele Europese psychiaters die gedegen bewijzen aandragen voor het feit dat een niet onbelangrijk aantal mensen aan een meervoudige persoonlijkheidsstoornis lijdt'. Deze therapeuten en psychiaters ontmoette Cohen in 1995 op een congres in Amsterdam en bij hen vond hij de door hem gezochte nuancering.
Zij relativeren het theatrale beeld van de meervoudige persoonlijkheidsstoornis - niet voor niets in 1993 officieel omgedoopt tot 'dissociatieve identiteitsstoornis' - en beschouwen hypnose als een achterhaald hulpmiddel. Zij staan sceptisch tegenover verhalen over satanische rituelen en raden hun patinten met klem af ouders te confronteren met hervonden herinneringen. Maar zij hebben wel dagelijks in hun praktijk te maken met mensen die, na jarenlang door de geestelijke gezondheidszorg van het kastje naar de muur te zijn gestuurd, het meeste baat blijken te hebben bij een behandeling die uitgaat van het bestaan van een meervoudige persoonlijkheid.
Cohen wordt door hen een heel eind over de streep getrokken, maar blijft toch met n been in het vijandelijk kamp staan. Hij zoekt zijn argumenten bij voor- en tegenstanders, spreekt patinten die baat lijken te hebben gehad bij de diagnose, en patinten bij wie het op niets is uitgelopen, gaat terug in de geschiedenis tot aan het eerste vermeende mps-geval in 1816, legt verbanden met het culturele klimaat, werpt links en rechts een eigen hypothese op, en heeft vanuit al deze invalshoeken zonder meer een onderhoudend boek geschreven.
Maar het is tegelijk een weifelend boek. Hoewel Cohen regelmatig benadrukt overtuigd te zijn geraakt van het bestaan van mps, is er, schrijft hij, nog altijd die andere kant aan hem: 'sceptisch en zeer ongenegen om in de maling genomen te worden'.
Ranne Hovius
David Cohen: Alter Egos - Multiple Personalities.
Constable, import Nilsson & Lamm; 251 pagina's;  52,-.
ISBN 0 09 474070 4.

Foto
	ILLUSTRATIE POEKA VELDMAN

