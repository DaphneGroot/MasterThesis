	Betere Philips-producten kosten 250 banen bij Berlo
	Van onze verslaggever
AMSTERDAM
De steeds goedkopere en beter werkende radio's, mixers en strijkijzers hebben de voormalige onderhoudsdienst van Philips de nek omgedraaid. Bovendien werkte het bedrijf, Berlo Service Group, veel te duur. Door de plotselinge ondergang van het bedrijf komen ruim 250 mensen op straat te staan.
De curatoren van Berlo onderzoeken nog wel of een doorstart van het bedrijf, met behulp van het zittende management mogelijk is. In dat geval kan minder dan de helft van het personeel weer aan het werk komen. Onduidelijk is nog of Philips, dat bijna een derde van de aandelen van Berlo in handen heeft, bij een doorstart betrokken zal zijn. De andere twee (particuliere) grootaandeelhouders trekken handen echter definitief af van het bedrijf.
Het hoofdkantoor van Berlo staat in het Gelderse Duiven. Het bedrijf heeft verder vestigingen in Groningen, Utrecht, Amsterdam, Rotterdam, Voorburg, Breda en Heerlen.
De financiÂ‰le situatie is beroerd. Sinds het bedrijf eind 1993 is begonnen als afgeslankte voortzetting van de voormalige technische dienst van Philips, heeft het alleen maar verlies gemaakt. Eind vorig jaar hadden de totale verliezen geleid tot een negatief eigen vermogen van meer dan twintig miljoen gulden. Ook in de eerste maanden van dit jaar bleef het bedrijf diep in de rode cijfers zitten. Dat was voor huisbankier ABN Amro afgelopen maandag aanleiding om de kredietkraan dicht te draaien. Volgens de bank was het voortbestaan van Berlo niet meer gewaarborgd.
Volgens J. Gerritsen, die samen met W. Dorland 67,5 procent van Berlo heeft, kwam de beslissing van de bank onverwacht. 'Natuurlijk waren er altijd al problemen met de bank. Maar dit kwam toch als een slag bij heldere hemel.' Na de beslissing van de bank hebben de aandeelhouders gezamenlijk besloten ook zelf geen geld meer in Berlo te steken.
De ondergang van Berlo betekent een fors verlies voor Gerritsen. 'Dat geld vind ik niet erg. Het gaat erom dat het bedrijf failliet is en er heel veel mensen op straat komen te staan.' Over de oorzaak van het faillissement kan Gerritsen slechts speculeren. 'Er was geen aanbod. Hoe dat kan, is nog de vraag. Misschien zijn we bij het begin te optimistisch geweest.
In een toelichting op de ondergang van Berlo noemen de inmiddels aangestelde bewindvoerders de malaise in de consumentenelektronica als een oorzaak van het faillissement. 'De omzet loopt terug en de marges worden alsmaar kleiner', aldus de curatoren. 'Door technische ontwikkeling worden de producten steeds goedkoper en kwalitatief beter, wat tesamen een gestage vermindering van de reparatie-opdrachten verklaart.'
Maar behalve de afkalvende markten heeft ook de 'ongunstige kostenstructuur' Berlo parten gespeeld. Eind vorig jaar heeft de directie van Berlo wel een reorganisatie aangekondigd, maar nieuwe maatregelen bleven uit. In de tussentijd is met de vakbonden ook geen overleg gevoerd over de situatie bij het bedrijf.
Vooral dat laatste steekt CNV-bestuurder Herman Houwaard. 'Ik ben sinds eind vorig jaar, toen de reorganisatie werd aangekondigd, bij het bedrijf betrokken. Sindsdien heb ik niets meer gehoord. Ik heb tien dagen geleden een brief aan de directie gestuurd en woensdagavond werd ik opgebeld dat het fout ging. In plaats dat de directie samen met de vakbonden probeert alle opties op te houden, zit je nu in een doemscenario en kan je geen kant meer op. In dat opzicht is sprake van falend management.'
Houwaard wil proberen bij Philips nog enig geld voor een afvloeiingsregeling voor de werknemers van Berlo los te peuteren. De kas van het bedrijf zelf is helemaal leeg. Berlo heeft ook geen geld meer om de salarissen over juli (in totaal zo'n zeven ton netto) te voldoen.
Door de ondergang van Berlo komt Philips in de problemen. Het bedrijf voerde een groot deel van de reparaties aan bepaalde consumentenproducten van Philips uit. De kapotte spullen werden door de winkeliers naar Berlo gestuurd.
'Dit is niet de ideale situatie', aldus een woordvoerder van Philips. 'Maar wij waren ook niet bovenmatig tevreden over de kwaliteit van de serviceverlening. Wij zoeken nu naar andere mogelijkheden. Dat moet binnen een paar dagen gebeurd zijn.'

