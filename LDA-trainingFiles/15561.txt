Galmaarden.
Galmaarden (Frans: "Gammerages") is een plaats en gemeente in het Pajottenland, provincie Vlaams-Brabant in België. De gemeente telt ruim 8000 inwoners en ligt aan de spoorlijn 123.
Middeleeuwen.
De oudste vermelding van Galmaarden komt voor in de stichtingsoorkonde van Geraardsbergen van 1068. Het grondgebied van Galmaarden bevond zich van de karolingische tijden tot de elfde eeuw in de Brabantgouw. Toen veroverde de gouwgraaf van de Henegouw, die ten zuiden van de Hene lag, een deel van de gouw Brabant.
In de 13de eeuw behoorde Galmaarden tot het rechtstreekse bezit van de Henegouwse heren de Braine (graafschap Henegouwen), in de 14de eeuw van de Montignies-Saint-Christophe en in de 15de - 16de eeuw van de Hennin-Liétard. De heerlijkheid Galmaarden werd in 1623 tot graafschap verheven.
De Keure van Galmaarden dateert van 1330 en het Marktrecht van 1381. Jean de Montignies-saint-Christophe verleende de Galmaardenaren een vrijheidsoorkonde waardoor allerlei feodale verplichtingen werden afgeschaft. In de late middeleeuwen had de stad van "Gaumerage" een zeker belang als centrum van lakennijverheid.
Moderne Tijd.
Vanaf 1795 maakte Galmaarden deel uit van het kanton Herne in het Dijledepartement, later de Nederlandse provincie Zuid-Brabant (1814) en kortweg Brabant (1831). In 1977 fusioneerde Galmaarden met de aangrenzende gemeenten Tollembeek en Vollezele. Sinds 1 januari 1995 behoort Galmaarden tot de provincie Vlaams-Brabant.
Werf bij de ruïne van de kerk
In de nacht van 11 op 12 mei 2008 werd de als monument geklasseerde classicistische Sint-Pieterskerk bijna volledig door brand vernield. Slechts enkele muren en de sacristie staan nog overeind. De inboedel is eveneens door de brand verloren gegaan. Van de oorspronkelijke kerk was nog enkel de torenkern uit de 13e eeuw bewaard en deze is nu ook volledig vernield.
De oorzaak was vermoedelijk een afgeschoten vuurpijl. In Galmaarden vond op dat moment naar aanleiding van Pinksteren een kermis plaats. Er was geen georganiseerd vuurwerk, maar getuigen hebben gehoord dat er na middernacht vuurpijlen afgeschoten werden, aldus commissaris Patrick Nolis. Ook zijn gebruikte vuurpijlen gevonden in de buurt van de kerk.
Kernen.
Naast Galmaarden zelf bestaat de gemeente uit de dorpen Tollembeek en Vollezele. Daarnaast zijn er ook nog de gehuchten Sint-Paulus en Herhout.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
2013-2018.
Burgemeester is Petrus Deneyer van de CD&V. Deze partij heeft de meerderheid met 14 op 19 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
