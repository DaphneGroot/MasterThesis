	Verbeterd paspoort mogelijk dit jaar al beschikbaar
	Van onze verslaggever
DEN HAAG
 Nog dit jaar, naar alle waarschijnlijkheid per 1 september, komt er een nieuw verbeterd paspoort. Alle reisdocumenten die dan nog in voorraad zijn, ongeveer 1,5 miljoen, worden vernietigd. Het nieuwe paspoort wordt 'enkele guldens' duurder dan het huidige.
Het kabinet heeft hiertoe vrijdag besloten naar aanleiding van vervalsingen die vorig najaar aan het licht kwamen. Het paspoort bleek betrekkelijk eenvoudig te vervalsen te zijn, hoewel het pas sinds 1 januari 1995 bestaat.
Nieuwe technologische ontwikkelingen stellen de overheid in staat een beter paspoort te maken. De mankementen in het 'oude' paspoort kwamen aan het licht toen het Interregionale Recherche Team Noord- en Oost-Nederland in oktober vorig jaar een bende mensensmokkelaars oprolde. Staatssecretaris Kohnstamm van Binnenlandse Zaken heeft daarna verschillende instanties, waaronder drukkerij Enschede/SDU en het onderzoeksinstituut TNO, gevraagd met een voorstel tot verbetering van het paspoort te komen.
Ook wordt een onderzoek begonnen naar een nog fraudebestendiger paspoort. Nieuwe technologische foefjes zijn al bekend, maar nog niet honderd procent getest. Als de technologische ontwikkelingen blijven doorgaan zoals nu, is het mogelijk dat er om de vier tot vijf jaar een nieuw paspoort wordt gemaakt.
Kohnstamm schreef eerder in een toelichting aan de Tweede Kamer dat burgers zorgvuldig met het reisdocument, dat staatseigendom is, moeten omgaan. Het verkrijgen van een nieuw paspoort bij verlies wordt veel lastiger, waarschuwde hij.
In tegenstelling tot Kohnstamms voorganger De Graaff-Nauta zijn er nu eensluidende adviezen over de verbeteringen. Volgens een reconstructie van de besluitvorming die heeft geleid tot de invoering van het huidige paspoort, valt De Graaff-Nauta niet te verwijten dat het paspoort nu niet goed genoeg blijkt te zijn. 'Ze had toen te maken met verdeelde adviezen', zei Kohnstamm. 'Ze heeft tot dit paspoort besloten op basis van de technologische kennis die toen bekend was.'
Het Duitse onderzoeksinstituut BKA waarschuwde het kabinet bij het vorige paspoort dat het niet goed genoeg was. Andere instituten waren een andere mening toegedaan. BKA zal nu een contra-expertise uitvoeren op het nog te maken nieuwe paspoort.
Hoe duur het nieuwe paspoort wordt, maakt het kabinet in het voorjaar bekend. Dan wordt ook duidelijk hoeveel de vernietiging van de oude documenten kost. Komende week debatteert de Tweede Kamer met Kohnstamm over het paspoort.

