Topografische kaart.
Fragment van een topografische kaart rond Hoogeveen uit 1914Fragment van de Tranchotkaart uit 1802restitutietoestel (Een 'Wild A7') in het Mercatormuseum waarmee men een stereoscopisch beeld van het terrein verkrijgt
Een topografische kaart (topo = plaats, grafisch = beschrijvend) is een kaart die bedoeld is om zo getrouw en volledig mogelijk een deel van het aardoppervlak te beschrijven door de weergave van onder meer het reliëf, de natuurlijke kenmerken, de infrastructuur, de bebouwing, de natuurlijke grenzen, de bestuurlijke grenzen en gebruikte toponiemen. In het dagelijks taalgebruik duidt men dit soort kaarten ook wel aan met de ietwat verouderde term stafkaart.
Schaal.
Om al deze informatie zonder vertekening weer te geven zou een schaal van groter dan 1:10.000 nodig zijn. Op deze schaal kan bijvoorbeeld een weg nog net onvervormd en op schaal worden weergegeven (een weg van 10 m breed wordt 1 mm breed afgebeeld). Bij kleinere schalen moeten concessies worden gedaan. Zo zou op een schaal van 1:100.000 dezelfde weg nog maar 0,1 mm breed zijn en dus nauwelijks te herkennen. De weg wordt dan breder (dus te breed) afgebeeld en details worden weggelaten (zie generalisatie onder kaart). Toch worden de topografische kaarten ook met een schaal 1:25.000 en 1:50.000 uitgegeven. Door de keuze van de schaal en van de kaartprojectie is de vervorming op topografische kaarten klein: in alle richtingen is de schaal gelijk, de richtingen die je op de kaart meet komen overeen met die in het veld en ook de vorm van de afgebeelde percelen is correct (hoekgetrouwe projectie).
Symbolen.
Om een kaart leesbaar en overzichtelijk te houden worden er voor de afbeelding van bijzondere objecten, terreinkenmerken en bestuurlijke grenzen symbolen gebruikt. Enkele voorbeelden: wegwijzers, gemeentehuis, hunebedden, taludlijnen, bruggen, torens, hoogtelijnen, gemeentegrenzen.
De kleur van een vlak kan eveneens als symbool worden aangemerkt, daar zij informatie over de terreingesteldheid geeft. Bij paars weten we dat het om een heideveld gaat, terwijl de heide slechts enkele weken per jaar bloeit. Donkergroen voor bos, lichtgroen voor gras, geel voor zand, blauw voor water, rood voor bebouwing, zwart voor hoogbouw.
Afhankelijk van de kaart kunnen er afwijkende kleuren en symbolen worden gebruikt, daarom is er een verklaring van gebruikte tekens (legenda) opgenomen.
België.
In België worden topografische kaarten uitgegeven door het Nationaal Geografisch Instituut. Het nationale coördinatensysteem dat in België in gebruik is heet Lambert (2008).
Nederland.
In Nederland zijn er de Basisregistratie Topografie (BRT) met een "schaal" (indicatie van het detailniveau en de positionele nauwkeurigheid) van 1:10.000 en kleiner en de Basisregistratie Grootschalige Topografie (BGT) met een "schaal" van 1:500 en 1:5000.
Topografische kaarten worden uitgegeven door Kadaster Geo-Informatie, vroeger genaamd 'Topografische Dienst (Kadaster)'. De coördinaten op de topografische kaarten van deze dienst zijn gebaseerd op de Rijksdriehoekscoördinaten.
Digitale topografische kaarten van Nederland worden sinds 2012 gratis beschikbaar gesteld door het Kadaster.
Publieke Dienstverlening Op de Kaart (PDOK) is een samenwerkingsverband van de partners Ministerie van Infrastructuur en Milieu, Ministerie van Economische Zaken, Kadaster, Rijkswaterstaat en Geonovum. Het is in Nederland de centrale portal waarlangs geo-informatie wordt verstrekt. Kaarten kunnen bekeken worden met de PDOK-viewer, en in verschillende bestandsformaten kunnen allerhande digitale geo-informatieproducten gratis worden gedownload, waaronder bijvoorbeeld de TOP10NL, een gedetailleerd topografisch bestand van Nederland. Goed bruikbaar zijn ook gekalibreerde afbeeldingen van de kaartensets 1:25 000 (TOP25raster) en 1:50 000 (TOP50raster). De digitale topografische kaart van Nederland is onder de naam Topo GPS beschikbaar op de iPhone/iPad.
Papieren topografische kaarten zijn via het internet op meerdere plaatsen te bestellen.
