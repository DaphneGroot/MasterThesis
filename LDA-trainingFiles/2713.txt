	Gelauwerde gynaecologe waarschuwt tegen 'defensieve geneeskunde'; 'Medici zijn geneigd elk risico uit te bannen'
	Van onze verslaggeefster
Mirjam Schttelndreier

AMSTERDAM
In 1871 betrad Aletta Jacobs als eerste vrouwelijke student de Groningse universiteit. Exact honderd jaar later besloot Gunilla Kleiverda in diezelfde stad medicijnen te gaan studeren. Deze week werd bekend dat de inmiddels 42-jarige gynaecologe van de Groningse universiteit de Aletta Jacobs-prijs 1998 zal krijgen.
'Goh, ik wist niet eens dat ik precies honderd jaar na Jacobs begon te studeren', reageert Kleiverda verrast. Ze is 'zeer vereerd' met de toekenning. 'Aletta Jacobs was een geweldige vrouw, die ongelooflijk veel heeft gedaan voor de verbetering van de positie van de vrouw.'
Kleiverda, werkzaam in het Flevo-ziekenhuis in Almere, heeft de tweejaarlijkse prijs gekregen voor haar onvermoeibare inzet voor de rechten van de vrouw in de gezondheidszorg in het algemeen, en voor haar hulp aan verkrachte vrouwen in voormalig Joegoslavi in het bijzonder.
'Ze heeft als lid van de EG-commissie in 1993 het door de oorlog geteisterde Bosni bezocht en bewerkstelligd dat er begeleiding kwam voor getraumatiseerde vrouwen', aldus P. Oden, secretaris van de Groningse jury.
Als vertegenwoordigster van de stand van medisch specialisten heeft Kleiverda 'veel geleerd' van de vrouwenhulpverlening. 'Toch is veel kennis uit deze hoek beter doorgedrongen in de geestelijke gezondheidszorg dan in de somatische zorg. En op dat gebied zijn huisartsen weer meer doordrongen van inzichten uit de vrouwenhulpverlening dan specialisten.'
De gynaecologe weet zo een aantal hoofdzaken op te noemen waar de aanpak van specialisten voor verbetering vatbaar is. 'Er moet voor gewaakt worden dat hulp niet te snel wordt gemedicaliseerd.' Ze wijst erop dat vrouwen steeds vaker in het ziekenhuis bevallen onder begeleiding van een gynaecoloog, terwijl Nederland een reputatie heeft hoog te houden met het thuisbevallen.
Ze bespeurt ook een toename van 'defensieve geneeskunde'. 'Men is geneigd elk risico uit te bannen. Dat leidt er in de verloskunde toe dat vaak wordt gekozen voor een keizersnede, terwijl wordt vergeten dat ook hierbij complicaties kunnen voorkomen.'
Hetzelfde geldt voor de in het buitenland vaak gebruikte ruggenprik. 'Ik ben er niet voor dat vrouwen ondraaglijke pijn lijden, maar soms wordt vergeten dat er bijwerkingen kunnen optreden. Er zijn aanwijzingen dat vrouwen later de kans lopen meer last te krijgen van rugklachten.'
Ze vindt de neiging van medici om op zeker te spelen uit angst voor klachtprocedures 'een begrijpelijke, maar verontrustende tendens'. Goede informatie en begeleiding acht ze een betere oplossing. Kleiverda ziet ook positieve ontwikkelingen. De commissie patintenvoorlichting van de Nederlandse vereniging voor obstetrie en gynaecologie, waar zij actief lid van is, is bezig in samenspraak met verloskundigen, huisarten en soms ook patinten goede voorlichtingsfolders te schrijven.
In het algemeen moeten klachten van vrouwen serieuzer worden genomen. Dat geldt nog steeds, vindt Kleiverda. Als oudere vrouwen klagen over de werkdruk, moet dat niet gemakshalve aan 'de overgang' worden geweten. 'Het is een gevaarlijke tendens als eerst naar het biologisch functioneren wordt gekeken en niet naar de werksituatie zelf.'
Het gebied van de overgangsklachten bij oudere vrouwen is wat haar betreft nog onontgonnen terrein. 'Vrouwen kunnen zeker baat hebben bij hormonen. Anderzijds gaat het om preventief gebruik om kwalen op oudere leeftijd te voorkomen bij vrouwen zonder klachten. De farmaceutische industrie heeft hier een enorme invloed. Het gaat om de behandeling van overgangsklachten en om het preventief gebruik van hormonen bij diverse klachten. Men spreekt hierover alsof het een pot nat is, terwijl het voor vrouwen twee verschillende verhalen zijn.'
Over de vrouwenhulp aan voormalig Joegoslavi is ze tevreden. 'Geweld tegen vrouwen is nu bespreekbaar en zelfs incest is hierdoor een gespreksonderwerp geworden. Niettemin is de situatie in de kampen nog steeds verschrikkelijk, waardoor nieuw onderling geweld onstaat.'
In Nederland heeft Kleiverda ook oog voor problemen onder allochtone vrouwen. 'Een enkele keer werk ik, hoezeer het me ook tegen de borst stuit, mee aan het herstel van het maagdenvlies. Vaak is een andere oplossing mogelijk.'

Foto
	G. Kleiverda FOTO XANDER REMKES

