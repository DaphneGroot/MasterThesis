	Amsterdam loopt nog niet warm voor partijtje football
	Van onze verslaggeefster
Tynke Landsmeer
 AMSTERDAM
Het grootste verschil tussen football in Nederland en in Amerika is volgens offensive liner Jerry Crafts gek genoeg niet het niveau, maar de cultuur. Na twee jaar World League in Europa loopt Amsterdam nog steeds niet warm voor een partijtje football. De hoop op betere tijden vervloog zaterdag al, na de dramatische seizoensopening waarin de Amsterdam Admirals met 16-3 van de Scottisch Claymores verloren.
'Teleurstellend' noemde coach Al Luginbill de uitslag, maar dat was erg mild uitgedrukt. En dat niemand in de kleedkamer stond te juichen, zoals hij zei, daar keek ook niemand van op. Het commentaar van Crafts - 'verschrikkelijk slecht' - kwam dichter in de buurt van de waarheid.
De carrire van Jerry 'the Condo' Crafts - zijn bijnaam ontleent de 152 kilo zware, en 1.95 meter lange Amerikaan aan zijn imposante verschijning - is waarschijnlijk de meest opmerkelijke van alle Admiral-spelers. Twee keer speelde hij met de Buffalo Bills in de Superbowl, de finale van de Amerikaanse profcompetitie. De felbegeerde ring is echter nog steeds niet in zijn bezit. Beide keren verloor hij.
Vraag een willekeurige Amerikaanse speler wat een footballer ertoe beweegt na zo'n carrire drie maanden in het jaar met 48 mannen in een Amsterdams hotel te bivakkeren, en je krijgt een typisch Amerikaans antwoord. 'We love Amsterdam, de fans zijn fabulous, de coachingstaf incredible en het stadion outstanding.' Crafts is anders. 'Wat wil je horen, de bullshit side of de waarheid?'
Crafts hoopt dat de degradatie naar de Europese World League slechts van tijdelijke aard is. De Amerikaanse left tackle, zijn enige taak is de aanvallers te blokkeren, droomt van een comeback in de National Football League (NFL). De waarheid is dat de 28-jarige Crafts bezig is omhoog te kruipen uit een diep dal. Het succes met de Buffalo Bills werd hem drie jaar geleden fataal.
'Ik dacht dat ik het helemaal had gemaakt. Dat ik nergens meer moeite voor hoefde te doen. In de NFL verdiende ik een hoop geld. Salarissen van een miljoen gulden zijn daar normaal. Je bent jong, vrijgezel en rijk. Dat heeft me in de problemen gebracht.'
Crafts raakte verslaafd aan drugs en alcohol. Het typische Amerikaanse sprookje van de sporter die in korte tijd rijk en beroemd werd, eindigde in een drama. Hij verloor zijn baan en zijn vrienden en ook zijn familie keerde zich tegen hem.
Het is alweer het tweede jaar dat Crafts met de Admirals door Europa toert en het meest is hij geschrokken van het gebrek aan enthousiasme voor de sport. Hoe zeer de organisatie ook haar best doet om het Amerikaanse circus in Nederland te kopiren, het doet allemaal veel te gekunsteld aan.
De biertentjes rond het stadion werden weliswaar druk bezocht, maar binnen bleef het opvallend rustig toen Gordon het veld betrad om zijn interpretatie te geven van het Wilhelmus. Crafts: 'In Amerika zitten elke wedstrijd zestigduizend man op de tribune te schreeuwen die helemaal idolaat zijn van football. Iedereen herkent me als ik door de straten van Buffalo loop.'
Het openingsduel in het nieuwe onderkomen van de Admirals, de Amsterdam Arena, leverde volgens de organisatie 16.185 bezoekers op, vierduizend minder dan verwacht. Of zij ook allemaal een stoel bezet hielden in het opzichtig lege stadion was de vraag. Veel toeschouwers waren naar de Arena gekomen om het stadion eens van dichtbij te aanschouwen en na de erbarmelijke vertoning zal het ongetwijfeld bij een eenmalig bezoek blijven.
Vooral aanvallend faalde de ploeg, die vooraf nog werd bestempeld als grote kanshebber voor de titel. De Admirals toonden weinig inventiviteit en quarterback John Sacca slaagde er zelden in een goede pass af te leveren. De schuld legde coach Luginbill bij de verdedigers die de aanvallers niet voldoende in bescherming namen.
De enige scoringskans voor de Admirals kwam halverwege het tweede kwart toen de Claymores de bal op de eigen 9-yard lijn verspeelden. De Admirals slaagden er echter niet om de bal over de achterlijn te brengen. Tot overmaat van ramp miste de Deense kicker Quass even later een fieldgoal vanaf 18 yards.
Vlak voor rust kwamen de Schotten op voorsprong door een touchdown van Jared Kaaiohelo (0-6). Hij drong zich ongehinderd door de falende Amsterdamse defensie. In de tweede helft bouwden de Claymores hun voorsprong uit met een fieldgoal van Gronroos.
Een kortstondige opleving aan de kant van de Admirals leverde slechts drie punten op, via een fieldgoal die dit keer wel door Quass werd benut. Quarterback Sacca bracht de thuisploeg tot aan de 14-yardlijn en van die afstand kon de Deen niet missen. Drie minuten voor tijd was de nederlaag compleet toen de Claymores opnieuw een touchdown scoorden. Gronroos verzilverde de conversie (3-16).
Slechts drie maanden duurt het footballseizoen, maar nu al weet Crafts dat halverwege de verveling en de heimwee naar Buffalo zullen toeslaan. Zijn droom van een terugkeer in de NFL houdt hem op de been. Het is zijn enige houvast om het saaie bestaan in Amsterdam vol te houden. 'En ik vind het leuk om nieuwe mensen te ontmoeten en te reizen.' Maar dat is alleen de bullshit side.

Foto
	Jerry Crafts: een held in Buffalo en anoniem in Amsterdam. FOTO GUUS DUBBELMAN - DE VOLKSKRANT

