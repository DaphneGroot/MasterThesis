	Paus houdt pleidooi voor politiek met moraal
	Van onze correspondent
Jan van der Putten
 VATICAANSTAD
Een vurig pleidooi voor de suprematie van de moraal in de politiek stond centraal in de nieuwjaarstoespraak die paus Johannes Paulus II maandag hield voor het corps diplomatique. Aan verdragen, zei hij, hebben de politici geen gebrek, maar des te meer aan de moed om zich te beroepen op morele wetten.
Degenen die in de paus de enig overgebleven mondiale morele autoriteit zien, werden niet teleurgesteld. 'De vrede van na de Koude Oorlog en de vrijheid van na 1989', zei hij, 'moeten dringend worden georganiseerd op basis van morele waarden, die het tegenovergestelde zijn van de wet van de sterksten, de rijksten en de grootsten.'
De pontifex zag hoopgevende ontwikkelingen, zoals de vredesakkoorden in Guatemala en Sierra Leone, de habitat-conferentie in Istanbul, de wereldvoedseltop in Rome en het volledig verbod op kernproeven. Maar de productie van conventionele en chemische wapens, zei hij, wordt steeds geraffineerder. Hij sprak de hoop uit dat landmijnen worden verboden.
De paus wil dat een eind komt aan de onverschilligheid tegenover het drama bij de Grote Meren. De internationale gemeenschap zou juist meer politieke actie moeten voeren om nieuwe tragische ontwikkelingen te voorkomen.
Onder de andere conflicthaarden in de wereld noemde hij Algerije, Cyprus, Sri Lanka, de Kaukasus en het Midden-Oosten, dat 'blijft zoeken en tasten naar de vrede'. 'Er kan geen uitzondering zijn', zei hij, 'op het zelfbeschikkingsrecht en het recht op onafhankelijkheid en de veiligheid van de volken.'
Het proces van Europese integratie moet gericht zijn, zei de paus, 'op de 'integrale ontwikkeling van de menselijke persoon'. Maar een echte vredescultuur ontbreekt nog: 'In teveel gebieden van Europa heeft men de indruk dat de volken eerder samenwonen dan samenwerken.'
De paus ziet vooruitgang in het internationale morele bewustzijn, zoals de opbouw van een internationaal strafrecht.  Maar hij waarschuwde voor het gevaar dat deze initiatieven ontaarden in het 'recht van de overwinnaars', of dat er plannen achter schuilgaan om markten te heroveren.

