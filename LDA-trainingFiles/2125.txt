	Amsterdam verscherpt regels voor schoolkeuze
	 
Van onze verslaggever
AMSTERDAM
De scholen voor het voortgezet onderwijs in Amsterdam gaan de toelatingsprocedure verscherpen. Doel van de maatregel is de hoge uitval tegen te gaan. Die wordt vooral veroorzaakt doordat leerlingen te vaak een schooltype kiezen dat boven hun niveau ligt, zo is uit onderzoek gebleken. Een gemeenschappelijk beleid moet voorkomen dat ouders op zoek gaan naar een school die hun kind ondanks een laag advies toch hoger wil plaatsen.
'Er is straks nog steeds vrijheid van schoolkeuze, maar niet meer van schooltype', aldus de Amsterdamse wethouder van onderwijs J. van der Aa.
In de wet is al geregeld dat voor de keus van de middelbare school behalve het advies van de basisschool 'een tweede gegeven' noodzakelijk is. Op de meeste scholen (70 procent) wordt daarvoor de Cito-toets gebruikt, in Amsterdam was dat lange tijd geen gewoonte. Wethouder Van der Aa heeft, om te kunnen beschikken over objectieve gegevens van de prestaties van de basisschoolleerlingen, de Cito-toets of een vergelijkbare toets voor het montessori-onderwijs verplicht gesteld. Dat doet nu niet mee aan de toetsen.
Bij de nieuwe toelatingsprocedure blijft het advies van de basisschool doorslaggevend. 'We willen voorkomen dat de uitslag van de Cito-toets als absolute norm gaat gelden', aldus D. Buijs van het project Naar Betere Resultaten, waarin de maatregelen zijn voorbereid. De uitslag van de toets wordt alleen als controle gebruikt. Als de score daarvan overeenstemt met het advies van de basisschool, is een leerling 'automatisch toelaatbaar' voor dat schooltype.
Het projectbureau geeft nog slechts een voorlopige indicatie van het puntenaantal dat voor de verschillende schooltypes nodig is. Met 520 punten of meer is een leerling met het advies beroepsonderwijs automatisch toelaatbaar voor dat schooltype. Voor de andere schooltypen ligt die grens voorlopig op 528 voor mavo, 532 voor mavo-havo brugklassen, 541 voor havo-vwo en 545 voor vwo.
Als de resultaten van de toets hoger uitvallen dan het oorspronkelijke advies, zullen basisschool en het voortgezet onderwijs moeten overleggen. Datzelfde geldt als de uitslag een paar punten lager uitvalt dan het oorspronkelijke advies. Komt de score ondanks een advies voor een bepaald schooltype onder een zekere grens, dan zal er een extra onderzoek volgen. Het gaat dan voorlopig om de volgende normen: 514 (vbo), 521 (mavo), 524 (mavo/havo), 535 (havo/vwo), 540 (vwo).

