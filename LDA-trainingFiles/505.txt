	Sorgdrager stelt onderzoek in naar LRT-inbraak
	Van onze verslaggever
DEN HAAG
Minister Sorgdrager van Justitie stelt een onderzoek in naar de met beveiliging belaste functionarissen van het Landelijk Rechercheteam. De beveiliging bleef in gebreke bij de inbraak in december, waarbij zeer vertrouwelijke politie-informatie werd gestolen.
Dat heeft Sorgdrager dinsdag geschreven in een brief aan de Tweede Kamer. In de nacht van 15 op 16 december is de dubbele ruit van een bureauruimte van het LRT-gebouw in Zeist vernield en is een laptop weggenomen. Het alarmsysteem heeft de gebroken ruit opgemerkt, maar de meldkamer en de piketfunctionaris hebben die melding geinterpreteerd als een storing.
Later in de nacht betraden meerdere inbrekers opnieuw het pand. Ze namen meer computers, wapens en memorecorders mee. De meldkamer waarschuwde de piketfunctionaris, maar die vroeg niet of de politie gewaarschuwd was, wat de meldkamer ook niet had gedaan.
'Het optreden stemt niet overeen met de voor de beveiliging geldende instructies', schrijft minister Sorgdrager.

