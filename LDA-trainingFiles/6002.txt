Trêveszaal.
Video van het ministerie van Algemene Zaken over de Trêveszaal en de werking van de ministerraad
De Trêveszaal is sinds 1977 de vaste vergaderzaal van de Nederlandse ministerraad. De Trêveszaal en de ernaast gelegen Statenzaal worden ook gebruikt voor officiële ontvangsten van de minister-president en de ministerraad. "Trêve" is Frans voor 'bestand'; de naam van de zaal verwijst naar de onderhandelingen die hier in 1608 met Spanje plaatsvonden, voorafgaand aan het Twaalfjarig Bestand (1609-1621).
In de galerij boven de Middelste of Binnenpoort op het Binnenhof bevindt zich het portaal dat toegang geeft tot de Trêveszaal en de Statenzaal.
Geschiedenis.
De Staten-Generaal van de Republiek der Zeven Verenigde Nederlanden, het hoogste bestuursorgaan van de Republiek, gaf in 1696 aan de Franse bouwmeester Daniël Marot (1661-1752) opdracht om op de plaats van twee bestaande kamers een zaal te bouwen waar gezanten op gepaste wijze ontvangen konden worden. Het plafond van de Trêveszaal is van de hand van de Haagse schilder Theodoor van der Schuer en heeft als onderwerp "De Eendracht van de Zeven Provinciën". De in Louis XIV-stijl herbouwde zaal werd in oktober 1697 in gebruik genomen.
Van 1815 tot 1849 werd de Trêveszaal gebruikt voor vergaderingen van de Eerste Kamer der Staten-Generaal. Daarna verhuisde de Eerste Kamer naar de uit 1655 daterende vergaderzaal van de Staten van Holland aan de zuidzijde van het Binnenhof.
Voor 1977 heeft de ministerraad niet alleen in de Trêveszaal vergaderd, maar ook in het Catshuis en in de gebouwen van de toenmalige ministeries van Justitie, Binnenlandse Zaken en Koloniën.
In 2002 werden de faciliteiten in de zaal met behoud van de historische uitstraling aangepast aan het moderne gebruik. Een Amsterdams architectenbureau ontwierp een nieuwe vergadertafel en twee kroonluchters. Ook werden de gordijnen en het tapijt vernieuwd.
Vergaderingen.
De vergaderingen van de Ministerraad vinden iedere vrijdag plaats aan een lange tafel, waarbij de minister-president in het midden zit, de ministers op vaste plaatsen. Ook het hoofd van de RVD is aanwezig. Bij ontvangsten kan de tafel worden vervangen door kleinere, ronde tafeltjes.
