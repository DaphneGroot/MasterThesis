	Van Scheppingen komt na tweede zege Top-100 binnen  Noviet in circuit dwingt respect af
De Nederlandse slagorde bij de open Australische tenniskampioenschappen ligt al bijna in gruzelementen maar de benjamin van de ploeg, Dennis van Scheppingen, staat nog overeind. Hij bereikte de derde ronde door een drie-sets overwinning op Eyan Ran uit Israël. Zijn volgende tegenstander is de Oekraïner Medvedev.

Grand Slam-debutant Van Scheppingen vestigde het eerst de internationale aandacht op zich toen hij vorig jaar tijdens het ATP-toernooi van Amsterdam de Spanjaarden Berasategui en Moya versloeg. De laatste schakelde in Melbourne Becker uit.
De 21-jarige Nederlander moest na 'Amsterdam' nog een half jaar wachten op zijn eerste Grand Slam-toernooi en staat zowaar meteen in de derde ronde. Trots sprak hij van een hoogtepunt, zonder zich te vermijen in al te verre bespiegelingen.
De schijnbaar onverstoorbare speler uit Wilnis stelde bescheiden vast dat hij zijn Israëlische tegenstander drie sets lang bekwaam onder druk had gehouden. Het woord 'foutloos' wilde hij niet horen, ook al kwam die kwalificatie wel degelijk in aanmerking.
In 82 minuten stond Ran, een 24-jarige qualifier die in de eerste ronde het Amerikaanse talent Gimmelstob had verslagen, weer onder de douche. Kansen had hij niet gezien, de bal bij vlagen ook niet. Van Scheppingen bombardeerde hem van baan 15.
Door zijn overtuigende overwinning verwezenlijkte Van Scheppingen binnen vijftien dagen zijn doel voor 1997, het halen van de Top-100. In Melbourne verdiende hij met zijn twee overwinningen 46 ATP-punten, waardoor hij van de 111de naar de 98ste plaats steeg. Bovendien werd hij zeker van 35 duizend gulden aan prijzengeld.
'Ik bezat zelfvertrouwen', zei hij. 'Ik wist dat ik in vorm was, maar dat vormde geen garantie dat ik de derde ronde zou halen.' Maar hij deed dat zelfs zonder setverlies. 'Dat is eigenlijk nog het mooiste. Zowel tegen Black als tegen Ran gaf ik geen set af en won ik afgetekend.'
In het ATP-circuit is Van Scheppingen een noviet. In de kleedkamer wordt hij nog niet herkend. Maar ook daarin komt in Melbourne Park verandering. Tim Henman, de jonge Brit die naar de veertiende plaats op de wereldranglijst steeg, was de eerste die hem na zijn zege op Ran gelukwenste. Hij werd gevolgd door spelers die Van Scheppingen zelf niet bij naam kende. 'Erg leuk', vond hij, 'er spreekt respect uit. Tennis kan een eenzame sport zijn, maar deze dagen vergoeden veel.'
Ondanks zijn succesjes sluit de Zuid-Hollander niet de ogen voor zijn tekortkomingen. 'Mijn opslag moet sterker en constanter worden. Ik mis nog de lef om meer serve en volley te spelen. Daaraan moet ik werken.' Tussen baseline en net ligt een heel eind, vond hij. Maar binnen twee jaar denkt hij die afstand overbrugd te hebben.
Van Scheppingens weldadige optreden was voor Stanley Franker, de technisch directeur van de tennisbond, niet echt bemoedigend. Hij zit wel degelijk in de penarie. Zijn andere kandidaten voor het Davis Cup-duel begin februari tegen Roemenië, hebben in Melbourne weinig meer dan geschutterd.
Siemerink en Schalken wonnen nog geen duel in 1997, Haarhuis eentje. Eltingh komt niet in aanmerking voor het enkelspel en Van Scheppingen blijft voorlopig als reserve thuis op afroep beschikbaar. 'Roemenië wordt een hele zware kluif', voorspelt Franker niet zonder reden. 'Mijn spelers hebben weinig wedstrijdritme, blaken niet van zelfvertrouwen en de Roemenen hebben in Voinea en Pavel twee hele sterke enkelspelers. Vooral die Pavel is een veelzijdig talent met wie we nog niet klaar zijn.'
Franker (50) keek dinsdag met afgrijzen toe hoe de ene na de andere topper van Oranje tenonder ging. 'Een fiasco', zei hij onomwonden. 'Nul uit vijf met drie vijfsetters. Dat mag niet voorkomen.'
De bondscoach zal zijn voorbereiding op het duel tegen Roemenië aanpassen. 'Mijn spelers hebben te weinig wedstrijden in de benen door die vroege nederlagen. Normaal ligt het accent na een zware Grand Slam op ontspanning, maar door deze ontwikkelingen zal er intensiever getraind moeten worden.'
'Ik heb het geluk dat Siemerink, Haarhuis en Schalken direct na Melbourne naar huis vliegen en beschikbaar zijn. Eltingh heeft een wild card voor Shanghai en keert later terug.' Maar voor Eltingh is in Boekarest alleen een plaats ingeruimd in het dubbel met Haarhuis. Over de invulling van de enkelspelen wil Franker niet speculeren.

