 ASIAN TIGERS FUND 1995/96 RES 19,3 PCT. 
 AMSTERDAM, 10 jan (Reuter) - De intrinsieke waarde per aandeel Asian Tigers Fund is in 1995/96 gestegen van 98,66 gulden (ex 1,40 gulden dividend) tot 117,73 per 30 september, aldus beheerder ABN AMRO. 
 Het jaarresultaat van het beleggingsfonds komt daarmee op 19,3 procent. 
 In deze zelfde periode gaf de MSCI All Country Asia Free ex-Japan Index een stijging in guldens van 16,8 procent te zien, zo tekent ABN AMRO daarbij aan. 
 Hoewel het aantal aandelen met 0,8 miljoen daalde tot 13,3 miljoen stuks is het fondsvermogen gestegen van 1,41 miljard tot 1,56 miljard gulden. 
 De beheerder is optimistisch over de koersontwikkeling van het fonds in het nu lopende jaar. De langetermijnvooruitzichten voor de Aziatische economieen zijn volgens ABN AMRO goed en verwacht wordt dat de beurzen ondersteund zullen worden door sterke bedrijfswinsten en monetaire versoepeling. 
 De beheerder verwacht wel dat de Aziatische markten in het nu lopende jaar een uiteenlopend beeld te zien zullen geven. 
 In Hongkong en de Filippijnen zal de groei vermoedelijk aantrekken en in Maleisie en Indonesie zal mogelijk het monetaire beleid worden versoepeld omdat oververhitting dreigt. 
 Thailand en Zuid-Korea kampen echter nog altijd met forse tekorten op de handelsbalans en Singapore heeft te maken met een vertraging van de economische groei, aldus ABN AMRO. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
