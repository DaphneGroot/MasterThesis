	Deskundigen nuanceren beeld van oprukkende feminisering met verwijzing naar diensten- en freelance-economie; De vrouw wint terrein, de man past zich zorgzaam aan
	Van onze verslaggeefster
Janny Groen

AMSTERDAM
Waart er een feminien spook door de westerse maatschappij? Alom rukt de vrouw op en lijkt de man hevig in de war. Vooral uit film en reclame komt het beeld naar voren van mannen die opzichtig met hun identiteit worstelen en zich een nieuwe rol trachten aan te meten.
In Total Recall roept macho Arnold Schwarzenegger vertwijfeld uit: 'Als ik mezelf niet meer ben, wie ben ik dan wel?' Een film later, in Kindergarten Cop, past hij als cyborg (mens-machine) liefdevol op peutertjes. In Junior is hij zwanger.
Niet alleen Hollywood schetst een trend van vertwijfelde mannen die door superieure vrouwen naar de marges van de maatschappij worden gedreven. Ook binnen- en buitenlandse dag- en weekbladen hebben 'het sterke geslacht' (de vrouw) ontdekt. Vrouwelijke waarden, zo lijkt het, zweven als pollen door de maatschappij en besmetten de ene na de andere sector.
Topmanagers moeten zich plotseling vrouwelijke, ofwel 'zachte' karaktereigenschappen aanmeten. Met rationeel handelen alleen redden ze het niet langer: ze worden geacht meer op hun gevoel af te gaan, een dosis inlevingsvermogen te hebben, sociale vaardigheden te ontplooien.
De media feminiseren. Richten zich meer op het 'vrouwelijke nieuws' - op informatie die van onderaf uit de maatschappij opborrelt - en minder op de traditionele instituties, op de mannelijke bolwerken.
Seks mag van een enkeling nog hard en macho zijn, maar de boodschap die de mannen in toenemende mate krijgen ingehamerd, is dat ze moeten strelen, zacht te werk moeten gaan, dat intimiteit prioriteit heeft. Jongemannen komen vaker met problemen bij de seksuoloog en leren daar communiceren, nonverbale signalen interpreteren.
In de reclame rukt het 'zachte beeld' van de man op. Stoere Rintje Ritsma glijdt met een erotische uitstraling in een schuimbad, rauwe bouwvakkers showen verleidelijk swingend hun bouwmaterialen op de catwalk: de erotische man en de zorgzame vader winnen terrein ten opzichte van de Marlboro-man.
Jonge, hoog opgeleide vrouwen zetten zich af tegen de feministische generatie vóór hen, die amechtig probeerde op mannelijke voorwaarden de maatschappelijke ladder te beklimmen. De jonge vrouwen van nu stellen zelfbewust hun eisen: het mannelijke mag niet langer de norm zijn, het wordt tijd dat de mannen zich aanpassen. Met af en toe een kopje afdrogen, een luier verschonen en de boodschappen doen blijft de moderne man in gebreke. Hij moet werkelijk gaan zorgen, kunnen luisteren, empathie tonen, zacht zijn en tegelijk mannelijk blijven, carrière maken op vrouwelijke wijze, rekening houden met kind en gezin. Hij mag niet langer domineren, moet een einde maken aan 'de cultuur van de grote bek'.
Volgens sommige publicaties is de man niet alleen in de war, hij voelt zich zelfs bedreigd. The Economist wijdde eind september het omslagartikel aan 'the trouble with man', dat in oktober, aangevuld met Nederlandse gegevens, werd overgenomen door Intermediair. De strekking van de artikelen is dat de arbeidsmarkt in Amerika en Europa aan het kenteren is. Het aantal werkende vrouwen neemt toe en bovenal: in de groeisectoren (thuiszorg, gezondheidszorg, kinderverzorging, gegevensverwerking, zakelijke dienstverlening) pikken vrouwen de meeste banen in. De slachtoffers van deze trend zijn laag geschoolde, ongehuwde mannen. Die kunnen en willen niet 'feminiseren'.
Elsevier volgde begin december met het omslagartikel Vrouw verslaat man. 'Beter op school, wijzer op het werk: de opmars van het sterkste geslacht.' Ook dit weekblad schetst de man als een bedreigde diersoort. Dertig jaar geleden zongen de jongens nog luidkeels op het schoolplein 'hup de meisjes zijn niks, hup de meisjes zijn niks, ze weten niet eens wat voetballen is'. Anno 1996 krijgt een aantal elftallen jongetjes in Noord-Holland  klop van een in hun afdeling geplaatst meisjeselftal.
Geen heer en meester meer in huis, niet meer op de werkvloer en zelfs niet meer op het voetbalveld. Is de toekomst werkelijk zo bedreigend voor mannen? En waar komt het vrouwelijke virus plotseling vandaan?
'Er is natuurlijk zeker wat aan het veranderen in de maatschappij. Maar om nu eenduidig te stellen dat het vrouwelijke oprukt, dat vrouwen onbekommerd hun eisen kunnen stellen en dat mannen naar de zijlijn worden geschoven, is me veel te simpel', nuanceert A. van Doorne-Huiskes, hoogleraar emancipatie aan de Erasmus Universiteit, de vermeende trend. Van Doorne, die ook een eigen bureau heeft voor organisatie, onderzoek en advies, constateert wel dat emotionele intelligentie belangrijker is in het zakelijke leven, dat relaties aan belang winnen. 'Het gaat minder om macht, agressie en verovering.'
Ze wil deze ontwikkeling, die samenhangt met een veranderende economie, liever niet als 'vrouwelijk' betitelen. 'In de post-industriële samenleving zie je een enorme groei van de diensteneconomie. Het draait niet alleen meer om de fabricage van producten; de verkoop van diensten wordt steeds belangrijker. Klantvriendelijkheid wordt een product op zich. Zelfs de Nederlandse Spoorwegen zie je verwoede pogingen doen zich dat gedachtengoed eigen te maken. Al lukt dat nog niet zozeer. Je ziet het bij ziekenhuizen, die steeds meer inspelen op de behoefte van patiënten en meer vanuit de servicegedachte opereren.'
Dienstbaarheid wordt van oudsher gezien als een typisch vrouwelijke eigenschap, die wortelt in de genen, dan wel is aangeleerd in de opvoeding. Maar als de economie daarom vraagt, meent Van Doorne, zullen vrouwen én mannen zich moeten aanpassen. Ze betwijfelt of vrouwen, vanwege hun opvoeding of natuurlijke aanleg, daarbij in het voordeel zijn. 'Kijk naar de ontwikkelingen in de verpleging, toch een typisch verzorgend beroep. Dus vrouwelijk, als je daar dat stempel op zou willen drukken. Mannen zijn die sector binnengedrongen, en wat zie je gebeuren? Ze zijn onmiddellijk oververtegenwoordigd in leidinggevende functies. Bij de politie, traditioneel een mannelijk domein, zie je nog steeds geen vrouwen aan de top.'
In het toekomstbeeld van H. Starren, directeur van De Baak, het managementstudiecentrum van VNO-NCW, figureren ook geen hevig ontspoorde mannen. 'Ik ben nogal cynisch. Ik geloof niet dat de mannen de macht zullen opgeven. Als ik ze op mijn eigen gedrag moet beoordelen, zie ik veeleer een toekomst vol calculerende networkers. En dan heb ik het vooral over mannen. Ik vrees dat mannen de vrouwen de wind uit de zeilen zullen nemen, dat ze zeer wel in staat zullen zijn zichzelf sociale vaardigheden bij te brengen. Als die maar functioneel zijn, resultaatgericht.'
Volgens Starren is de verschuiving van industrie naar post-industrie, van producten naar diensten en van loondienst naar een freelancebestaan 'complex, maar onstuitbaar'. 'In bepaalde kennisintensieve, creatieve sectoren is de opkomst van de freelance-economie al duidelijk zichtbaar. In de media, de high-techindustrie, de telecommunicatiebranche en de consultancy zie je de freelancer een steeds belangrijker positie innemen. Hoogwaardig freelancewerk wordt in die sectoren al beter betaald dan hetzelfde werk in loondienst.'
In een diensten- en freelance-economie, stelt Starren, is het relatiewerken, het hebben en uitbreiden van netwerken, van levensbelang. 'Je ziet het nu al: de skybox bij Ajax, het concert, de cursus, de opening van een tentoonstelling, in toenemende mate vormen deze het werkterrein van de networker. Overal en altijd wordt geaasd op bruikbare relaties.'
Vrouwelijk of zacht wil hij die tendens niet noemen. 'Het gaat om een mengeling van empathie en zakelijkheid, om welbegrepen eigenbelang.' Traditioneel 'harde' eigenschappen als overlevingsdrang en assertiviteit blijven onveranderd belangrijk. 'Een samenleving waarin banen niet meer vanzelfsprekend en veilig zijn, inkomens niet meer worden gegarandeerd en huwelijken per definitie tijdelijk zijn, kan toch niet zacht en vriendelijk worden genoemd?'
Starren schetst een samenleving die hem 'soms angst inboezemt'. 'Als de codes van vriendschap op grote schaal ook worden gebruikt voor zakelijke relaties, dan kun je je afvragen of er nog ruimte blijft voor onbaatzuchtige vriendschap.'
Eigenlijk, zegt hij, kan hij met de termen mannelijk en vrouwelijk slecht uit de voeten. Peinzend: 'Als er werkelijk sprake is van de feminisering van de maatschappij, zou de weg naar de top niet zaligmakend meer moeten zijn. Maar vrouwelijke prestaties worden nog altijd langs de mannelijke meetlat gelegd. Margaret Thatcher en Sylvia Tóth zijn het voorbeeld van geslaagde vrouwen. Pas als ik zie dat dat meetinstrumentarium wordt aangepast, ga ik geloven in de feminisering.'
A. Verbiest, als taalkundige verbonden aan de Rijksuniversiteit Leiden, sluit zich van harte bij Starren aan. 'We moeten nu eindelijk eens ophouden bepaalde eigenschappen mannelijk of vrouwelijk te noemen', zegt ze. 'Dat is voor niemand goed, voor mannen niet en voor vrouwen niet. De tijd is rijp om de sekse-indeling overboord te werpen en te spreken van vaardigheden die adequaat zijn voor een bepaalde werkplek. Empathie noemen we vrouwelijk, soft van onderop. Daar zit nog altijd een zekere hiërarchie in. Vaardigheden zijn niet zacht of hard, vrouwelijk of mannelijk. Als we ze zo blijven benoemen, bereiken we nooit gelijkwaardigheid.'
En dan zullen de mannen zich maar moeizaam aanpassen, vult Anneke Smelik aan. Zij is gepromoveerd op de beeldvorming van mannen en vrouwen in de filmkunst. 'Mannen waren altijd de vanzelfsprekende norm', zegt ze. 'Stoer, sterk, macho. Naakt kwamen ze slechts in beeld als het bloot functioneel was: de cowboy die zich na een barre tocht door de woestijn het rode stof van zijn lijf boende. Als lustobject, onderworpen aan de smachtende blikken van genietende vrouwen, werden ze tot voor kort nooit getoond.' De man had altijd een dominante positie, ook op het witte doek.
Feminisering van hun identiteit is voor de meeste mannen een waar schrikbeeld, meent Smelik. Toch bespeurt ze dat het machobeeld voorzichtig begint te kantelen, dat mannen hun dominante positie beginnen te verliezen. 'Ze hoeven dat niet als een crisis te ervaren. Ze kunnen het ook zien als een bevrijding. Want het beeld van stoere mannelijkheid is hun ook opgelegd.'
Sinds Hans Wiegel begin jaren tachtig huilde voor de camera mogen mannen - ook in Nederland - openlijk hun tranen laten stromen. In de jaren zeventig zou een topvoetballer zijn hevige emoties nog beschaamd hebben weggemoffeld. Nu staat Ronald de Boer, na de winst van Ajax op Grasshoppers, snikkend en zonder gêne de verslaggever te woord. Het beeld van de naakte man met de blote baby wekt vertedering en geen gevoel van verweking. Een man die zorgtaken op zich neemt en tijd inruimt voor zijn kinderen, is geen watje, maar een verantwoordelijke, moderne burger. Taalkundige Verbiest: 'Hij zit natuurlijk nooit om zes uur achter een bord met aardappelen, maar minister Zalm kan zich zo'n uitspraak wel permitteren. Hij kan koketteren met het vaderschap. Dat op zich geeft al aan dat er iets aan het veranderen is.'
Filmexpert Smelik ontwaart niet zozeer wanhopige mannen, maar ziet wel 'dat de feminisering hen enige angst inboezemt, staat buiten kijf'. Die angst, zegt ze, wordt door Hollywood weerspiegeld. 'Je ziet het vooral in de laatste films van Michael Douglas, in Fatal Attraction, in Basic Instinct, in Disclosure. Douglas is steeds de witte middenklasseman die wordt bedreigd door seksueel actieve vrouwen.'
Vrouwen hadden het gemakkelijker, meent Smelik. 'Ze waren nooit de norm, hadden niets te verliezen. Marlene Dietrich kon zich ongestraft kleden als man, zonder bang te hoeven zijn haar vrouwelijkheid te verliezen.' De mannelijke held, stelt ze, tast in het duister naar een nieuwe identiteit. Ook in de maatschappij.
Grijnzend: 'Mannen waren altijd met vrouwen bezig, die waren het mysterie. Ik vind het wel spannend dat mannen nu een beetje een mysterie beginnen te worden.'

Foto
	FOTO STIG STASIG/HOLLANDSE HOOGTE

