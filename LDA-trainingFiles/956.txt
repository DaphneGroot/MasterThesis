	PENISRELLEN
	Bij de 'penisrellen' in Ghana zijn sinds vrijdag zeker twaalf vermeende tovenaars doodgeslagen, zo melden Ghanese kranten. De 'tovenaars' zouden het geslachtsorgaan van hun slachtoffers doen verschrompelen en alleen voor grof geld de betovering ongedaan willen maken. Volgens de politie worden de verhalen in omloop gebracht door dieven die tijdens de rellen zakkenrollen. De penisrellen zijn overgeslagen van de hoofdstad Accra naar Kumasi, waar de politie een man redde van een lynchpartij. De oproerpolitie patrouilleert bij markten in Accra en Kumasi.

