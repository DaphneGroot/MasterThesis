	Een serieuze levensgenieter
	DANK JE, zegt Michael Boogerd, bij de vaststelling dat hij geen clichmannetje is. 'Fijn dat je dat zegt, want dat wil ik ook niet zijn. Niet dat ik me een bepaalde houding aanmeet, maar het is gewoon waar dat ik anders ben dan een hoop jongens. Maar ik ben niet apart of zo. Ik sta middenin de groep.'
Misschien, zegt hij, ben ik zo omdat ik uit de grote stad kom. 'Ik heb mijn hart op de tong liggen en ik praat graag.'
Michael Boogerd, Hagenaar, wielrenner en 25 jaar oud, lucht zijn hart op een terras in Avignon. Het is een warme woensdagavond, de Dauphin Libr heeft zijn derde etappe achter de rug en Michael Boogerd staat vijfde in het algemeen klassement.
'Ik heb niets te klagen, maar het is ook nog niet superlastig geweest. Eigenlijk rijd ik hier alleen maar om te trainen voor de Tour de France. Dat wil zeggen: voor mijn verstand rijd ik hier alleen om te trainen. Stiekem hoop ik een mooie uitslag mee te pikken.'
Twee dagen later, een zwoele vrijdagmiddag in Digne-les-Bains, heeft de Dauphin Libr zijn vijfde etappe erop zitten en is Michael Boogerd weliswaar twee plaatsen gezakt in het klassement, maar een aantal rivalen kwijtgeraakt. Superlastig moet het nog worden, maar Michael Boogerd hoopt al iets minder stiekem een mooie uitslag mee te pikken.
Ploegleider Adri van Houwelingen zegt dat Michael Boogerd met zijn onstuimige karakter lastig in te tomen is. Michael Boogerd zegt: 'Ik denk dat dat ook een beetje aan hem zelf ligt. Als hij zegt: rustig houden, doe ik het wel. Maar hij wil toch graag iemand van voren hebben. En als Jonker en Luttenberger niet de uitslagen rijden die hij graag ziet, dan ben ik de eerstvolgende man die voor een kort klassement in aanmerking komt. Dan gaat hij echt niet zeggen: houd jij je ook maar rustig, want dan rijdt-ie negentiende auto en dat vindt-ie ook niet zo leuk.'
Donderdag stond er een 45 kilometer lange tijdrit op het programma. Belangrijk voor het klassement, belangrijke test voor hem zelf ook. 'Ik heb nog niet zoveel van die lange tijdritten gereden. Vorig jaar in de Tour eentje over 66 kilometer en twee in Spanje over 45 kilometer.'
Het is een discipline waarin de ronderenner die Boogerd wil zijn zich staande moet kunnen houden. Van Houwelingen stelt vast dat het een gedetailleerd klusje is. Specialisten als Erik Dekker bleven na de start van de proloog in de Dauphin aan de rechterkant van de weg rijden om de bocht naar links maximaal te kunnen nemen.
'Een jongen als Boogerd gaat dan eerst weer naar het midden van de weg en dan voor die bocht weer naar rechts. Het scheelt nauwelijks, maar met een stel van die bochten telt het toch. Een proloog is secondenwerk.'
Maar veel specialisten moeten donderdag vele seconden prijsgeven aan de ontembare Boogerd. Hij finisht als elfde. Ruim achter winnaar Ekimov, ruim voor veel van zijn concurrenten voor het algemeen klassement. 'Ik heb nog nooit zo'n goede tijdrit gereden', stelt hij opgetogen vast.
Kwestie van ouder en sterker worden. 'Ik heb n belangrijk ding geleerd vroeger en daar ben ik nog altijd heel blij om. Vanaf de junioren hebben ze tegen me gezegd: ook al sta je slecht, als er een tijdrit komt, moet je altijd 100 procent geven. Dat heb ik goed in mijn oren geknoopt en altijd gedaan. Ik denk dat ik daardoor steeds sterkere tijdritten ben gaan rijden.'
Hij heeft ze het liefst over een heuvelachtig parkoers en dat maakt zijn prestatie van donderdag des te opvallender. 'Ik ben niet iemand die voor die lange, rechte stukken even gaat zitten. Dat is mijn karakter niet. Ik houd van tempowisselingen. Ik heb op het vlakke ook niet de snelheid om mijn maximale hartslag te halen. Misschien als ik wat ouder ben. Ik verwacht het eigenlijk wel.'
Van Houwelingen zegt dat Boogerds stijl hem herinnerd aan Johan van de Velde. Michael Boogerd zegt: 'Ik hoop het niet, want dan kan het nog slecht met me aflopen.'
Er rijdt in de Dauphin, traditioneel een voorbereidingskoers voor de Tour de France, een authentieke combinatie van ernst en luim rond. 'Ik vind het leuk als iemand een grapje vertelt aan tafel. Waaarom zou dat niet kunnen? Als er slecht gereden is, dan word je er wel eens op aangekeken. Mag er soms niet gelachen worden aan tafel? Dat vind ik onzin. Neem van mij aan dat iedereen die daar aan tafel zit, zijn best doet. Anders word je geen beroepsrenner. Dat doe je echt niet zomaar. Het is constant afzien.
'Toen het slecht ging, werd er steeds van de patatgeneratie gesproken. We hadden er zogenaamd niets voor over. Dat gelul heeft me heel erg gestoken. Laten ze eens een weekje meelopen, dan kunnen ze zien wat ik er allemaal voor doe. Ook in slechte tijden. Als je twee jaar voor een minimumsalaris in het rond rijdt en je moet evenveel trainen als iemand die een half miljoen verdient, dan zijn dat soort dingen niet leuk om te horen. Ik heb dat nu naast me neergelegd, maar toen deed dat heel erg zeer.'
Michael Boogerd kon het naast zich neerleggen op 5 juli 1996. De regen viel die vrijdag met bakken uit de hemel toen hij in Aix-les-Bains, gek van vreugde, als eerste de streep passeerde en daarmee de zesde etappe in de Tour de France op zijn naam schreef.
'Je zit al honderd jaar voor de tv naar de Tour te kijken en dan win je verdorie zelf zo'n etappe in zulke omstandigheden. Met dat weer! Onbeschrijflijk.
'Ik heb altijd van die rare dingen. Ik heb nog niet veel gewonnen, maar als ik win, is het altijd extreem. Bij de nieuwelingen won ik solo, met een ronde voorsprong. Bij de amateurs heb ik de Drielandenomloop, een van de zwaarste koersen, gewonnen na honderd kilometeer solo en met vier minuten voorsprong. En dan win je opeens bij de profs ook in rare omstandigheden.
'Het was een fantastische ervaring, maar voor mezelf is het niet zoiets als een grote ommekeer geweest. Als ik die Touretappe niet had gewonnen, was ik ook 31ste geworden in het eindklassement en had ik er nu hetzelfde voor gestaan.
'Het is leuk en positief, maar het is eigenlijk een bijkomstigheid. Ik wilde bij de eerste vijftig eindigen. Die overwinning zat helemaal niet in de planning. Al klinkt dat misschien raar voor zoiets speciaals.'
Zijn aanstekelijke vreugde-uitbarsting maakte van Michael Boogerd een idool in Nederland. 'Het is daarna maar steeds door blijven gaan, ook toen de Tour al lang voorbij was. En dan komen er van die meisjesbladen op je af. Webber, nee, Webber is geen meisjesblad. Maar Breakout, Yes, Fancy en dat soort gekkigheid. Dan wordt het wel iets anders. Priv belde me laatst op. Dan vind ik het opeens wel griezelig worden.
'Als ik met een sportjournalist zit te praten, is er niet zoveel aan de hand. Maar als ze opeens gaan vragen wat me opwindt en welk ondergoed ik leuk vind, dan wordt het wel een heel ander verhaal. Maar goed, op zich is het ook best wel leuk en ik heb er ook wel iets over te zeggen.'
Michael Boogerd is een levensgenieter die zichzelf weinig tijd gunt om werkelijk van het leven te genieten. Altijd zo geweest. 'Je kunt het aan iedereen vragen die mij vroeger begeleid heeft. Ik was altijd een van de meeest serieuze renners. Op en top. Als we met een groep gingen trainen, bracht ik iedereen naar huis. Dat heb ik nog steeds: ik moet het gevoel hebben dat ik het meest heb gedaan. Dat er ook maar niemand is die vijf minuten meer heeft dan ik. Daar kan ik al chagrijnig over zijn.
'Maar op zijn tijd moet ik echt los kunnen gaan. Ik houd er van om af een toe een beetje goed te drinken. Dat vind ik gewoon leuk. Ik drink aan tafel ook altijd de meeste wijn. En ik vind het heerlijk om eens flink te gaan stappen. Alleen gaat dat bijna niet meer sinds ik prof ben. In de winter moet je je al helemaal suf trainen om mee te kunnen in februari. Er is niet zoveel tijd om van het leven te genieten.
'Ik ben heel serieus met mijn vak bezig, maar ik ga zeker ook wel uit en ik ga ook vaak naar de film. Ik denk dat ik dat nodig heb. Je hebt heel serieuze mensen die 365 dagen per jaar ergens op gefocust zijn er daardoor vaak niet komen. Ik ben waarschijnlijk net even serieuzer als je serieus moet zijn omdat ik het niet ben op de tijden dat het niet hoeft. Die anderen komen alleen maar serieuzer over omdat ze dat altijd zijn.'
Toch wordt Michael Boogerd in al zijn ernst ook wel eens gek van zichzelf. 'Het gaat maar door. Vorige maand was ik in de Vogezen aan het trainen en dan zit ik de hele week aan mijn vriendin te vragen wat ik verleden jaar om deze tijd deed, hoeveel dagen dat was voor de dag dat ik heel hard begon te trainen. Dat is echt ziekelijk. Dat zou ik niet moeten doen.
'Ik ben dit seizoen een week eerder begonnen en dan denk ik: shit, ik ben een week eerder begonnen. Vorig jaar begon ik een week later en reed ik goed in de Tour. En dan ga ik zitten uitrekenen hoeveel dagen ik nog hard kan rijden voor de Dauphin. Houd op, schei uit. Ik word soms helemaal gestoord van mezelf.
'Toch ben ik al veel rustiger dan vroeger, maar ik zou nog veel meer relaxed moeten zijn om beter te gaan fietsen. Ik denk niet dat het slecht is om een week aan het strand te gaan liggen in mei, misschien wel twee. Maar dat gun ik mezelf gewoon niet. Als ik daar lig, lig ik niet op mijn gemak en dan is het ook niet goed. Als je daar ligt, moet je er wel vrede mee hebben. Als dat niet zo is, dan werkt het averechts. Je moet naar jezelf luisteren.
'Kijk, als ik de Waalse Pijl heb uitgereden, dan kan ik gerust een dag naar het strand gaan. Dan lig ik daar uit te rusten en ik heb er vrede mee. Maar heb ik die niet uitgereden dan kan ik dat niet.
'Gelukkig heb ik wel vrede met schema's. Als de dokter het schema maakt voor de winter, dan heb ik daar vertrouwen in. Hij stippelt het goed voor je uit en dan komt het allemaal wel terecht. Maar als ik zelf ga aankloten, dan doe ik te veel.
'Ik heb de eerste twee jaar als beroepsrenner veel te veel gedaan. Bij Novell hebben ze me verschrikkelijk veel laten rijden. Ik reed in mei vijf etappekoersen achter elkaar. Dat kan niet. En dat was niet eens met een bepaalde filosofie erachter. Dat was alleen maar omdat er verder niks was. Ik trainde ook veel te hard. Ik trainde meer dan de rest van de ploeg en ik was pas 22 jaar. Dat sloeg echt nergens op, pas later is iemand van de ploeg dat in goede banen gaan leiden.
'Achteraf is het niet eens zo slecht geweest. Het heeft me heel sterk gemaakt. Altijd maar proberen de beste Nederlander te zijn en dat was ik ook vaak. Alleen had niemand dat in de gaten, tot ik die Touretappe won.
'Ik heb altijd gekoerst. Je ziet veel jonge renners die rustig gebracht worden. Het is haast gebruik geworden, maar dat is echt niet altijd goed. Een eerstejaars prof kan best naar Zwitserland. Je wordt alleen maar beter door af te zien, niet door zuinig te rijden. Af en toe goed uitknijpen, kan geen kwaad.
'Ik ben heel ouderwets in dat soort dingen. Het heeft tot eind '95 geduurd voordat ik met zo'n harthorloge ben gaan trainen. Eigenlijk is het wielrennen een heel conservatieve wereld en daar pas ik goed in.
'Ik ben redelijk in balans op dit moment, al zou ik wel van de ploeg wat meer rust willen krijgen. Vorig jaar ben ik na de Tour steeds maar doorgegaan. Ik was een renner met een klein contract en dan moet je je geld wel verdienen in criteriums, zeker met een Touretappe op zak. Ik heb er zes of zeven gereden, maar daarna moest ik ook nog eens alle etappekoersen, alle klassiekers n het WK rijden.
'Ik was helemaal afgedraaid eind oktober en ik hoop dat ik dat dit jaar niet meemaak. Ik wil nu twee weken niets doen en ik hoop dat ze me het vertrouwen geven als ik zeg ik dat ik het rustig aan doe. Ik had vorig jaar na de Tour elke avond naar de discotheek gekund, ik had na elk criterium kunnen blijven hangen. Maar dat doe je niet, want je blijft een wielrenner. Je blijft met je vak bezig.'
Zo is hij dit seizoen het wielrennen ook gaan beschouwen. 'Ik ben nu op een punt beland dat ik meer aan mezelf denk, meer aan mijn toekomst. Ik heb een hoop fouten gemaakt in dat opzicht. Dat mag niet meer voorkomen. Verleden seizoen heb ik voor het NK een standaardcontract getekend voor twee jaar. Had ik maar voor een jaar getekend, dan had ik nu nieuwe contractbesprekingen kunnen voeren na een goed jaar. Volgend jaar moet je maar weer afwachten.
'Ik had destijds ook helemaal niets laten vastleggen over het winnen van een Touretappe. Daar stond ik helemaal niet bij stil. Ik was maar een simpele Haagse jongen die het een voorrecht vond om te mogen fietsen, om prof te mogen zijn. Nu pas besef ik dat je moet pakken wat je pakken kunt.'
De Rabobank heeft meer plezier van hem gehad dan ervoor betaald werd. 'Ze hebben toch absoluut geen verkeerde aan me gehad. In feite hadden ze het niet beter kunnen treffen. Er is steeds gesproken over de jonge renners die het moesten maken en als dan zo'n jonge renner een Touretappe wint en lekker opvalt, dan heeft de Rabo toch weinig te klagen, dacht ik zo. Ik ben een melkkoetje geweest.
'Ik zal niet zeggen dat er misbruik van me is gemaakt, maar het heeft mensen wel geld gescheeld. Als een boek honderd gulden waard is en ze vragen er vijftig voor dan doe je dat. Je gaat niet meer betalen dan nodig is. Het is echt niet zo dat ze zeggen: het gaat zo goed, hier is een tonnetje meer. Nee, ze zeggen: contract is contract en je had maar wat slimmer moeten zijn.
'Maar wat zit ik nu over geld te praten? Ik ben tevreden met wat ik heb. Ik heb een goed salaris, we hebben een leuk huisje gekocht, ik kan doen wat ik wil. Het is allemaal wel goed in orde zo. De rest komt later wel.'

Foto
	Michael Boogerd (links) en Bart Voskamp, twee Nederlandse etappe-winnaars tijdens de Tour de France van 1996.FOTO C. BARTON VAN FLYMEN

