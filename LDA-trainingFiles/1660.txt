	Topambtenaar valt Europees beleid Melkert aan
	Van onze verslaggever
DEN HAAG
 Pogingen van minister Melkert (Sociale Zaken) om op Europees niveau afspraken te maken over sociaal en economisch beleid zijn slecht voor de economie en de werkgelegenheid. Dat vindt de nieuwe topambtenaar van premier Kok, L Geelhoed.
Geelhoed, nu nog secretaris-generaal op het ministerie van Economische Zaken, neemt in zijn traditionele nieuwjaarsartikel in het economenblad ESB nauwelijks verhuld stelling tegen minister Melkert. Pogingen van Europese nationale lidstaten om het eigen beleid - bijvoorbeeld het Nederlandse sociale beleid - op te leggen aan andere lidstaten, zullen negatieve gevolgen hebben, schrijft Geelhoed.
Minister Melkert van Sociale Zaken wil tijdens het huidige Nederlandse voorzitterschap van de Europese Unie met de andere lidstaten meer afspraken maken over sociaal en economisch beleid. Geelhoed gaat daar scherp tegen in. Hij pleit juist voor meer beleidsconcurrentie tussen de Europese lidstaten, nu hun vrijheid op monetair en financieel terrein sterk wordt beperkt.
'Niet meer houdbare nationale economische en sociale beleidsarrangementen worden niet houdbaarder door ze te vergemeenschappelijken', schrijft Geelhoed in zijn laatste nieuwjaarsartikel. Dit jaar vertrekt de topambtenaar bij Economische Zaken om secretaris-generaal te worden op Algemene Zaken, het departement van de premier.
Geelhoed constateert dat de Europese industrie niet meer kan meekomen in de wereld, waar de handelsgrenzen vervagen door de globalisering. Het slechte presteren van Europese ondernemingen op veelbelovende productmarkten, die worden gekenmerkt door een hoog tempo van product- en procesvernieuwing, baart volgens de topambtenaar zorgen. De werkloosheid blijft daardoor hoog; in heel Europa, en zelfs in het succesvolle Nederland.
De schuld daarvan ligt geheel en al bij de nationale overheden. De diverse Europese regeringen - die van Italië, Frankrijk en Duitsland voorop - hebben verzuimd tijdig de noodzakelijke veranderingen aan te brengen. 'Geen gemeenschappelijke actie volstaat om een Europese industrie te redden, die in de door nationale economieën geboden omgeving naar internationale maatstaven niet meer concurrerend kan zijn.'
Niet gemeenschappelijke actie, maar beleidsconcurrentie is volgens Geelhoed het panacee. En Nederland is van die stelling het levende bewijs. Nederland doet het nu in Europa relatief beter, juist omdat het zijn eigen gang gaat. De hier genomen maatregelen, zoals loonmatiging, flexibilisering van de arbeidsmarkt en monetair strak beleid, zijn niet door Brussel of de komende monetaire unie opgelegd, maar al jaren geleden ingevoerd, aldus Geelhoed.
Minister Melkert van Sociale Zaken is een geheel andere mening toegedaan, en hij wordt daarbij gesteund door sommige collega's in andere lidstaten, zoals Frankrijk. Onlangs liet Melkert een onderzoek verschijnen waarin gepleit werd voor meer gemeenschappelijk Europees beleid op economisch en sociaal terrein.
Juist het gebrek aan coördinatie van dat beleid zou volgens hem een oorzaak zijn van de relatief hoge werkloosheid in Europa. De PvdA-minister wil voorkomen dat lidstaten op milieugebied en sociaal terrein gaan concurreren met elkaar, met alle gevolgen voor uitkeringen en minimumlonen van dien.
Geelhoed laat weinig heel van die conclusie. Hij ziet de angst voor de wedloop, maar die is gebaseerd op een misvatting 'dat sociale stabiliteit en ecologische houdbaarheid in een economische beleidsconcurrentie zonder meer kunnen worden afgeschreven. Alsof het hier niet zou gaan om een tweetal vitale voorwaarden voor een hoogwaardige economie.'
De gevolgen van de weerzin tegen beleidsconcurrentie zijn volgens Geelhoed veel gevaarlijker. 'Een typische reactie is dan om op Europees niveau harmonisatie of centralisatie van normen en condities te bepleiten', schrijft hij, met een oog gericht op Melkert.
Als lidstaten hun eigen beleidsvoorkeuren veilig achten, eisen ze vrijheid, maar zodra ze zich bedreigd voelen moet hun beleidsmodel door Brussel worden overgenomen. Geelhoed: 'Vooral staten met een typisch étatistische beleidstraditie hebben een onmiskenbare neiging tot dit gedrag', en die zin is bedoeld voor het Frankrijk van Chirac. 'Daartegen passen grote reserves omdat de Europese Unie beleidsconcepten overneemt, die in de mondiale economische context averechts werken.' Het adagium is daarom dooraan op de Nederlandse weg: in eigen land de instituties van de economie, zoals arbeidsmarkt en sociaal stelsel, aanpassen en verbeteren, aldus Geelhoed.

