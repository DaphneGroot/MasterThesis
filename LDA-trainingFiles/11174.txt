Bussum.
Bussum () is een forensenplaats in de regio het Gooi, in het zuidoosten van de Nederlandse provincie Noord-Holland. Tot 2016 was Bussum tevens een gemeente. Op 1 januari van dat jaar ging deze op in de nieuwe gemeente Gooise Meren.
Kerngegevens.
De voormalige gemeente telde op 31 maart 2015 volgens het CBS 32.908 inwoners (op het hoogtepunt in 1966 nog 42.000) op een oppervlakte van slechts 8 km² met nauwelijks wateroppervlak. Daarmee was Bussum in oppervlakte de kleinste en dichtstbevolkte gemeente van het Gooi. Na de gemeenten Hilversum en Huizen had zij de meeste inwoners. Het inwonertal is het laatste decennium door inbreiding gestabiliseerd tot boven de 30.000 terwijl de bevolking vergrijst. In 2011 was 18,8% van de inwoners ouder dan 65, het Nederlands gemiddelde was datzelfde jaar 15,6%. Bussum neemt qua welstand in het Gooi een middenpositie in. Het gemiddeld inkomen ligt in Bussum lager dan dat in de kleinere omringende plaatsen Blaricum, Laren en Naarden, maar hoger dan dat in het grotere Hilversum en Huizen.
Fusie.
Na decennialange discussies is een begin gemaakt met de door de provinciale overheid gewenste gemeentelijke fusies in het Gooi. Per 1 januari 2016 is Bussum samen met Naarden en Muiden gefuseerd tot de nieuwe gemeente Gooise Meren.
Topografische gemeentekaart van Bussum, per juni 2015
Middeleeuwen.
Bussum was lange tijd een onbetekenend dorpje op de Gooise heide, voor het eerst genoemd in 1306. Het was een buurtschap, omgeven door heide en bossen en werd bewoond door boeren, voerlieden en schaapherders, later ook spinsters en wevers. Men neemt aan dat de naam is afgeleid van "Bos-hem", wat "huis in het bos" betekent. Gelegen bij de versterkte vesting Naarden werd Bussum vanaf 1369 door Naarden bestuurd. In 1470 woonden er ongeveer 250 mensen. Bussum was daarmee het kleinste dorp in het Gooi.
Nieuwe tijd.
Na 1700 vormde de afgraving van de hoge gronden rond Naarden een belangrijke bron van inkomsten. Aan deze zandafgravingen dankte Bussum zijn hoogteverschillen, die onder meer tot uiting komen en benut worden in de haven van Bussum, het zogeheten "Mouwtje" (langs de Frederik van Eedenweg) en het Bilderdijkplantsoen.
Achterstelling door de stad Naarden was er de oorzaak van dat de ruim 300 Bussumers in het gevolg van de Franse Revolutie van 1795 een eigen bestuur kozen. In 1817 mocht het dorp zich officieel afscheiden van Naarden.
In het kader van de ophanden zijnde gemeentelijke herindeling en schaalvergroting in het Gooi en de Vechtstreek (zie ook hieronder) zullen Bussum en Naarden op 1 januari 2016 herenigd worden, met fusiepartner Muiden in de Vechtstreek. Die wens leefde al langer bij inwoners, mede omdat beide plaatsen geheel tegen elkaar aan zijn gegroeid. De fusiegemeente zal als Gooise Meren te boek staan.
In deze periode werd als vooruitgeschoven verdedigingswerk Fort Werk IV gebouwd. Tot op heden een goed gerestaureerd fort.
Ontwikkeling van 1874 tot 1940.
Het zelfstandige Bussum ontwikkelde zich aanvankelijk maar moeizaam. In 1873 had het dorp nog niet meer dan 1200 inwoners. De groei van Bussum nam pas echt een aanvang met de komst van de spoorlijn Amsterdam – Amersfoort en de opening van het station Naarden-Bussum in 1874. Toen vestigden zich met name rijke Amsterdammers in het ongerepte en gezond op hoge grond gelegen dorp, die zo toch in de hoofdstad konden blijven werken. In deze periode ontstaan de wijken Het Spiegel, Brediuskwartier, het Prins Hendrikpark en het huidige centrumgebied. De groei van de voorzieningen als scholen, ziekenhuis en winkels hield gelijke tred met de bevolkingsaanwas. Zo ging het hard: in 1919 waren er al 18.000 inwoners. Het dorp streefde de vesting Naarden in omvang al spoedig voorbij. Samen met Alkmaar en Den Helder was Bussum in 1920 qua inwonertal de vierde gemeente in Noord-Holland na Amsterdam, Haarlem en Hilversum. In 1940 werden de 30.000 inwoners bereikt.
Tot de rijke import behoorde de familie Dreesmann (van Vroom & Dreesmann). Deze familie gaf ook een fors bedrag voor de bouw van de Sint-Vituskerk, evenals in Hilversum ontworpen door de beroemde architect Pierre Cuypers (1894), een van de weinige monumenten die de overigens fraai gebouwde gemeente rijk is (thans echter in gebruik als appartementencomplex).
Tijdens de Eerste Wereldoorlog herbergde Bussum het opmerkelijk grote getal van meer dan 1000 Belgische vluchtelingen, waaronder enkele schrijvers. Dit aantal was mede het werk van uitgever C.A.J. van Dishoeck, die zich als Zeeuw verwant voelde met de Belgen en die ook veel beroemde Belgische auteurs uitgaf. Van Dishoeck was voorzitter van het plaatselijke vluchtelingencomité en lid van het landelijk hoofdbestuur. Ook kwamen er in die tijd veel werklieden en dienstboden uit het Noorden van Nederland, vooral Friesland, naar Bussum toe, aangetrokken door de zandafgravingen en bouwwerkzaamheden en werkgelegenheid in de grote villa's die verrezen.
Fraaie villawijken werden gebouwd: eerst in het Spiegel, westelijk van de spoorlijn, later onder meer het kleinere Prins Hendrikpark oostelijk van het station Naarden-Bussum, en in de jaren dertig het Brediuskwartier. Door latere uitbreiding van Naarden buiten de vesting raakten beide plaatsen aan elkaar gebouwd.
Tweede Wereldoorlog.
Vóór de oorlog had Bussum een relatief grote Joodse gemeenschap van ongeveer 400 mensen, die ook een synagoge hadden. Deze grootte hing samen met de ligging tussen de grote Joodse gemeenten van Amsterdam en Hilversum. Eind jaren 1930 kwamen er relatief veel Joodse vluchtelingen uit Duitsland naar Bussum, dat veel welgestelde Joodse inwoners in ruime huizen telde. De schatting is dat er zo tussen 200 en 300 mensen - legaal en illegaal - verbleven. Vrijwel allen werden gedeporteerd, en na de oorlog kwamen er 150 à 200 terug.
Vanuit de net gebouwde Kolonel Palmkazerne in Crailo vertrok een legeronderdeel voor de verdediging van de Grebbelinie in mei 1940. Een jaar later diende de kazerne als terugkom-plek voor onderofficieren die de Duitsers bijeenbrachten voor inzet bij dwangarbeid.
De NSB had er relatief veel aanhang. Burgemeester Fernhout werd vanaf 1941 vervangen door een NSB-aanhanger, G. Nieuwenhuijs. In Bussum werd op 20 augustus 1943 de NSB-politiecommissaris op straat neergeschoten door een lid van de verzetsgroep CS-6, maar hij overleefde, zwaargewond.
In 1941 nam Bussum op 26 februari deel aan de Februaristaking, onder meer bij de kartonfabriek Mercurius. Waarschijnlijk is Bussum daarvoor, net als de andere deelnemende gemeenten, beboet. Op de Bussumerheide bij de zuidgrens van Bussum werd de eerste gedropte geheim agent van Nederland, luitenant Lodo van Hamel, door de Duitsers al geëxecuteerd op 13 juni 1941.
Op 24 oktober 1944 werden vele honderden Bussumse mannen tijdens een razzia bijeengebracht en in eerste instantie naar het kamp Amersfoort afgevoerd. Vandaar werden zij op transport gesteld naar Arnhem.
Gooische Stoomtram in Station Naarden-Bussum; anno 1940. Van 1883 tot 1947 vertrok hier de tram naar Huizen, daarna vervangen door een busdienst. Tot 1958 was er nog goederenvervoer naar Naarden Chemie.
Bombardementen.
Op 25 november 1944 viel de Royal Air Force de Kolonel Palmkazerne in Crailo aan met 48 Spitfires en wierp in totaal 24 brisantbommen van 250 pond en 48 brisantbommen van 500 pond op de kazerne. De kazerne werd zo beschadigd, dat de Duitsers het complex verlieten. Na de oorlog is het herbouwd.
Op 21 maart 1945 vond opnieuw een aanval plaats. Getroffen werd vooral het Duitse hoofdkwartier in hotel Bosch van Bredius. Bij deze aanval werd ook de kazerne opnieuw geraakt, maar aanzienlijk minder dan tijdens het bombardement van 25 november 1944. Bij deze aanval op het hotel hebben Hawker Typhoon jachtbommenwerpers totaal 72 raketten afgevuurd, 16 brisantbommen van 1000 pond en 16 brandbommen van 500 pond afgeworpen.
Verzetsmensen.
Uit Bussum zelf kwamen een aantal leidende verzetsmensen.
In de (grotendeels naoorlogse) Bussumse wijk Westereng zijn naar alle vier van deze verzetslieden straten genoemd.
Ook in Bussum werd geboren Johan Ulrici, een officier die verzetswerk vanuit Amersfoort verrichtte en na zijn inzet bij de politionele acties Ridder Militaire Willems-Orde werd.
Bussum bezat een Duits noodvliegveld. Het dorp Bussum liep vrijwel geen oorlogsschade op.
Televisie.
Op 12 december 1949 gaf de minister van Verkeer en Waterstaat toestemming tot de officiële introductie van televisie in Nederland. Na twee jaar werd de Nederlandse Televisie Stichting (NTS) opgericht, waarin de vier grote omroepverenigingen (AVRO, KRO, VARA en NCRV), en later ook de VPRO deelnamen. Wegens ruimtegebrek in Hilversum koos de NTS enkele gebouwen in Bussum, zoals de studio Irene (een leegstaande kerk, afgebrand in 1955), de voormalige Ambachtsschool, het verenigingsgebouw Concordia en later ook plaatselijk theater 't Spant.
De eerste (zwart-wit)televisie-uitzending was geheel live vond plaats op 2 oktober 1951, 20.15 uur, vanuit de NTS-studio, studio Irene. Na de officiële opening, door de staatssecretaris mr. Joseph Cals en de NTS-voorzitter prof. J.B. Kors (KRO) volgde het spel "De Toverspiegel". De Amsterdamse journaliste Jeanne Roos was de eerste omroepster. Er werd in Bussum ook een straalzender opgericht. Later verloor Bussum door inertie van het gemeentebestuur de studio's weer aan Hilversum. Ook continue problemen met de vier Bussumse spoorwegovergangen aan de drukke spoorlijn Amsterdam – Hilversum (ook in de jaren vijftig overdag minstens 8 treinen per uur) speelden een rol. Zie verder bij: Media.
Forensenplaats.
Tot de jaren zestig vertoonde Bussum een gestage groei als forensenplaats. In 1966 bereikte de bevolking van Bussum haar hoogtepunt met 42.074 inwoners. De nieuwbouwwijk Bussum-Zuid op de Bussumse Eng-gronden (de Wester- en de Oostereng), was Bussums laatste grote uitbreiding. Hier kwamen geen villaparken, zoals oorspronkelijk de bedoeling was, maar eenvoudiger woningen en flats. De ruim 800 hectare Bussums grondgebied zijn daarmee grotendeels voor woningbouw benut.
Kunstenaarsdorp.
Wester- en BussumerheideBussum was aanvankelijk een vestigingsoord voor kunstenaars, schrijvers, uitgevers, socialisten en intellectuelen. De weduwe van Theo van Gogh, Johanna Bonger, vestigde zich eind 19e eeuw met tientallen schilderijen van haar overleden zwager Vincent van Gogh in Bussum in Villa Helma aan de Koningslaan. Na 1970 is er weinig van overgebleven na het verdwijnen van uitgeverijen, zoals Kroonder, van Dishoeck en Van Holkema en Warendorf. Zelfs geen plaquette duidt de plek aan waar Herman Gorter leefde of waar Frederik van Eeden woonde of zijn unieke kolonie had. Wel trok Bussum een aantal intellectuele forensen van onder meer de Universiteit van Amsterdam aan als woonplaats, zoals de oprichter van het RIOD, de overleden professor Nicolaas Posthumus, de letterontwerper professor Gerard Unger en de letterkundig historicus professor Herman Pleij.
Vernieuwingen.
Het centrum werd 'geherstructureerd', aangewakkerd door de moderne sloopwoede van aannemers waarbij veel oudere gebouwen zoals het karakteristieke gemeentehuisje uit ongeveer 1875 werd gesloopt en vervangen door rechtlijnige betonbouw, dat de Bussumse schrijver Rudolf Geel tot grote literaire walging bracht. Er kwam ook veel nieuwbouw in het winkelcentrum, waardoor het karakter, bepaald door de groei in de jaren 1875-1930 grotendeels onzichtbaar werd. Het grootste winkelgebouw is de HEMA uit 1954.
In plaats van uitbreiding moet zogeheten 'inbreiding' plaatsvinden. Enige flatbebouwing ter vervanging van oude villa's werd zo gerealiseerd bij de 's-Gravelandseweg en bij de Kom van Biegel. Ook thans worden leegkomende scholen, kerken, bedrijfs- en villaterreinen omgebouwd tot woningbouwcomplexen. De kroon op deze ontwikkelingen wordt gevormd door de renovatie van het stedelijke hart, door de ontwikkeling van het oude haventerrein bij het gemeentehuis, het plan Landstraat-Noord. Zoals in verschillende andere plaatsen (onder meer in Utrecht, Breda en Drachten) werd ook in Bussum het water in het centrum teruggebracht, nadat het in een voorgaande periode voor het verkeer had moeten wijken.
Rond 1990 werd het Rooms-katholieke 'Majella-ziekenhuis' (van de Gerardus Majellastichting) gesloten en afgebroken. Bussumers moeten sindsdien terecht in het ziekenhuis Tergooi-ziekenhuizen, locatie Blaricum), dat langs autosnelweg A1 ligt, ter hoogte van afslag 8, nabij de Blaricums-Bussumse grens.
Een plan van de gemeente Hilversum uit 2004 om over de Bussumerheide ten zuiden van Bussum, maar op Hilversums grondgebied, een extra aftakking van de A1 naar het zuidoosten en het Hilversumse Mediapark aan te leggen, stuitte op grote weerstand in Bussum, ook van de bevolking die er actie tegen voerde, en werd afgeblazen.
Bedrijven en organisaties.
Met de vrij plotselinge sluiting van de chocoladefabriek van Bensdorp (1866-2002) door het Belgische bedrijf Barry Callebaut eindigde Bussums industriële tijdperk. Bensdorp maakte onder meer de Bros-repen. Een ander industrieel bedrijf was de N.V. Nederlandsche Emailleerfabriek Langcat (1930-1985), producent van de meeste emaille reclameborden en straatnaamborden in Nederland, maar ook voor export, waar op het hoogtepunt ongeveer 90 mensen werkten, net over de grens in Naarden. De werkgelegenheid van grotere bedrijven in Bussum bestaat nu nog voornamelijk uit de gemeente en enkele scholen. Door de ontwikkeling van Almere, met een royaal grondgebied, heeft deze plaats de voorkeur gekregen voor bedrijfsvestigingen.
In 2006 werd de landmachtkazerne in Crailo gesloten. Grote delen hiervan waren al eerder en zijn in gebruik als asielzoekerscentrum, het AZC Crailo. Er zijn plannen hiervan een bedrijventerrein te maken met eventueel woningbouw. De schietbaan van het legerkamp wordt nog gebruikt, onder meer door politie. Er is nog een vestiging van de Marechaussee.
Demografische ontwikkeling.
Bussum is een zogenaamde 'krimpende gemeente' geworden, een plaats die procentueel zelfs nog sneller kromp dan het nabijgelegen Hilversum, dat in absolute zin echter meer mensen verloor (20.000). Door de positie van Bussum als forensen- en bejaardenplaats zijn er meer bekende Nederlanders gestorven in Bussum dan er geboren werden. Zo stierven in Bussum CPN-voorman Paul de Groot, de journalist Meijer Sluyser, de socialist en vrijzinnig predikant Gerrit Melchers, de socialist Cornelis Werkhoven, de socialist en uitgever Abraham Soep, de econoom, socialist, oprichter van het RIOD en uitgever prof. dr. Nicolaas Posthumus. De plaats telt acht bejaardenhuizen of serviceflats, en heeft een relatief groot aantal inwoners boven de 65 jaar, hoewel er de laatste jaren enige verjonging optreedt. Bussum telt circa 10 bejaardenhuizen, waaronder één voor Indische bejaarden (voorheen voor Joodse bejaarden).
Geografie.
Bussum ligt in de provincie Noord-Holland, in de regio Het Gooi.
Bussum heet traditioneel een dorp, maar het heeft een stedelijk aanzien en het vervult ook een centrumfunctie binnen het noordwestelijk deel van de regio Gooi en Vechtstreek. Het vormt ook de hoofdplaats van de nieuwe gemeente Gooise Meren. Binnen de voormalige gemeentegrenzen liggen geen andere kernen, maar de bebouwde kom van de gemeente Naarden grenst direct aan Bussum. Beide gemeenten delen dan ook het station Naarden-Bussum, dat echter wel op voormalig Bussums grondgebied ligt.
Media.
Studio Concordia ten tijde van MTV Networks
Na de oorlog vond in Bussum de eerste Nederlandse televisie-uitzending plaats vanuit een voormalig protestantse kapel in het centrum van de plaats. Vanuit deze studio Irene werd op 2 oktober 1951, 20.15 uur, de eerste (zwart-wit)televisie-uitzending van Nederland uitgezonden. Studio Irene is na jaren van leegstand in de jaren negentig afgebroken en vervangen door een relatief groot nieuwbouwproject met winkels en woningen in het centrum. Ook vanuit de voormalige Vredeskerk (recent verbouwd tot appartementencomplex) werd televisie gemaakt. Beide studiokerken lagen aan een kruispunt, thans de Clinge-rotonde, waarop een monumentaal kunstwerk geheten "Empty eyes" nog aan dit televisieverleden herinnert. Tussen 1950 en 1970 was Bussum met ook nog Studio Concordia en theater 't Spant, het centrum van de Nederlandse televisie. Hoewel het er naar uitzag dat de televisiebedrijven zich in Bussum zouden vestigen, gebeurde dat toch niet, mede door een grote brand en laksheid van de zijde van de gemeente. Door de uitbreiding van de NOS-terreinen en de aanleg van het mediapark in Hilversum Noord konden alle activiteiten zich in de radio- en mediastad Hilversum concentreren.
Ook het Journaal (aanvankelijk NTS-Journaal geheten, later NOS Journaal) was aanvankelijk in Bussum gevestigd. Door de vele spoorwegovergangen, die op de drukke spoorlijn Amsterdam – Hilversum vaak en lang achtereen dicht zijn, gebeurde het wel dat een redacteur met een filmrol voor de gesloten spoorwegbomen kwam te staan, en hem er dan maar overheen gooide naar de chauffeur van de studio, die aan de andere kant stond te wachten.
Tot 16 februari 2007 was het hoofdkantoor van MTV Networks Benelux nog gevestigd in Bussum in het plaatselijk bekende Studio Concordia (iets ten westen van station Naarden-Bussum). Medio februari 2007 verhuisde men echter naar de Mediawharf te Amsterdam, waarmee Bussum haar laatste grote mediabedrijf heeft verloren. De voormalige studio doet nu dienst als kinderdagverblijf.
Kerken en bezienswaardigheden.
De katholieke Sint-Jozefkerk aan de Ceintuurbaan hoek Laarderweg uit de jaren vijftig.
Ook bezienswaardig is de bijzonder samenhangende architectonische ontwikkeling van de woonwijk het Brediuskwartier (nu een provinciaal monument vanwege het diepgelegen park met waterlopen), waarvan het basisontwerp van de hand van de architect K.P.C. de Bazel en landschapsarchitect D. Tersteeg is. In Bussum is een nieuw stads centrum op de plaats van de oude haven gebouwd, terwijl een gedeelte van de oude haven ook hersteld werd.
Theater en muziek.
De plaats bezit een groot theater, Spant! (in 2005 verbouwd, voorheen "'t Spant" geheten), en een kleiner podium, het Elckertheater, waar tot voor kort het Filmhuis de voorstellingen verzorgde en waarin jeugdtheatervoorstellingen en een theaterschool gehuisvest zijn. Het Filmhuis Bussum heeft sinds 2007 een eigen huisvesting, in het gebouw Brediusweg 1 (voorheen Kameleon, Opsessie en daarvoor 't Krogt genaamd); het jeugdtheater is verhuisd naar een nieuwe huisvesting in de "Brede School" in de wijk Westereng, tussen de Akkerlaan en de Beeklaan. Dit multifunctionele complex dat op 9 september 2009 in gebruik werd genomen, omvat onder meer twee basisscholen, het Bussumse jeugdtheater en een jeugdbibliotheek. Het complex is ontworpen door Snelder Architecten uit Hilversum. In 2009 stierf te Bussum de acteur Henk van Ulsen.
Frederik van Eeden en Walden.
Opmerkelijk was de vestiging van de kolonie Walden bij de Franse Kamp, door de psychiater en schrijver Frederik van Eeden. Hij richtte deze socialistische (tuinbouw) kolonie in 1898 op het landgoed Cruysbergen op, gebaseerd op onder meer gemeenschappelijk grondbezit. De kolonie was ook bedoeld als rustoord voor psychiatrische patiënten. De opzet mislukte door vooral het weinig zakelijk beheer. Na eerst omgezet te zijn in een verbruikscoöperatie ging Walden in 1907 toch failliet. De financiële moeilijkheden met Van Eedens Amsterdamse coöperatie 'De Eendracht' in hetzelfde jaar droegen bij aan deze mislukking. Het idee van Walden had Van Eeden ontleend aan het populaire boek 'Walden or Life in the Woods' (1854) van Henry David Thoreau.
Andere schrijvers en dichters.
In de eerste helft van de 20e eeuw woonden in Bussum veel schrijvers en dichters, aangetrokken door de rust en het landschap, en de nabijheid van Laren, waar zich in de decennia daarvoor veel schilders hadden gevestigd. Bovendien was de spoorlijn naar Amsterdam voor hen belangrijk. Naast de bovenvermelde Van Eeden woonden vóór 1940 onder meer in Bussum roman- en toneelschrijver Hendrik Jan Schimmel, dichter en communist Herman Gorter (dichter van de 'Mei'), de dichter en polemist Willem Kloos, en de dichters of schrijvers Jan Veth, P.L. Tak, jhr. Nico van Suchtelen, Ina Boudier-Bakker, Willy Corsari, Marianne Philips en de uitgevers C.A.J. van Dishoeck en Bert Bakker.
"Dat zijt een speel-vertrek voor slechte kinderen,"
"Daarheen verwezen, wijl zij dan niet hinderen"
"Konden de echt-grote mensen. Zeg eens, lust je 'em,"
"Dees donderende vuist? Ik zie, je kust hem,"
"Van al wat echt in mensborst is. Kom, sust je 'em,"
"Uw toorn maar, kleine toorn, die niets dan hinderen"
"Kan aan uw eigen sufferige leventje"
"Door-gezeurde avondjes, waar elk met gaperig"
"Gebaar iets tracht te zeggen van zijn streventje,"
"Dat niets was als een spelletje, o klein volkje,"
"Dat ras verdwijnen zal als een ijl wolkje."
Uitgevers.
Een cultureel belangrijke persoon in Bussum was de uitgever C.A.J. van Dishoeck, wiens succesvolle uitgeverij (met auteurs als Theo Thijssen en Rien Poortvliet) bestond tot ongeveer 1980, en toen opging in uitgeverij Unieboek. Andere bekende uitgevers die in Bussum in het verleden waren gevestigd, waren de katholieke uitgeverij Paul Brand (uitgever van o.a. de Nieuwe Katechismus), alsmede F.G. Kroonder, (uitgever van een van de eerste paperbackreeksen in Nederland, de "Corona-reeks").
Thans is er in Bussum nog een uitgeverij van studieboeken, Coutinho, gevestigd. Uitgeverij Thoth richt zich op kunst, geschiedenis, architectuur en stedenbouw.
Sport en recreatie.
HCAW honkbalcomplex met stadion gezien vanaf de watertoren
Bussum heeft verder naast de gebruikelijke recreatievoorzieningen een fietscrossbaan, een skatebaan en klimhal en het zwembad De Zandzee (voorheen "Sportfondsenbad Bussum") dat sinds september 2006 een geheel vernieuwd overdekt zwembad is geworden, dat tevens over een therapiebad voor ouderen, revaliderenden en gehandicapten beschikt. Bussum huisvest vele sportverenigingen waaronder de bekende in de hoofdklasse uitkomende honkbal- en softbalvereniging HCAW (Honkbal Club Allen Weerbaar), die tweemaal Nederlands kampioen werd en sinds jaar en dag spelers levert voor het nationale team. Ook het Bussums Schaak Genootschap (BSG) speelt regelmatig in de competitie op het hoogste niveau van Nederland. De in 1911 opgerichte schaakclub is echter nog nooit landskampioen geweest, maar wel een keer tweede van Nederland. De "nationale beker" en het NK snelschaken voor teams heeft BSG weleens gewonnen. BSG zit samen met enkele bridgeclubs in het Denksportcentrum aan de Nieuwe Englaan. Er zijn tevens drie voetbalverenigingen, een handbalvereniging, een korfbalvereniging, een fietscrossvereniging en een atletiekvereniging. Verder heeft Bussum twee scoutinggroepen: Scouting Arrowe en Scouting Erica.
Politiek.
Sinds de Tweede Wereldoorlog vormde de VVD samen met CDA (voorheen haar voorgangers) en de PvdA het college in de gemeente. Hoewel Bussum bestuurd kan worden door vier wethouders, leverden alle drie de partijen er slechts één elk. Pas sinds 2004 mogen er commissieleden plaatsnemen die geen raadslid zijn.
Vanaf 2010 werd het dagelijks bestuur gevormd door de VVD met twee wethouders, de PvdA met 1 wethouder, GroenLinks met 1 wethouder, en de Christenunie, die zelf geen wethouder leverde.
In 2014 vormden de VVD, de PvdA, GroenLinks en D66 een college van vier wethouders. De Christenunie verdween uit de raad. Een afsplitsing van een groot deel van de lijst van D66 gefuseerd met Bussums Bloei deed mee als Hart voor Bussum, behaalde vijf zetels en belandde in de oppositie. Nieuwkomer was de Gooise Ouderenpartij met twee zetels. Daarna splitste zich nog een raadslid van Hart voor Bussum af en twee van D66 en kwamen de éénpersoonsfracties GooiDuursaam (de lijsttrekker van D66), de Partij voor Bussum (ook een afsplitsing van D66) en de Fractie Krabbendam (afsplitsing van Hart voor Bussum) zelfstandig in de raad.
Coffeeshop.
Sinds 1982 heeft Bussum op instigatie van de toenmalige burgemeester Willem Holthuijsen één coffeeshop die door de gemeente gedoogd wordt, de Piramide in de Kapelstraat. Een oorspronkelijk door de gemeente opgerichte, maar inmiddels verzelfstandigde stichting houdt toezicht en zorgt ook voor de voorlichting op het gebied van drugsgebruik en wordt ondersteund door de welzijnsorganisatie voor het Gooi, Versa. Dit model heeft navolging in andere plaatsen gehad en staat bekend als het "Bussumse model" waarbij er geen verkoop van softdrugs elders dan in de coffeeshop van de stichting wordt toegestaan en er strikte controle is op gebruik.
Woningbouw, infrastructuur en openbare werken.
In de jaren zestig werd Bussum uitgebreid in de richting van Hilversum, met nieuwbouw in weinig fantasievolle wijken, zie Bussum-Zuid. De plaats kenmerkt zich in het algemeen door een zeer verzorgde, rustige en harmonische stedenbouwkundige ontwikkeling, met een in de tijd bezien doelmatige en doordachte planning. In dit opzicht is Bussum sterk contrasterend met de grotere buur Hilversum.
Bussum heeft geen grote bedrijven meer binnen zijn gemeentegrenzen, behalve de Kolonel Palmkazerne (bezit tevens een museum) van de Landmacht, die echter in 2006 gesloten werd. Op een deel van het kazerneterrein was enkele jaren een groot asielzoekerscentrum gevestigd, het AZC Crailo. Er zullen woningen en bedrijven komen. Langs de spoorbaan ligt het complex van de vroeger zeer bekende cacaofabriek Bensdorp. De fabriek sloot in 2004 haar deuren en het terrein werd verkocht aan een woningbouwvereniging. De architectonisch waardevolle delen van het Bensdorp-complex blijven behouden, en ingepast zullen woningen, ateliers en bedrijfsruimten gebouwd worden. De schoorsteen, die ook behouden zou blijven, is gesneuveld bij een storm in januari 2007.
Station Bussum Zuid van het noorden uit gezien.
In 1966 opende de Nederlandse Spoorwegen station Bussum Zuid als een van de eerste parkeerstations, bovendien uitgevoerd in bielzenarchitectuur, die toen grote populariteit verwierf op kleine stations en in tuinen. Dit bouwkundig element is in 2006 vervangen door beton. De functie van parkeerstation heeft het station nog steeds. Het gebruik ervan is sterk toegenomen sinds de gewijzigde dienstregeling van eind 2007. Bij het station is een Bastionhotel gevestigd.
De gemeente heeft een spoorse doorsnijding met veel overwegen, en streeft samen met de buurgemeente Naarden naar een verdiepte ligging van het spoor. Ook minder ingrijpende oplossingen zijn samen met ProRail bekeken, als verkeerstunnels bij de Generaal de la Reijlaan (auto) en Comeniuslaan (fiets). De bestuurlijke voorkeur gaat uit naar een verdiept spoor omdat dit de problemen beter blijvend oplost.
Gemeentelijke herindeling.
Provinciale Staten van Noord-Holland hadden in 2008 voorgesteld om per 1 januari 2010 van de gemeenten Bussum, Naarden, Muiden en Weesp één fusiegemeente te maken. De gemeente Bussum is echter hier unaniem tegen, mede gesteund een bewonerspeiling waar, bij een deelname van meer dan 50 % van de gehele bevolking (landelijk gezien de hoogste deelname aan een referendum ooit), een overweldigend aantal van 96,4% stemde voor een kleinere fusie met enkel Naarden. Bussum was bij een onderzoek binnen het Gooi qua bestuurskracht als beste uit de bus gekomen en het zal indien nodig tot de Eerste Kamer gaan ter voorkoming van de plannen van de provincie. Dit zou de eerste meervoudige fusie worden zonder enig draagvlak van onderop en zonder dat er bij de grootste gemeente een bestuurlijk knelpunt zou bestaan. Inmiddels heeft de Ministerraad toch een wetsvoorstel ingediend voor een fusie van deze vier gemeenten per 1 januari 2011 tot een nieuwe 'gemeente Naardermeer'.
Op 27 januari 2010 werd een rapport met onderzoeksresultaten over het voorstel voor de gemeentelijke herindeling van de Gooi en Vechtstreek gepresenteerd. Deze 'Second Opinion' werd vervolgens door de Bussumse burgemeester Schoenmaker aangeboden aan de Vaste Kamercommissie voor Binnenlandse Zaken en Koninkrijksrelaties (BZK). Daarvoor waren in het Haagse Internationaal Perscentrum Nieuwspoort aanwezig VVD-fractielid Willibrord van Beek, CDA-fractieleden Marleen de Pater en Eddy Bilder en PvdA-fractielid Pierre Heijnen.
De Second Opinion bevat een inhoudelijke en procedurele analyse van het rapport van met name de zogenoemde Commissie van Wijzen, die op 9 oktober 2008 door de staatssecretaris van Binnenlandse Zaken werd ingesteld. Op 2 maart 2009 bracht deze Commissie haar rapport uit. Het was de bedoeling dat de Tweede Kamercommissie voor Binnenlandse Zaken op 5 maart 2010 op werkbezoek in de regio zou komen en dan met maatschappelijke partijen, inwoners en bestuurders van gedachten zou wisselen. Door de val van het kabinet-Balkenende IV werd de behandeling van het wetsvoorstel voorlopig van de agenda gevoerd en het voorstel zelf tot controversieel onderwerp verklaard.
Het voorstel werd uiteindelijk in stemming gebracht op 22 mei 2012. Het werd hierbij verworpen, waardoor de fusie is afgeblazen.
Uiteindelijk is er besloten tot een fusie per 1 januari 2016 van alleen Bussum, Naarden en Muiden, onder de naam Gooise Meren. In augustus 2013 heeft de provincie besloten dat Weesp voorlopig zelfstandig blijft.
Huisstijl.
De lettertypen die de gemeente gebruikt heten Frutiger en ITC Garamond.
