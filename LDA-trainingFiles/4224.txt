	Beroemd geheimschrift bij schaars licht tentoongesteld
	Van onze correspondent
Martin Sommer

PARIJS
Toen de Franse president onlangs de openingshandeling verrichtte voor de Zeer Grote Bibliotheek, viel hij door de mand. Een bibliothecaresse legde het gezelschap uit hoe de geautomatiseerde catalogus werkt, en op het moment dat zij gewag maakte van een muis, keek haar hoogste gast wild om zich heen. 'Muis, muis, ik zie geen muis.' Nadien heeft Chirac zich snel gerevancheerd: het computeronderwijs moet in Frankrijk een krachtige impuls krijgen met de uitgebreid gefilmde presidentile ondersteuning. Hetgeen vorige week nog eens werd onderstreept toen Chirac de Amerikaanse Microsoftkoning Bill Gates als zijns gelijke ontving op het Elyse voor een gesprek van anderhalf uur.
De naam Bill Gates - 'de rijkste man ter wereld', meent Libration - was een dag of wat op ieders lip. Omdat hij op de top van wereldleiders in Davos de meest gevraagde gast was, omdat hij tot voorbeeld strekt van de richting waarin 'het conservatieve Frankrijk' (Chirac) moet veranderen. En omdat hij verstandig zakendoen weet te combineren met een culturele belangstelling waarin hij Frankrijk ruimhartig laat delen.
Sinds twee jaar is Bill Gates eigenaar van de beroemde Codex Leicester van Leonardo da Vinci, en het heeft hem behaagd dit zeldzame bezit (koopprijs 30 miljoen dollar) tentoon te stellen in het Muse du Luxembourg. Het manuscript telt 72 pagina's, alle in aparte vitrines uitgestald, en allemaal even onleesbaar. De verlichting stelt weinig voor, om te voorkomen dat het handschrift wordt aangetast, maar belangrijker is dat Leonardo gebruik maakte van zijn beroemde geheimschrift: hij schreef van rechts naar links en van onder naar boven.
Over de bedoeling van dit curieuze handschrift verschillen de geleerden van mening. Sommigen zeggen dat Leonardo links was, en deze uitvinding had gedaan om geen vlekken te maken. Volgens anderen waren Leonardo's gedachten inderdaad niet voor vreemde ogen bestemd, bij gebrek aan vormen van copyright of octrooi.
Afgezien van het idee oog in oog te staan met de fysieke neerslag van de ideen van een groot man, moet de expositie het derhalve vooral hebben van de extra informatie. Dat hebben Gates en de zijnen buitengewoon slim aangepakt, met een batterij computers voorzien van eigen merk cd-roms waarmee de bezoeker naar hartelust kan grasduinen in leven en werken van de zestiende-eeuwse schilder, uitvinder, architect, alleskunner Da Vinci. De 72 vellen van de Codex Leicester vormen niet meer dan een fragment van wat ooit ongeveer zesduizend bladzijden aan denkwerk moeten zijn geweest.
Deze bladzijden, voorzien van kleine illustraties in de kantlijn, behandelen behalve wetenswaardigheden over lucht, aarde, zon en maan vooral de eigenschappen van water. Honderden kleine observaties beschrijft Leonardo, varirend van de manier waarop water stroomt tot de invloed van een druppel op de golfslag in de oceaan en de wijze waarop water in een kom klotst. Hij behandelt de mogelijkheden van irrigatie, van transport op het water, en hoe energie uit water kan worden gewonnen. Alles in de dialoogvorm die teruggaat op de Griekse filosofen, met name Plato.
De Codex Leicester ontleent zijn naam aan Thomas Cooke, hertog van Leicester, die het manuscript in 1717 uit Itali wist te bemachtigen. Het bleef in de familie tot 1980, toen de Amerikaanse oliemagnaat Armand Hammer het kocht en er zijn eigen naam aan gaf: Codex Hammer. Bill Gates was zo elegant de Codex zijn oorspronkelijke naam terug te geven.
Bij de balie liggen de cd-roms torenhoog opgetast. Ze lopen als een trein, aldus de kassajuffrouw. Een traditionele catalogus is er ook nog, maar gezien de prijs en de vormgeving liggen ze er niet met de warme instemming van de man die zichzelf vast graag ziet als de twintigste-eeuwse evenknie van Leonardo.
Leonardo da Vinci, de Codex Leicester. Muse du Luxembourg, 19 Rue de Vaugirard. Tot 16 maart, maandag gesloten.

Foto
	Een pagina uit de Codex Leicester van Leonardo da Vinci.

