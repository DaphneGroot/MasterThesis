 WEWELER ZIET NU ACHTERBLIJVENDE JAARWINST. 
 APELDOORN, 30 aug (Reuter) - Verenfabrikant Weweler NV heeft meegedeeld dat zij er rekening mee houdt dat het netto resultaat over heel 1996 enigszins achter kan blijven bij de 4,5 miljoen gulden van 1995. 
 Eerder ging het bedrijf nog uit van een lager groeitempo van de winst in 1996 nadat die in 1995 nog met ruim 40 procent omhoog schoot. 
 In de eerste helft van 1996 ging Wewelers omzet met een miljoen gulden omhoog tot 42 miljoen maar de netto winst daalde tot 2,25 miljoen gulden, vergeleken met 2,93 miljoen in het eerste halfjaar van 1995. 
 "De sterke groei van de handelsactiviteiten leidde tezamen met een stagnerende vraag naar veren voor de vervangingsmarkt tot een krimpende marge," aldus het bedrijf. 
 De afnemers waren zowel op de thuismarkt als de exportmarkten terughoudend. Ten opzichte van de tweede helft van vorig jaar was er wel sprake van exportstijging, aldus Weweler. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
