Wielerploeg.
Een wielerploeg is een groep wielrenners die onder een gezamenlijke omkadering deelnemen aan wielerwedstrijden.
Rolverdeling.
Vooral binnen het wegwielrennen bestaan wielerploegen vaak uit renners die specialisten zijn in verschillende disciplines of een bepaalde rol binnen het team hebben, zoals klimmers, sprinters, knechten en tijdrijders. Door de rolverdeling kan men als ploeg in wedstrijden een kopman uitspelen. Andere renners rijden dan in dienst van deze kopman.
Professionaliteit.
Er zit verschil in de professionaliteit van de wielerploegen. Er zijn regionale ploegen en internationale ploegen. De UCI World Tour werd in 2011 de hoogste wielercompetitie. Daarna volgen de continentale circuits, waarin zowel professionele continentale ploegen als continentale wielerploegen uitkomen. De UCI ProTour-ploegen nemen automatisch deel aan de belangrijkste wedstrijden van het seizoen, de professionele continentale ploegen kunnen dankzij een "wild-card" ook deelnemen aan deze wedstrijden.
Voor de invoering van de ProTour in 2005 waren er Trade I, Trade II en Trade III teams. De UCI ProTour-ploegen zijn eigenlijk een voortzetting van de Trade I teams, waar de professionele continentale en continentale ploegen in de plaats zijn gekomen van de Trade II en Trade III teams. Een verschil was dat toen nog alle ploegen mee konden doen aan wedstrijden, die nu onder de UCI ProTour vallen. Tegenwoordig kunnen slechts enkele continentale ploegen mee doen aan zulke wedstrijden, met behulp van een wildcard.
