	Ina Kallenbach is coordinator van de landelijke onderwijstelefoon: Wij zijn een luisterend oor
	'Ouders voelen zich vaak niet serieus genomen door de school. En daarom bellen ze de onderwijstelefoon. Wij zijn een luisterend oor en kijken wat voor probleem er nu eigenlijk is. Soms verwijzen wij door, naar de landelijke ouderorganisaties of naar de onderwijsinspectie. We voorzien zeker in een behoefte. Het afgelopen jaar belden er meer dan 1400 mensen, terwijl we nog niet erg bekend zijn.'
Inderdaad, de onderwijstelefoon, wat is dat eigenlijk?
'06-8804, bereikbaar tussen twaalf uur 's middags en negen uur 's avonds. Morgen bestaat het een jaar. De onderwijstelefoon is begonnen als onderdeel van het project ''de veilige klas'' van het ministerie, om zaken als geweld op school en pesten bespreekbaar te maken. Maar al snel bleek dat ouders en leerlingen niet alleen daar over bellen. Ouders bellen ook over problemen die ze met de school hebben. Bijvoorbeeld als hun kind is getest voor het speciaal onderwijs, zonder dat zij daar iets van af weten. Of inzage willen in de onderzoeksrapportage over hun kind. Het is opvallend dat vooral ouders met kinderen in het basisonderwijs bellen.'
Gaan scholen zorgeloos met ouders om?
'Er wordt veel geklaagd, maar toch kan je dat kan je niet veralgemeniseren tot ''scholen zijn zorgeloos''. Wij krijgen aan de telefoon natuurlijk alleen de kwesties waar het niet goed gaat, bij alle andere scholen gaat het wel goed. Maar het valt daar dan wel op dat we voor ouders een wegwijzer kunnen zijn naar andere instanties. Vaak weten ze niet eens dat er een medezeggenschapsraad op hun school is.'
Maar zijn het dan vooral informatieve vragen, of bellen er ook wanhopige ouders?
'Allebei. Om die geÂ‰motioneerde beller goed te kunen helpen zitten er professionele hulpverleners van de Stichting Korrelatie. Zij vangen de eerste problemen op en verwijzen dan door naar hulpverleners in de buurt. Als het gaat om klachten naar de onderwijsinspectie of bij seksuele intimidatie naar vertrouwensinspecteur bij hun in de buurt. Of ouders wat doen met onze adviezen weten we niet, zij moeten zelf de volgende stap zetten.'
Bij welke problemen lopen de emoties het hoogste op?
'Wat ouders en leerlingen als een van de grootste problemen ervaren is dat leerkrachten bij pesten zich vaak als toeschouwer opstellen en niet ingrijpen. Dat ervaren zij als een grote teleurstelling. Bovendien is ons gebleken dat veel leerlingen uit het voortgezet onderwijs bellen over geweld door hun leerkracht. Soms fysiek geweld, maar vaker geestelijk geweld, dat de leerkracht ze dwars zit. Dat is opvallend omdat het accent bij geweld op school nu vooral ligt bij geweld tussen leerlingen onderling. Trouwens: leerkrachten bellen zelf ook over de soms grimmige sfeer, of wat ze moeten doen als ze bedreigd worden. Kortom, de onderwijstelefoon is er voor iedereen. De drempel is laag; mensen kunnen anoniem bellen en ook de naam van de school hoeven ze niet te zeggen. Maar je belt nooit voor niets: er is altijd een luisterend oor en een advies om het probleem aan te pakken.'
Robert Sikkes

Foto
	Ina Kallenbach FOTO XANDER REMKES

