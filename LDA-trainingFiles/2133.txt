	Marcel Seelen (leraar vrije school) wil minder traditionele aanpak: 'Het is tijd voor herijken vrije scholen'
	'Op vrije scholen bestaat een afkeer van alles wat met computers te maken heeft. Terwijl het toch nuttig is dat kinderen vanaf dertien, veertien jaar met computers kennismaken. Het taboe is ontstaan doordat op de vrije scholen de nadruk ligt op de leraar als mens, die nooit door een computer vervangen kan worden. Die gedachte deel ik, maar ik wil het taboe doorbreken dat computers helemaal niet gebruikt mogen worden.'
Ouders kiezen minder vaak voor het voortgezet onderwijs van de Vrije Scholen. Is er een verklaring voor die daling van het aantal leerlingen?
'Op de basisschool hechten ouders nog aan de waarde van de speciale aandacht voor het sociale op de vrije scholen. Maar als de rit naar het examen serieus wordt, is men bang dat het cognitieve, de kennis, wordt verwaarloosd. Er zijn trouwens ook voortgezette afdelingen van vrije scholen waar jongeren een diploma kunnen halen. Maar ook dat is blijkbaar niet voldoende als je nu ziet dat meer en meer ouders afhaken: ze hebben blijkbaar het idee dat het bij ons niet hard genoeg is. Net als andere levensbeschouwingen heeft de antroposofie last van de ontzuiling. De tijd van grote ideologieÂ‰n is voorbij, en ook dat vertaalt zich in lagere leerlingenaantallen.'
U pleit op de Amsterdamse Geert Groote School voor een minder traditioneel leerplan.
'Rudolf Steiner heeft in 1919 gezegd dat de leraar zelf zichtbaar moet zijn en zijn enthousiasme moet gebruiken om kennis over te dragen. Het is daarom niet gebruikelijk om met boeken te werken. Maar dat uitgangspunt wordt nu heel traditioneel toegepast, terwijl een leerboek een heel goed hulpmiddel kan zijn.'
Bij de kwaliteitscontrole van de pedagogische academies noemde de commissie de opleiding voor de vrije school soms 'niet meer van deze tijd'.
'Wij staan ver af van de rest van het onderwijs. Bij ons is er geen Cito-toets of basisvorming. We varen een eigen en bewuste koers. Maar daardoor staan we wel met de rug naar de maatschappij. We voeren geen dialoog met de buitenwereld, zijn eerder navelstarend en zelfbevestigend bezig. Terwijl je kritiek van buiten serieus moet nemen. Het is tijd voor een herijking van de vrije scholen. Daarna moeten we ons duidelijk profileren: waar staan we eigenlijk voor. Want veel ouders kiezen voor de vrije school vanwege het sociale, maar weten weinig af van het antroposofische mensbeeld dat daaraan ten grondslag ligt.'
Maar wanneer de vrije scholen zich nadrukkelijker als echt antroposofische school profileren, is de kans groot dat nog meer ouders weglopen.
'Er kunnen twee stromingen ontstaan. Scholen die water bij de wijn doen, meer midden in de maatschappij komen te staan en een deel van hun identiteit kwijtraken. Daarnaast scholen die zich meer op de antroposofie richten, geen diploma's willen uitreiken. Een meer sektarische groep.'
Met als consequentie dat die groep scholen geen subsidie meer aanvaardt, om vrij te zijn van overheidsbemoeienis?
'Nee, want dat hebben scholen absoluut nodig. De voortgezette afdeling van de vrije school in Maastricht heeft lang zonder subsidie gewerkt, maar dat vraagt een te groot offer van ouders en leraren.'
Robert Sikkes

Foto
	Marcel Seelen FOTO MARCEL MOLLE - DE VOLKSKRANT

