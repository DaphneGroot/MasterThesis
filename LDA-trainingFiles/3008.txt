	Stippen, vlekken, brokken Signacs en Seurats toegewijde worsteling met het licht
	WIE EEN tekening maakt en niet al te veel verstand van tekenen heeft begint er doorgaans mee de lijnen te trekken die de contouren van de af te beelden figuren moeten aangeven. Het is een gebruikelijke procedure, die al vanaf de kleuterschool wordt aanbevolen, maar wie er even over nadenkt beseft dat het eigenlijk een hele rare manier van werken is. Behalve voor lieden die in aura's geloven of mensen met een duistere oogkwaal, hebben in werkelijkheid personen noch objecten zwarte lijnen om zich heen waardoor wij hen kunnen onderscheiden van alles wat hen omringt.
Het is de inrichting van het oog die maakt dat je meestal moeiteloos kunt zien waar ieder object eindigt of voor zichzelf begint. Door een ongelooflijke gevoeligheid voor de differentiatie in diepte, kleur, belichting, en vooral voor de intensiteit van kleur en licht, raken de dingen om ons heen voor het oog zelden met elkaar verward.
Maar dat voordeel voor de natuur is een handicap voor de kunst: met potlood of houtskool krijg je die verschillen nooit zonder listen of trucjes op papier. Zelfs met kleur en op doek blijft het een gehannes van niks. Kleuren botsen hard op elkaar en gaan elkaar beïnvloeden, ze vervloeien of ze vloeken, of ze zetten zich zozeer tegen elkaar af dat je alsnog de suggestie van lijnen, van contouren krijgt.
Omdat de negentiende eeuw de eeuw van het positivisme, van een onverzettelijk geloof in vooruitgang door middel van kennis was, ging de Franse schilder Georges Seurat op zoek naar een wetenschappelijke oplossing voor het probleem van de tekenaar en de schilder. De kwestie van het perspectief, dat wij allemaal zien maar waarvan het toch ook tot de Renaissance had geduurd voordat schilders het een beetje behoorlijk op een vlak konden suggereren, was immers ook opgelost door iemand die zich degelijk had verdiept in de optica en de meetkunde.
In de jaren tachtig van de vorige eeuw was er zo zoetjesaan ontzaglijk veel bekend geworden over de werking van het oog, de waarneming, het licht en de samenstelling van kleuren, dat je met vlijtige studie tot een ook voor schilders adequate theorie van de afbeelding van licht en kleur moest kunnen komen, zo redeneerde Seurat.
Hij heeft zich er suf over gelezen in de toentertijd belangrijkste literatuur op het gebied van optica, kleurentheorie en perceptieleer, en toen hij eenmaal overtuigd was geraakt van de juistheid van zijn eigen inzichten is hij er bovendien ook zelf over gaan schrijven. Hij vond als eerste dat hij het contourenprobeem van de tekening kon oplossen door voortaan alleen nog maar met puntjes te werken. De dichtheid waarin die puntjes waren gedistribueerd reflecteerde de manier waarop objecten door kleurverschil en lichtintensiteit van elkaar te onderscheiden zijn aanzienlijk beter dan dat onbeholpen geknoei met lijntjes of met in de graveerkunsten ontwikkelde arceringsfoefjes.
Op basis van zijn studies in de kleurenleer concludeerde hij vervolgens dat je ook in de schilderkunst het best alleen maar met puntjes kon werken, en dat je je bovendien hoorde te beperken tot de natuurlijke, prismatische kleuren - de kleuren die je krijgt wanneer je wit licht breekt in de componenten waaruit het is samengesteld, door het door een prisma te leiden. Door de verf niet meer op het palet te mengen, maar de heel fijn aangebrachte kleuren op het doek met elkaar te laten interfereren, kreeg je vanzelf wel mengkleuren voor de waarnemer, terwijl je tegelijkertijd de intensiteit, het oplichtende karakter van die kleuren behield.
Wetenschappelijk gezien is het achteraf beschouwd aandoenlijke quatsch en ook praktisch gezien valt het allemaal reusachtig mee: veel van de kleuren die Seurat op deze wijze op zijn doeken heeft aangebracht vervloeien helemaal niet. Het duurt, al achteruit lopend, vrij lang voordat je niet meer kan zien dat het puntjes zijn, en tegen die tijd zie je ook haast niet meer wat het in feite voorstelt. Maar Seurats toegewijde worsteling met de materie en zijn ernstige poging om er een objectieve, wetenschappelijke oplossing voor te vinden, blijven even fascinerend als indrukwekkend. 'Kleuren gehoorzamen aan heldere wetten en ze kunnen onderwezen worden, net als de muziek', schreef hij - en hij geloofde het echt. Het einde van de schilderkunst als vrij en creatief vak was voor wat die kleurweergave betreft in zicht.
Seurat is niet oud geworden, zodat hij zijn theorie van een wetenschappelijk gefundeerd chromoluminarisme niet heeft kunnen voltooien noch ook heeft zien sneuvelen. Zijn collega en vriend Paul Signac nam de theorie van hem over en ontwikkelde haar verder, op papier en doek, in woord en beeld. Samen werden ze de Marx en Engels van het pointillisme of, zoals het indertijd al werd genoemd, het neo-impressionisme.
Het idee heeft doorgewerkt tot op de huidige dag: niet voor niets ging de discussie over de restauratietechniek die Daniel Goldreyer op het beschadigde schilderij van Barnett Newman toepaste vooral over het principiële verschil in effect voor de waarnemer tussen het arbeidsintensieve stippelen en het veel efficiëntere rollen, zelfs bij monochrome vlakken.
Op de tentoonstelling Farben des Lichts wordt de uitwerking van de ideeën van Seurat en Signac gedemonstreerd, weliswaar niet tot op Newman, maar toch tot op het werk van kunstenaars al tamelijk ver in deze eeuw: Mondriaan, die Brücke, Nolde, Sluijters zijn allemaal van de partij, naast Signac, op wiens werk de nadruk ligt. Dat betekent dat we stippeltjes zich zien ontwikkelen tot vlekjes, vlekjes tot vlekken, die weer tot halen en brokken - zodat je van goeden huize moet komen om aan het eind van de tentoonstelling nog te weten waar het allemaal om begonnen was.
Licht en kleur, daar ging het om, en hoe je die enigszins aannemelijk op het schilderslinnen zet. Als Signac het in 1895 doet met blauw, geel, rood en groen om de dromerige sfeer vast te leggen die hij in de avondschemering in het haventje van het Zuid-Franse Saint-Tropez aantrof, dan worden theorie en praktijk in een oogopslag duidelijk. De stilte van het licht, die de pier en de vuurtoren een zekere broosheid, een graad van weerloosheid verleent, het zit er onmiskenbaar in - zoals de dreiging van het onweer op een schilderij uit hetzelfde jaar van hetzelfde haventje tastbaar aanwezig zijn.
De vraag is of het door de puntjes komt, die daar trouwens al zijn uitgelopen tot vlekjes - de theorie van het neo-impressionisme was inmiddels in de puberteit. De dromerigheid op het ene schilderij hangt samen met de relatief grote hoeveelheid geel in het waterige blauw, en het groen van de kust versus het rood van de fok op een boeier, zoals de onweersdreiging op dat andere schilderij ernstig in de hand wordt gewerkt door het heldere geel van de gevelwand op de kade, de huizen waarop het laatste scherpe zonlicht afketst. Vlekken en contrasterende kleuren: het lijkt erop dat hier iemand tot elke prijs gelijk wil hebben.
Hoe ongehoord mooi het ook is - ook op de andere schilderijen van Signac die worden getoond - dat de schilder dat gelijk niet heeft, wordt duidelijk juist doordat de tentoonstellingsmakers het idee, de theorie van het pointillisme zo onverzettelijk blijven volgen in de ontwikkeling van de schilderkunst van de vroege twintigste eeuw. Want als het om een theorie zou gaan, en niet om iemands individuele talent, dan kon het er schilderkunstig gezien alleen maar beter op worden naarmate de ervaring met die theorie toenam.
Dat is echter niet het geval: wat dat betreft is Farben des Lichts een mooie demonstratie van de teloorgang van een idee. Dat wordt al akelig duidelijk bij het werk van Henri Edmond Cross, een tijdgenoot van Seurat en Signac, die net na zijn studietijd met hun werk in aanraking komt en besluit mee te gaan doen. Zijn landschappen en zeegezichten van rond de eeuwwisseling, die onmiskenbaar de leer eerbiedigen, doen toch meer denken aan iemand die zijn perforator heeft leeggeschud dan aan zinvolle en opbeurende bedwingingen van licht en kleur.
Van André Derain, die alles geprobeerd heeft, zijn er een paar schilderijen die veeleer over de beweging van het licht lijken te gaan, dan over de autonomie van prismatische kleuren - zo helder en sprankelend als ze zijn. En de scherven van verf, even joyeus als schijnbaar achteloos op het kale doek aangebracht, waarmee Henri Matisse rond 1905 schilderde, lijken misschien op puntjes, ze zijn het toch zeker niet. De mêlee van schilderkunstige opvattingen die ontstaat bij de fauvisten en de schilders van die Brücke zal ongetwijfeld ook wel iets van het pointillisme in zich dragen, maar van de overgave en discipline van Seurat en Signac is dan niets meer te bekennen.
En dus gaat het op de tentoonstelling om de verrukking die Signacs werk bewerkstelligt. Hij is een onderschatte schilder, wiens werk niet vaak en zeker niet zo uitvoerig te zien is: ook van wat op Farben des Lichts wordt getoond is veel afkomstig uit particuliere collecties. Wat de ontwikkeling van een idee had moeten aantonen, toont daarom vooral de kwaliteit van een individuele schilder. Dat die schilder geïsoleerd is van zijn inspirator en grote voorbeeld, dat er, anders gezegd, geen enkel schilderij van Seurat te zien is, is een tragische consequentie van de manier waarop kleinere musea vandaag de dag tentoonstellingen moeten maken.
Farben des Lichts. Paul Signac und der Beginn der Moderne von Matisse bis Mondrian. Westfälisches Landesmuseum, Münster, t/m 16 februari, Musée de Grenoble, 9 maart t/m 25 mei, Kunstsammlung, Weimar, 15 juni t/m 31 augustus. Catalogus: DM 48,-.

Foto
	Paul Signac: 'Rotterdam, Le Moulin. La Canal le matin' (1906).MUSEUM KRÖLLER-MÜllER OTTERLO

