	Pure karikatuur
	 Philip Kerr is een schrijver van wie de Nederlandse vertaling vrijwel even snel in de winkel ligt als het origineel. Begrijpelijk gezien zijn niveau en zijn veelzijdigheid. Hij maakte in het verleden moeiteloos sprongen van het Derde Rijk (de Gunther-trilogie) naar de Russische maffia (Grushko), de toekomst (Het gebouw) of het onvervalste avontuur (Esau).
Het vijfjarenplan (Meulenhoff;  39,90), de vertaling van A Five Year Plan, schijnt de aanzet tot een nieuwe serie te zijn, maar voorlopig heb ik het gevoel met een pastiche van doen te hebben. Met een tussendoortje dat meer hilarisch dan spannend is en uit de pen van Tom Sharpe had kunnen komen. Het is niet duidelijk of dit de opzet van Kerr was. De vertaling draagt daartoe bij. Zo ontbijten Amerikanen niet met hachee, wel met hash browns.
Van Het vijfjarenplan zijn de filmrechten al verkocht, maar dat gebeurt tegenwoordig om de haverklap. Tom Cruise (hij weer!) gaat de rol van Dave Delano spelen, een crimineel die bewijst dat misdaad wel degelijk loont. Vijf jaar zat hij onschuldig in de gevangenis om een moordende gangsterbaas te dekken. Zijn wraak is even ingenieus als zoet.
Het ligt er echter allemaal zo dik bovenop. De gangsterbaas is een pure karikatuur van een gangsterbaas, zijn rechterhand Hal is even groot als dom als moordzuchtig, Delano is knap, slim en sympathiek en zijn grote liefde blijkt niet alleen een Hollywoodachtige schoonheid, maar ook nog eens FBI-rechercheur. Best amusant om te lezen, maar gezien zijn status mag je van Kerr meer eisen.
Frans van Schoonderwalt
Reageerbuisbaby's
 The Genesis Code (Century, import Nilsson & Lamm;  49,85) doet denken aan The Boys from Brazil. Het nieuwe boek van John Case gaat net als Ira Levins klassieker over het reproduceren van menselijke wezens met gebruik van moderne medische technieken. Sleutelwoorden: ivf en klonen. Een wat gesloten, maar daarom niet minder geniale Italiaanse dokter zet vlak voor zijn dood een aantal reageerbuisbaby's uit. De dokter sterft, maar niet voordat hij bij de priester van het Umbrische stadje Montecastello di Peglia te biecht is gegaan.
De priester is zo geschokt door wat hij heeft gehoord, dat hij afreist naar Vaticaanstad om het daar nog eens na te vertellen. Via-via komt zijn verhaal ook een fundamentalistische katholieke sekte in Napels ter ore. Intussen verkast de lezer naar Washington, waar een jonge vrouw en haar kind lijken te zijn omgekomen bij een brand.
Geen ongeluk, blijkt al snel, maar moord: moeder en baby waren al eerder gedood. Een zwaargewonde man die het brandende huis verlaat, wordt aangehouden.
De man - de moordenaar? - wordt in het ziekenhuis opgenomen, maar zwijgt vervolgens in alle talen. De politie komt niets verder, maar broer Joe Lassiter van de vermoorde vrouw - handig, hij is een geslaagde priv-detective - ontdekt wel verscheidene sporen. In het hele land blijken meer baby's te zijn vermoord, die allemaal uit de reageerbuis van die rare dokter in Umbri zijn gekomen. Lassiter reist naar Itali, waar hij zelf opgejaagd wordt. De finale vindt plaats op een afgelegen eiland, waar de laatste reageerbuisbaby met zijn beroemde moeder (een voormalige filmster) een gesoleerd leven leidt.
Het gegeven lijkt soms wat vergezocht, maar Case (pseudoniem van een schrijver van non-fictie-boeken) heeft The Genesis Code, dat werd vertaald als De Achtste Dag (De Boekerij;  34,90), goed uitgewerkt. Het bevat weliswaar theologische uitweidingen, maar de vaart gaat er nooit uit. Het boek laat zich moeilijk wegleggen: Het is een van de verrassendste thrillers van dit jaar.
Rolf Bos
Vertaald:
- Faye Kellerman is in de Verenigde Staten bijna net zo populair als haar man Jonathan. Gebed voor een dode maakt deel uit van de serie over politieman Peter Decker en zijn streng-religieuze joodse vrouw Rina Lazaris. Met een moord op een succesvolle arts, die in zijn vrije tijd optrok met motorduivels. Onderhoudend, al blijven we vooralsnog Jonathan beter vinden (De Boekerij;  34,90).
- Voor zijn 21ste vuistdikke avonturenroman grijpt Robert Ludlum terug naar de meedogenloze Matarese-dynastie: De Matarese Finale, waarin ook Amsterdam een rol speelt (Luitingh-Sijthoff;  39,90).

