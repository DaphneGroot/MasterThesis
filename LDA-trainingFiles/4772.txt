	Lachwekkende SM mist muzikale humor
	Loud Music/Silent Film: Rebecca Moore en Andrea Parkins-Christina Wheeler. De Lantaren, Rotterdam, 2 maart. Tournee.
Onder avontuurlijke improviserende musici in Amerika, vooral zij die geassocieerd worden met de New Yorkse downtown scene, is het een ware rage geworden: het maken van muziek bij stomme films. In de Knitting Factory Club, het brandpunt van deze heterogene en door experimenteerdrift gekenmerkte stroming, wordt al twee jaar elke zondag met veel succes een film uit de oude doos vertoond met nieuwe live-muziek, die de beelden uit het verleden in een nieuwe context moet plaatsen. Deze maand toeren drie afgevaardigden en een Belgische geestverwant, twee aan twee, door de Benelux.
Commentaar op bestaande kunst, postmoderner kan haast niet. Maar als het werkt ontstaat er een nieuwe artistieke eenheid. Bij de eerste Nederlandse uitvoering, van Rebecca Moore en het duo Andrea Parkins/Christina Wheeler, werd meteen al overtuigend voorgedaan hoe het wel en niet moet.
Zangeres Moore, die ook gitaar en keyboards speelt, produceerde klanken bij een verzameling korte filmpjes rond Betty Page, in de jaren vijftig een beroemde pin-up. Mogelijk is dat haar opgedrongen, want met het getoonde leken die klanken weinig van doen te hebben. Page houdt zich in de fragmenten namelijk bezig met SM, bondage, spanking en andere weinig doordeweekse seksuele praktijken. Ze is, evenals haar twee assistentes, gestoken in ruime directoires, corsetten en puntige bh's die destijds, naar we mogen aannemen, prikkelender werkten dan nu.
Tegenwoordig roepen de stuntelig gespeelde en gefilmde scnes vooral de lachlust op, vooral als twee in lingerie gehulde dames bij hun poging een rustig spelletje schaak te spelen worden gestoord door een vastgebonden derde, die steeds tegen het tafeltje schopt en de stellingen overhoop gooit. De spelbreker wordt wat steviger ingesnoerd en krijgt klapjes, waarna alles van voren af aan begint. Grappig en curieus, hoewel je dat gehannes met eindjes touw na verloop van tijd wel gezien hebt.
Moore, begeleid door een basgitarist en een celliste, laat in haar muziek niets doorklinken van humor, al dan niet ironische sensualiteit of een andere rechtstreekse verwijzing naar het onderwerp of karakter van de films. Het primitieve geluid van haar trio, met veel gefluit, geknerp en rammelende riffs, doet soms denken aan een ideenarme versie van de Velvet Underground. Moore's theatrale gegalm zal wel de reden zijn dat men haar vergelijkt met Kate Bush en Sinead O'Connor, maar hun talent lijkt zij niet te bezitten. Wellicht was het de bedoeling een sinistere ondertoon mee te geven aan Page's komische camp, maar bij zoveel onbeholpenheid blijft het gissen.
Andrea Parkins en Christina Wheeler hadden interessanter beeldmateriaal, en deden er ook veel meer mee. Een expressionistische bewerking van Poe's The Fall of the House of Usher (1928), een op Oscar Wilde's stuk genspireerde versie van Salome met Alla Nazimova (1923) en Meshes of the Afternoon (1943), een verfilmde nachtmerrie van Maya Deren, inspireerden de vervormde en vermenigvuldigde stem van Wheeler, de accordeon van Parkins en de elektronica van beiden tot overtuigende 'horror ambient' en andere gelaagde sfeerstukken die goed aansloten bij het visuele gedeelte. Grappen kregen een muzikaal equivalent, climaxen werden ondersteund en de dromerigheid werd versterkt door moderne, maar niet geforceerd overkomende soundtracks.
Frank van Herk

