	BART VOSKAMP
	NAAR exposure op de Franse tv gemeten was rugnummer 109 in het slotweekeinde van de Tour, na Jan Ullrich en uiteraard Richard Virenque, de meest gewilde renner. De winnaar van Dijon die niet won is een martelaar.
De deklassering van vrijdag hoeft dus niet tot een enorme financile strop te leiden. 'Nee, als je het zo bekijkt', zegt een alweer lachende Bart Voskamp, zaterdag voor vertrek in Disneyland. Is er in Nederland al een RTL-actie (Geld voor Bart! Zijn vrouw is zwanger!) in gang gezet?
Bart Voskamp heeft zaterdag helemaal geen zin meer in de tijdrit. De nacht tevoren heeft hij voor het eerst in al die weken de mini-bar van zijn hotelkamer aangesproken. 'Alleen chocola gepakt, hoor.' Hij had zich wel een stuk in de kraag willen zuipen, maar het hoofd bonkte al. 'Voor het eerst deze Tour heb ik pilletjes gepakt.'
Vrijdagavond, op het station van Dijon, moest de hele TGV vol renners en begeleiders op Voskamp wachten, die in het Palais des Sports beroep had aangetekend tegen zijn deklassering. De reis naar Parijs liep flinke vertraging op, maar niemand klaagde. 'Zelf ben ik al weer over de klap heen. Dinsdag word ik weer vader, dat vind ik een stuk belangrijker.'
En woensdag wacht de Acht van Chaam. Hij staat nog niet op de deelnemerslijst, maar misschien is de martelaar straks zeer populair. 'Als ik een uitnodiging krijg, rijd ik.' Weet Voskamp al dat Martin Bruin, een van de leden van de Tourjury, woensdag in Chaam is? 'O ja? Je bedoelt, we kunnen een lekker relletje schoppen?'
De tijdrit van zaterdag doet Voskamp pijn. Het zadel zat niet lekker, het stuur 'zat' verkeerd. 'En we hebben maar n type stuur.' Na afloop ('1.25, of zo') bevestigt Voskamp dat de TVM-leiding tot aan de vrijdagse etappe niet erg te spreken was over zijn Tour-prestaties.
'Ik denk toch dat ik heb bewezen dat ik geen slechte coureur ben. Wie twee jaar achtereen een Tour-etappe kan winnen is geen slechte coureur.'
Zondag, onderweg naar de laatste van de ongeveer 3950 kilometer, mogen we van de Franse tv-regisseur een half minuutje meekijken hoe Voskamp fietsend eet. Jazeker, hier rijdt een martelaar.
De Tour de France '97 van rugnummer 109: van startplaats Rouen, waar martelares Jeanne d'Arc werd verbrand, tot Parijs, waar tienduizenden toeschouwers hun medelijden niet verbergen: 'Daar gaat ie, 109.'
Hij werd 98ste.
Marcel van Lieshout

