Zurich (Nederland).
Zurich (Fries: "Surch") is een dorp in de gemeente Súdwest-Fryslân, in de Nederlandse provincie Friesland. Tot 2011 behoorde Zurich tot de voormalige gemeente Wonseradeel. Het dorp ligt iets ten noorden van de plek waar de Afsluitdijk de Friese kust bereikt.
Geschiedenis.
Op 1 januari 1830 telde het dorp 152 inwoners. Door de aanleg van de Afsluitdijk nam het inwonertal toe, en in 1958 woonden er 340 mensen. Sinds de weg naar de Afsluitdijk niet meer door het dorp loopt, is het inwonertal weer wat afgenomen. Een basisschool die in 1986 werd gebouwd, moest tien jaar later weer worden gesloten bij gebrek aan leerlingen.
Naam Zurich.
De naam Zurich is waarschijnlijk afgeleid van "Zuderinghe" wat "zuidhoek" zou betekenen.
De naam lijkt sterk op Zürich, de grootste stad van Zwitserland. Daardoor krijgt het dorp veel bezoekers, ook uit dat land. Tegen het plan van de gemeente Wonseradeel voor het verfriesen van de naam in het jaar 2000 van Zurich naar Surch ontstond in het dorp dan ook veel verzet.
Sport en recreatie.
Door Zurich loopt de Europese wandelroute E9, ter plaatse ook North Sea Trail geheten. Ook de Nederlandse wandelroute Zuiderzeepad (LAW 8) loopt langs Zurich.
