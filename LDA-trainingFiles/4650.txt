	'Sammy the Bull' rekent af
	VOLGENS EIGEN zeggen heeft hij 'achttien of negentien' moorden op zijn geweten. Toch zat Salvatore Gravano (52), bijgenaamd 'Sammy the Bull', daarvoor maar drieneenhalf jaar in de gevangenis. Reden: deze in New York geboren zoon van Siciliaanse ouders is een van de beroemdste spijtoptanten in de geschiedenis van de Verenigde Staten.
Als gevolg van zijn belastende verklaringen verdwenen begin jaren negentig tientallen kopstukken van de Cosa Nostra - de Amerikaanse maffia - achter de tralies. Zo droeg Gravano's getuigenis in belangrijke mate bij aan de veroordeling tot levenslang van John Gotti, de legendarische leider van de New Yorkse Gambino-familie.
Na zijn spectaculaire optreden in de rechtszaal werd het stil rond de overloper. Aangenomen werd dat Gravano ergens op de wereld met overheidssteun een nieuw leven was begonnen. 'He has gotten a job - and a nose job', zo luidde de running gag na het Gotti-proces. Maar begin dit jaar was de spijtoptant plotseling weer volop in het nieuws.
Gravano bleek zich in het geheim te hebben laten interviewen door Peter Maas, een veelgeprezen Amerikaanse auteur die vaker over misdaad heeft geschreven, onder meer in The Valachi Papers en Serpico. Zijn boek over Gravano kreeg de titel Underboss mee. Daarmee wordt gedoeld op de positie die Gravano v¢¢r zijn 'verraad' in de maffia-hirarchie had bereikt: die van tweede man in een 'familie'.
Het boek staat in New York, waar van oudsher vijf maffia-families actief zijn, nu al wekenlang op de lijst van de best verkochte boeken. Vrijwel gelijktijdig met de Amerikaanse editie is een Nederlandse vertaling op de markt gebracht. 'Het schokkende relaas van een maffia-spijtoptant', staat op het omslag te lezen en dat is een treffende omschrijving. Gravano heeft Maas rechttoe rechtaan verteld hoe hij van lid van een jeugdbende in een wijk van Brooklyn is opgeklommen tot een vooraanstaand lid van de Cosa Nostra. Daarbij moest herhaaldelijk de trekker worden overgehaald. In het boek wordt de ene na de andere afrekening door 'Sammy the Bull' gememoreerd. Zo bekent Gravano dat met zijn medeweten de jongere broer van zijn vrouw is vermoord; hij had door zijn drank- en cocanegebruik de familie een slechte naam bezorgd. Gravano: 'Ik wist niet dat ze het lijk naderhand in stukken zouden snijden (...) De politie heeft ergens zijn hand gevonden. Er werd een herdenkingsdienst gehouden. Ik vond dat het mijn taak was de familie zoveel mogelijk troost te geven. Wat zat er anders op?'
Een andere afrekening: een lid van een maffia-familie in Philadelphia moet verdwijnen, omdat hij een intrigant zou zijn. Maar in de laatste uren van diens leven komt Gravano er achter dat de man 'de personificatie is van alles wat we behoorden te zijn'. Desondanks wordt hij door het team van Gravano geliquideerd. Want de wens van de representante of don, de leider van de familie, is wet.
'Wanneer je bij de baas wordt geroepen, m¢et je komen', had Gravano bij zijn rituele inwijding in de Gambino-familie te horen gekregen. 'Als je kind op sterven ligt en nog maar twintig minuten te leven heeft, en je baas heeft je nodig, moet je je kind laten liggen en naar je baas gaan. Doe je dat niet, dan wordt je gedood (...) Als ik zeg dat je je kop moet houden, houd je ook je kop. Ik ben de baas. Ik ben de vader van de familie. Ik ben je God'. De spreker van deze woorden, Paul Castellano, zal tien jaar later vanwege zijn egostische optreden in opdracht van Gotti en Gravano worden vermoord.
De liquidatie is voorpagina-nieuws voor The New York Times. Gotti volgt Castello op als baas van de machtigste maffia-familie in de VS. Maar ook Gotti maakt in de ogen van Gravano ernstige fouten.
Zo blijkt de 'Teflon Don' - vertaald als de 'Gladde Glipper'; Gotti leek lange tijd ongrijpbaar voor justitie - zeer ontvankelijk te zijn voor de vele media-aandacht die hij krijgt. Tot ergenis van Gravano gaat Gotti zich kleden en gedragen als de maffiosi uit de film De Peetvader.
Gravano: 'Zo was ik niet, alleen maar ergens heen gaan om gezien te worden. Wij zijn geen acteurs of actrices. We zijn gangsters en afpersers. Het is niet de bedoeling dat het publiek ons kent.'
Ook Gotti zal zijn egotripperij moeten bekopen, zij het niet met de dood maar met een levenslange gevangenisstraf.
Gravano gaat na zijn arrestatie in 1990 met de justitie meewerken uit angst door de eveneens terechtstaande Gotti te worden geslachtofferd. Tot verbijstering van het Openbaar Ministerie wordt Gravano vervolgens door een deel van de pers als een verrader afgeschilderd. 'Als we een Russische overloper kregen, dan werd die steeds als een held ontvangen, als een man die het licht had gezien en nu aan onze kant stond', citeert Maas de toenmalige chef van de FBI. 'En toch had de Cosa Nostra veel meer gedaan om schade te berokkenen aan het welzijn van de Verenigde Staten dan de Sovjet-Unie ooit had gedaan. En nu werd Gotti als een soort volksheld afgeschilderd en Sammy als een Judas. Het sloeg nergens op. Waar waren onze waarden?'
Misschien dat met het boek van Maas iets wordt weggenomen van het misprijzen dat Gravano ten deel is gevallen. Underboss is een spannend boek waarin een insider verhaalt over de niets ontziende praktijken van de maffia-families. Maar dat is meteen ook de zwakte van dit verslag: de verveling slaat na de zoveelste beschrijving van een liquidatie toe.
Het boek bevat alleen maar het relaas van Gravano, Maas geeft nauwelijks achtergrondinformatie waarmee de lezer de verhalen van de spijtoptant kan controleren. Ook wordt in Underboss geen aandacht besteed aan de voor- en nadelen van het gebruik van kroongetuigen. Dat is jammer, gezien de discussie die daarover in de Verenigde Staten en Nederland gaande is.
Michiel Kruijt
Peter Maas: Underboss - De getuigenis van maffiabaas Sammy 'The Bull' Gravano.
Vertaald uit het Engels door Aartjan van Erkel, Barbara Capel en Piet Kramer.
Het Spectrum; 335 pagina's;  29,90.
ISBN 90 274 6293 3.

Foto
	Sammy Grevano legt de eed af voor de Senaatscommissie. FOTO UIT 'UNDERBOSS'

