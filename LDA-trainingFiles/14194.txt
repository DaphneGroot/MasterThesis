Spondee.
Een spondee of spondeus (mv. spondeeën) (Oudgrieks: σπονδειος (spondeios), "drankoffer") is een versvoet bestaande uit twee beklemtoonde lettergrepen. Men noteert de spondee als — —.
De naam "spondee" is verwant aan spenderen, en de betekenis van offerdronk stamt van het gebruik van spondeeën in liederen bij drankoffers.
In het Nederlands kan geen gedicht in zijn geheel uit spondeeën bestaan. De spondee komt dan ook alleen voor in combinatie met een andere versvoet, dikwijls de dactylus.
