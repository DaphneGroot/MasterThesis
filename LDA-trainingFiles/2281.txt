	Minister Voorhoeve verzet zich tegen neiging tot afzijdige houding in buitenlandse politiek 'Er zijn weinig landen die zo actief zijn als Nederland'
	Van onze verslaggever
Ewoud Nysingh

DEN HAAG
'We moeten vermijden dat we van het ene extreme standpunt naar het andere gaan, van kritiekloos aan alle vredesmissies deelnemen naar helemaal nergens meer aan meedoen. De juiste koers zit daar precies tussenin, vanuit een grondhouding dat Nederland een bijdrage wil leveren. Er zijn weinig landen die z¢ actief zijn als Nederland, zonder dat we haantje de voorste spelen. Alleen Noorwegen en Zweden doen per hoofd van de bevolking meer.'
Minister Voorhoeve van Defensie verzet zich tegen de neiging tot afzijdigheid in de Haagse buitenlandse politiek na Srebrenica, met name bij zijn eigen partij de VVD. Hij doet dat op een voorzichtige manier. In de VVD is er niemand die de naar isolationisme neigende euroscepticus Bolkestein hard durft aan te vallen.
De leider van de liberale fractie in het Europees parlement, G. de Vries, signaleerde afgelopen zaterdag in NRC Handelsblad dat de wil tot het dragen van verantwoordelijkheid, 'niet alleen in de VVD', in de buitenlandse politiek zwakker wordt. Nederland moet bereid blijven zijn internationale verantwoordelijkheid te blijven dragen, aldus De Vries, anders gaan er weer stemmen op om te bezuinigen op Defensie. 'Zonder geloofwaardige Defensie geen effectief buitenlands beleid.'
Voorhoeve zit op n lijn met De Vries, die wat zijn denkbeelden betreft volgens D66-kamerlid B. Van den Bos z¢ lid kan worden van zijn partij. Voorhoeve, zelf oud-lid van D66: 'Dat vond ik een verstandig verhaal van De Vries.'
- Al die verhalen van De Vries zijn verkapte aanvallen op VVD-leider Bolkestein. Hij doet het nooit direct.
Een breed lachende Voorhoeve: 'Nee, maar inhoudelijk was het een goed verhaal.'
PvdA en D66 dreigden woensdag in de Volkskrant inderdaad met het openen van de discussie over de hoogte van het Defensiebudget, naar aanleiding van het besluit van het kabinet geen troepen naar Albani te sturen. Niet dat PvdA en D66, in tegenstelling tot VVD en CDA, wel naar Albani wilden. Ook PvdA en D66 zien in dat de missie onder leiding van Itali veel onduidelijkheden kent, maar zij signaleren wel een trend om afzijdig te blijven als gevolg van het debacle in Srebrenica.
De verkleinde krijgsmacht heeft juist als taak om, naast het verdedigen van het land, deel te nemen aan missies in het buitenland. Kort gezegd: de dure Apache-helikopters moeten in de toekomst wel worden ingezet. Dan hoeft dat budget ook niet omlaag.
- De Kamer is verdeeld, in tegenstelling tot v¢¢r Srebrenica. En de militairen hebben geen zin meer.
Voorhoeve, voorzichtig: 'Het gaat me te ver om te constateren dat er een tweedeling is in de Kamer. De VVD en het CDA zijn wat terughoudender. Het gaat ook helemaal niet om een algemene lijn. Dat Defensie niet meer zou willen, is niet van toepassing. Geen operatie is met een andere te vergelijken. Niet elke keer moet de fout worden gemaakt om naar Srebrenica te verwijzen. Tegenover het slecht afgelopen optreden van Unprofor in Bosni staat een aantal opmerkelijke successen, waarbij de Nederlandse inbreng van groot belang was.'
De minister verwijst naar het optreden van de Nederlandse militairen van de Rapid Reaction Force, die na de val van Srebrenica Sarajevo hebben ontzet, en de deelname van F 16's aan de acties bij Gorazde. Het heeft Voorhoeve verbaasd dat de Tweede Kamer 'wat lacherig' reageerde toen hij foto's liet rondgaan met het bewijs voor de succesvolle acties. 'Dat vond ik moeilijk te plaatsen. Of het niets voor Nederland was om zulke harde klappen uit te delen.'
De veertien criteria van het zogeheten Toetsingskader voor het uitzenden van militairen, dat na Srebrenica door Defensie en Buitenlandse Zaken is opgesteld, zijn nauwkeurig nagelopen in het geval van Albani.
Het militaire advies dat Voorhoeve van zijn adviseur Van den Breemen kreeg was negatief. Voorhoeve, die naar eigen zeggen nog nooit een advies van Van den Breemen naast zich heeft neergelegd, ging akkoord.
Ook Buitenlandse Zaken zag dit keer niets in militaire deelname. Niemand durft het hardop te zeggen in Den Haag, maar onder Italiaanse vlag opereren is vragen om moeilijkheden. Nederland hoeft Itali niet te helpen zijn nationale belang te verdedigen in Albani. Voorhoeve verwijst wel naar de politieke onrust in Itali over de missie.
Op dit moment zijn er veertienhonderd Nederlandse militairen in Bosni, maar Voorhoeve zegt dat niet vergeten moet worden dat er zeshonderd mariniers klaar staan om daar binnen zeventien dagen te worden ingezet. Dat kan gebeuren als de situatie bij de gemeenteraadsverkiezingen in Bosni uit de hand dreigt te lopen.
Toch wil Voorhoeve ruimte houden in het toepassen van het Toetsingskader. En daarmee verraadt hij zijn aloude interventionistische instelling.
'Ik zeg niet dat alle veertien punten altijd positief moet worden beantwoord', zegt de minister. 'Iedere keer moet je een nieuwe afweging maken. Er kunnen vragen onbeantwoord blijven, maar toch humanitaire redenen zijn om mee te doen. Maar dan heb je, net als de Tweede Kamer, wel wat uit te leggen als het misgaat.
'De regering moet wel zeer sterke argumenten hebben om met een verdeeld parlement op stap te gaan. Het binnenlandse draagvlak telt mee. Ik heb een aantal malen moeten uitleggen aan ouders waarom hun zonen niet terugkwamen. Als je dat niet kan uitleggen, zit de vredesmissie niet goed in elkaar.'

Foto
	Minister Voorhoeve FOTO MARTIJN BEEKMAN

