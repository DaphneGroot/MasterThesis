	Jeltsin naar Den Haag voor Europees overleg
	AP, AFP, Reuter
MOSKOU
De Russische president Jeltsin zal op 4 februari Den Haag bezoeken voor overleg met premier Kok en voorzitter Santer van de Europese Commissie. Het wordt Jeltsins eerste bezoek aan het buitenland sinds hij afgelopen november een vijfvoudige bypassoperatie onderging.
De Russische president komt naar Den Haag omdat Nederland dit half jaar voorzitter van de Europese Unie is. Volgens de Duitse bondskanselier Kohl, die Jeltsins reisplannen tijdens een bezoek aan Moskou aankondigde, moet het onderhoud de betrekkingen tussen Rusland en de EU bevorderen.
In april gaat Jeltsin naar Duitsland om in Baden-Baden alsnog een prijs in ontvangst te nemen van de Duitse media, die hem vorig jaar tot 'man van het jaar' kozen.
Kohl was zaterdag de eerste Westerse leider die Jeltsin bezocht sinds zijn operatie. De twee leiders, die op goede voet met elkaar staan, hebben opnieuw gepraat over de uitbreiding van de NAVO. Rusland blijft vinden dat de plannen hiervoor de machtsbalans in Europa verstoren.
Maar Kohl sprak de verwachting uit dat dit jaar een 'redelijke oplossing wordt gevonden die uitbreiding van de NAVO mogelijk maakt zonder nieuwe scheidslijnen te creëren'. De bondskanselier zal de komende dagen contact opnemen met andere NAVO-leiders over een aantal 'nieuwe ideeën' die hij met Jeltsin heeft besproken. De Russische president zag er tijdens de ontmoeting met Kohl zwak uit. Kohl raadde Jeltsin aan het nog een tijdje rustig aan te doen.

