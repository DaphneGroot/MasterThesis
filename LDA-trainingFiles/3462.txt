	Niet ondanks, maar dankzij de acne
	MANON UPHOFF is een ontwapenende vertelster. Dat bewees ze met Begeerte en dat demonstreert ze met Gemis, haar tweede boek, opnieuw. Haar stijl is vlot, op het slordige af. Het is alsof ze spontaan de dingen eruit flapt die een ander liever voor zich zou houden en je kunt je voorstellen dat er (nog) lezers zijn, die zullen mompelen 'tut, tut, tut, moet dat nou', vooral als ze haar personages de wellust laat ondergaan.
Nu zijn we, wat dat laatste betreft, wel het een en ander gewend. Per slot van rekening wordt de postmoderne mens overvoerd met seks. Als onze tijd door iets gekenmerkt wordt, dan is het wel door een vorm van lichamelijkheid, die naast arbeid en sport het spel der edele delen omvat en het zou in de lijn der verwachtingen liggen als bijvoorbeeld in de kunst (of in de literatuur) aan deze drieenheid in gelijke mate recht gedaan zou worden, maar nee, het draait toch altijd weer om de seks.
Bij Manon Uphoff is dat niet anders, maar bij haar is deze vorm van lichaamsbeweging niet uitsluitend bedoeld om te choqueren en zo tamelijk gemakzuchtig succes te behalen. In haar fantasierijke pogingen de lezer met verrassende seksuele variaties te confronteren, zit wel iets provocerends, maar ze draagt dat niet rechtstreeks uit. In Gemis wordt het heel geloofwaardig deel van het gedrag dat haar hoofdpersoon, het meisje Mara, tentoonspreidt. Ze is 13 als het boek begint - en met haar gebochelde vriendin op avontuur gaat met twee Chinese mannen - en ze is 17 als wij ten slotte afscheid van haar nemen.
In die jaren is er - voor Mara - veel gebeurd. Ze is met het gezin waarvan ze deel uitmaakt, verhuisd. Het verlies van de vertrouwde omgeving bezorgt haar een gevoel van ontworteling, dat samenvalt met haar verlangen het leven buitenshuis te leren kennen. Maar de band met thuis, met haar altijd klagende, licht exhibitionistische moeder, haar zachtaardige, kunstschilderende vader - die beiden eerder gehuwd zijn geweest - en haar drie (half)broers is nog zo sterk dat ze een tijdlang tussen twee werelden pendelt.
Buiten gedraagt ze zich, zo jong als ze is, al tamelijk volwassen; thuis lijkt ze zich te voegen in het gezinspatroon (maar God hoort haar brommen, als ze haar vader bekent met een man te hebben geslapen, en ook de scne waarin een broer haar betrapt terwijl ze zich weer eens bevredigt met de staart van de kat, getuigt niet bepaald van een voorbeeldige aangepastheid).
De deur gaat voor Mara wat verder open als ze een met acne overwoekerde jongen, Helmi, verleidt. Het begint ermee dat ze zich bloot aan hem vertoont, een neiging die ze in de loop van dit verhaal meer aan de dag legt en die misschien verwijst naar wat ze van haar moeder heeft overgenomen, maar het is duidelijk dat ze Helmi helem  l wil, wat spoedig blijkt uit de manier waarop ze hem manipuleert. Niet ondanks zijn acne, maar dankzij. Het is niet alleen daardoor een wat vreemde verhouding. De afstand tussen beiden - zij een leerlinge van het gymnasium, hij een eenvoudige boerenlul - wordt gesymboliseerd in hun lichamelijke omgang, die zelden teder en meestal - van de kant van Mara - tamelijk doelgericht is: zonder al te veel omwegen ontfermt ze zich over zijn geslacht, dat zij onvervaard in de mond neemt, alsof het meer van h  r dan van hem is.
Die Helmi is een kluns, en wat Mara behalve het lichamelijke aan hem beleeft, zou snel verteld zijn als hij niet samen met zijn broers een bandje had. Met hem komt Mara in de (overigens wat sjofele) wereld van de lokale popmuziek terecht. Dat de jongens professionele ambities hebben, vergroot Mara's belangstelling. Na het verhaal van de verhuizing en het leven thuis wordt deze roman meer en meer het verhaal van Mara en Helmi, vermoedelijk doordat deze verhouding Uphoff de gelegenheid biedt Mara's persoonlijkheid - waarin ongetwijfeld ook wel iets van haar eigen dromen en verwachtingen steekt -, haar puberale onrust en grilligheid, maar ook haar fantasie en lust tot experimenteren te laten zien.
De combinatie van lust en fantasie is wat Mara - en mutatis mutandis Uphoff - intrigeert. Het intrigeert haar zo dat daarop steeds meer het accent komt te liggen. In haar spel met de slome, en nogal initiatiefloze Helmi gaat Mara nogal ver, zelfs zo ver dat ze op een keer zijn rug met een glasscherf bewerkt. Maar de lustgevoelens die Mara daarmee (voor haarzelf) haast klinisch opwekt, brengen haar geen stap verder tot gevoelens van liefde, waarvan ze zou willen weten wat dat zijn.
Lust en liefde willen maar niet samengaan in Mara's erotische proeftuin, waarin de schoonheid zou moeten bloeien, maar waarin alles de doffe kleur aanneemt van de treurige provinciale omgeving. Zelfs de muziek (van de jongens), haar tekenen en schrijven bieden geen opening.
Ogenschijnlijk realistisch, maar in feite heel fragmentarisch schetst Uphoff de belevenissen, gedachten en gevoelens van Mara, een kind van deze tijd, door de wol geverfd, maar onmachtig om boven zichzelf, haar eigen milieu, en de 'arbeiders'-sfeer bij haar vriendje thuis uit te stijgen, al wekt ze de indruk - door haar vanzelfsprekende 'volwassen gedrag' - haar eigen leven krachtig te regisseren. Ze doet bij wijze van spreken wat ze wil.
Voor een navrant avontuurtje met de halfblinde suikerpatint, die een opname van Helmi's band produceert, deinst ze dan ook niet terug. Het opent haar de ogen voor de ware kant van haar omgang met Helmi, maar daarmee heeft ze zich nog niet bevrijd van de alomtegenwoordige lelijkheid.
Uphoff verbeeldt heel levendig het zoeken van de fantasierijke Mara naar de chte ervaringen waarnaar zij hunkert. Dat zij zich daarbij concentreert op de verhouding van het meisje met de 'puistenkop' Helmi, komt de intensiteit van het verhaal ten goede (en doet je vergeten dat het meisje ook nog zoiets als een schoolleven heeft, waarover we niets te horen krijgen), maar als het gaat om de vraag of deze Mara ten slotte uitgroeit tot iets meer dan een willekeurig Nederlands meisje in de jaren tachtig of negentig van deze eeuw - of hier met andere woorden een variant geschetst wordt van een 'tijdsbeeld' als in De avonden van Gerard Reve bijvoorbeeld -, moet ik zeggen: nee.
Deze roman is het 'negatief' van een traditioneel liefdesverhaal. Mara vindt in de liefde niet de 'schoonheid' (en de verrukking, en nog zo wat zaken die bij een eerste liefde horen); zij heeft eerst de lelijkheid het hoofd te bieden, en dat doet ze zo grondig dat Uphoffs boek er interessant door wordt. De 'spontane' vertelwijze versterkt deze positieve indruk, maar de tekortkomingen die ermee gepaard gaan, zijn er ook de oorzaak van dat de flarden uit Mara's leven zich niet aaneenvoegen tot iets wat je dieper raakt. Er bezinkt, ook bij herlezing, weinig, een gevolg van dat gebrek aan samenhang, die in een roman nu eenmaal met stilistische middelen wordt bewerkstelligd.
Uphoff is, hoewel spontaan, ook vaak slordig. Er zijn zinnen die grammaticaal niet kloppen, waardoor je uit het verhaal wordt gestoten. De vergelijkingen waaraan de schrijfster zich met ware overgave bezondigt, zijn vaak bizar, en verraden een gebrek aan 'toon'. De kracht van haar prille schrijverschap zit vooral in haar vermogen boeiende en vaak gewild prikkelende scnes te verzinnen, in de anekdotiek. Nu nog de grote lijn. De visie, zo u wilt.
Willem Kuipers
Manon Uphoff: Gemis.
Podium; 173 pagina's;  29,90.
ISBN 90 5759 031 X.

Foto
	Manon Uphoff FOTO CARLA SCHOO

