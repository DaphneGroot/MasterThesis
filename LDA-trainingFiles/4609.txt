	Vader Freud en zijn discipelen
	Nederlandse psychiaters speelden een vooraanstaande rol bij de introductie van de psychoanalytische theorien van de Weense psychiater Sigmund Freud in de academische wereld. Het eerste internationale congres waarop de freudiaanse zienswijze, in het bijzonder ten aanzien van het ontstaan van hysterie, een belangrijk thema vormde, vond plaats in september 1907 in Amsterdam. De Leidse hoogleraar Gerbrand Jelgersma verrichtte vervolgens baanbrekend werk toen hij in 1914 onder de titel 'Ongeweten geestesleven' de jaarlijkse diesrede aan de Leidse universiteit geheel in het teken stelde van een pleidooi voor de toepassing van de psychoanalyse in de universitaire psychiatrie. Freud wist niet wat hem overkwam: 'Denken Sie, offizieller Psychiater, Rektoratsrede, Psychoanalyse mit Haut und Haaren', schreef hij enthousiast aan zijn Hongaarse geestverwant Ferenczi.
Het leek 'een veelbelovende start' in de relatie tussen de psychoanalyse en de psychiatrie in Nederland, schrijft W. Heuves in zijn bijdrage aan de bundel Andere kamers in het huis van Freud (Boom;  26,50). Deze bundel wordt vandaag tijdens een speciaal symposium in Utrecht gepresenteerd ter gelegenheid van het vijftigjarig bestaan van het Nederlands Psychoanalytisch Genootschap, dat in 1947 werd opgericht door de psychiaters W.H. Westerman Holstijn en J.H. van der Hoop.
Het Genootschap is niet de enige club die actief is om het erfgoed van Freud in Nederland vorm te geven en te verbreiden. In maart 1917 al werd de Nederlandse Vereniging voor Psychoanalyse opgericht, die dit jaar dus zeventig jaar bestaat. Het Genootschap splitste zich na de oorlog af, omdat de leden ervan zich niet helemaal meer konden in de soms starre en dogmatische benadering van Freuds theorien. 'In het huis van vader Freud zijn vele woningen', zo verwoordde Westerman Holstijn later zijn 'rekkelijke' opvattingen. 'Want het was een typisch kenmerk van Freud dat hij, naast een duidelijk dogmatiserende trek, tevens, ja soms tegelijkertijd, een vrijere, liberaliserende trek had, die hem de zaken van een ruimer standpunt deed beschouwen.'
De academische psychiatrie nam het psychoanalytisch gedachtengoed in eerste instantie, 'zij het niet zonder strijd en aarzeling', in haar midden op, stelt Heuves. Pioniers hierbij waren de psychiaters Jelgersma, Bouman en Strcke. 'Uiteindelijk nam de psychoanalyse in de academische psychiatrie van Nederland - overigens net als in de rest van de westerse wereld - een prominente plaats in. Dat kan bijvoorbeeld worden opgemaakt uit het gegeven dat in die jaren van bloei vrijwel alle hoogleraren in de psychiatrie ook psychoanalyticus waren.' In de jaren zeventig kwam er langzaam maar zeker de klad in. Een van de belangrijkste oorzaken was dat de psychoanalyse niet meeging in de wetenschappelijke traditie van de natuurwetenschappen, die is gebaseerd op kwantitatief-empirisch onderzoek. Heuves: 'Duidelijk is in elk geval dat de ontwikkeling in de psychiatrie van de laatste decennia laat zien dat in het wetenschappelijk debat de psychoanalyse steeds meer buiten spel is komen te staan.'
In het kortgeleden verschenen Freud in Nederland - Een eeuw psychoanalyse (Boom;  42,50) geeft de Leidse bijzonder hoogleraar godsdienstpsychologie Harry Stroeken een gedetailleerd overzicht van de wijze waarop Freuds ideen in de loop der jaren in Nederland zijn opgepikt en met welke troebelen en problemen dat gepaard is gegaan. Interessant is wat hij schrijft over de huidige stand van zaken.
De psychoanalyticus is zich aan de ene kant, aldus Stroeken, ervan bewust dat de pychoanalyse in een crisis verkeert en zal zich, 'als hij geen oogkleppen op heeft', rekenschap geven van de ernst van de situatie. Aan de andere kant raakt de kritiek hem maar matig. 'Hij heeft de positieve effecten van de psychoanalyse als therapie aan den lijve ondervonden door de leeranalyse, als het goed is. Hij heeft mensen ervan zien opknappen, als het goed is. (. . .) De kern van de zaak is niet in gevaar. Het is ongeveer zoals men in Wenen placht te zeggen: zelfs indien de situatie hopeloos zou zijn, was zij niet ernstig.'
Han van Gessel

Foto
	Sigmund Freud, rond 1912. FOTO UIT 'FREUD IN NEDERLAND'

