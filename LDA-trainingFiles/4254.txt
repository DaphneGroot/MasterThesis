	In een web van illusies
	ALVARO POMBO heeft zich betrekkelijk geruisloos opgewerkt tot een van de belangrijkste schrijvers van Spanje. Anders dan veel van zijn collega's, die geen gelegenheid onbenut laten om zich in het openbaar te manifesteren, werkt hij in alle rust aan een oeuvre dat binnen en buiten Spanje steeds meer erkenning krijgt.
Hoewel hij verstek liet gaan op de laatste Frankfurter Buchmesse, boekte hij daar een belangrijk nieuw succes. Een vooraanstaande Franse uitgever kocht er de vertaalrechten van drie van zijn boeken en zal die binnenkort tegelijkertijd in Frankrijk uitbrengen.
Ook in Nederland mag hij zich in een groeiende belangstelling verheugen. Nadat enige tijd geleden de romans De held van de mansardes van Mansard en Lichte vergrijpen werden gepubliceerd, is het nu de beurt aan De aangenomen zoon. Dit boek, uit 1984, is karakteristiek voor zijn verteltrant. De onopgesmukte, beeldende stijl, de zich langzaam ontvouwende intrige, het thema van de door de maatschappij verdoemde homo-erotische liefde, en de sombere, desolate atmosfeer zijn ook in zijn overige werk, met name in Lichte vergrijpen, terug te vinden.
In deze laatste roman was Madrid het decor; voor De aangenomen zoon greep Pombo terug op zijn geboortestreek, de Spaanse noordkust. Daar woont, in een afgelegen villa, de vrijwel volledig gesoleerde schrijver Pancho samen met zijn zwijgzame huishoudster en de schimmen van zijn moeder en zijn oom Mat¡as.
'Ik ben geen uitzonderlijk persoon. Ik ben niet bespiegelend, niet hartelijk, geen studiebol, geen schrijver. Mijn moeder was schrijfster', begint Pancho zijn relaas. Het zijn veelzeggende woorden voor iemand die jarenlang met zijn overheersende moeder aan een literair project heeft gewerkt, dat nooit tot publicatie heeft geleid.
Na haar dood is Pancho blijven schrijven, maar de hoop op publieke erkenning heeft hij laten varen. Hij vindt dat niet erg, want de buitenwereld is voor hem inmiddels z¢ ver weg geraakt, dat zij enkel nog in zijn verbeelding lijkt te bestaan. Zelfs de plaatselijke pastoor die hem wel eens opzoekt, kan deze afstand niet overbruggen, blijkt uit de even laconieke als vermakelijke gesprekken die Pancho met hem heeft.
Maar als diezelfde pastoor hem in contact brengt met een jongeman die vroeger enige tijd voor hem heeft gewerkt, wordt Pancho's gezapige rust wreed verstoord. In de passages die nu volgen, toont Pombo zijn vakmanschap. Vooral de manier waarop hij Pancho weer vat laat krijgen op de verdrongen episode met de jongeman is geraffineerd.
Wat zich precies tussen het tweetal heeft afgespeeld, wordt nergens helemaal duidelijk. Een feit is dat Pancho zijn verleden in een ontluisterend nieuw licht begint te zien. Omdat hij zich vagelijk schuldig voelt jegens de aan lager wal geraakte jongeman, besluit hij diens zoontje onder zijn hoede te nemen.
In een sobere, suggestieve stijl toont Pombo de ontgoocheling waaraan Pancho vervolgens ten prooi valt. De aanwezigheid van het jochie heeft weliswaar een verfrissende uitwerking op hem, maar doet hem tegelijkertijd beseffen hoezeer zijn kluizenaarsbestaan en de samenwerking met zijn moeder hem van het leven hebben vervreemd.
Het binnendringen van de buitenwereld in Pancho's bestaan loopt onontkoombaar uit op een catastrofe, maar de ware toedracht blijft dankzij Pombo's subtiele omspeling ervan tot het laatst geheim. Pombo toont daarentegen onomwonden dat Pancho met zijn solitaire levensstijl en zijn vermeende homoseksuele aard een gemakkelijk slachtoffer vormt in een maatschappij waarin beide zaken doorgaans als verwerpelijk worden beschouwd.
Naast een beklemmend verhaal over eenzaamheid, verdringing en 'schuld' is De aangenomen zoon ook een bespiegeling over zin en onzin van de literatuur. Pancho en zijn moeder staan daarbij model voor hoe het n¡t moet. Gedesillusioneerd omdat hun verhalen geen uitgever vonden, sloot het tweetal zich af van de realiteit. In een web van illusies brachten zij elkaar in de waan dat ze voor de eeuwigheid schreven.
Volgens Pancho's moeder zou publicatie aan een boek niets toevoegen en slechts de auteur een 'aureool van ingebeelde ijdelheid' verschaffen. In dit tijdperk van literaire hypes en overexposures zou je dit laatste nog bijna gaan geloven, maar gelukkig toont Pombo zelf het ongelijk van zijn personage: De aangenomen zoon is een integer boek, dat niet ongepubliceerd had mogen blijven.
Sander de Vaan
Alvaro Pombo: De aangenomen zoon.
Uit het Spaans vertaald door Elly de Vries-Bove.
Menken Kasander & Wigman; 140 pagina's;  35,-.
ISBN 90 74622 18 6.

Foto
	Alvaro Pombo

