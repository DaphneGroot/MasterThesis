	Niet meer tegennatuurlijk, maar interessant
	'Mutant materials in contemporary design', t/m 30 november in het Groninger Museum. Catalogus (Engelstalig)  59,50.
Van de genomineerde ontwerpen voor de Rotterdamse designprijs was er n de absolute lieveling van het publiek: het stoeltje van Marcel Wanders. Dit fraaie fauteuiltje, geknoopt van touw in een fraai macrampatroon, staat zonder frame of een andere vorm van steun gewoon uit zichzelf rechtop. Een ijzersterk ontwerp: hypermodern in technisch opzicht, maar in plaats van high-tech oogt het gezellig en knus. Met dank aan de TU Delft. De speciale soort epoxyhars, waar Wanders zijn knoopsel in drenkte tot de gewenste stijfheid was bereikt, werd hier ontwikkeld op de afdeling vliegtuigbouw en ruimtevaart.
Dit staaltje van hedendaagse alchimie is n van de meer dan tweehonderd baanbrekende ontwerpen voor handel en industrie die het Groninger Museum exposeert. 'Mutant materials in contemporary design 1985-1997' gaat over de wisselwerking tussen vormgeving en materiaal. Nu plastic zich gedraagt als metaal, hout flexibel is als klei, keramiek harder en sterker dan staal, en glas voor weefsels wordt gebruikt - kortom, nu materialen zich anders gedragen dan we gewend zijn omdat hun fysieke eigenschappen met behulp van nieuwe technologien zijn aangepast, uitgebreid en veranderd, kan van touw een stoel worden gemaakt en van glas een scheermesje.
'Eeuwen geleden', schrijft het hoofd tentoonstellingen van het Museum of Modern Art in New York Terence Riley in het voorwoord van de catalogus, 'zochten alchimisten naar manieren om goedkope materialen om te zetten in dure. Lood moest transformeren tot zilver en goud. Aan het einde van de twintigse eeuw zijn we eindelijk in staat om materialen volledige transmutaties te laten ondergaan.'
Nog nooit werden hout, kunststoffen, vezels en plastics tot zulk extreem gedrag gedwongen als nu. Dat komt doordat innovatieve industrien als de militaire- en de ruimtevaartindustrie spectaculaire nieuwe materialen en materiaaleigenschappen ontwikkelen. Een stuk ultra-high-carbonstaal kan nu tot tien keer zijn lengte worden uitgerekt. In Japan is een schuim ontwikkeld dat lichter is dan lucht en biologisch afbreekbaar.
Maar nieuw materiaal alleen is niet voldoende om tot nieuwe produkten te komen. Om de mogelijkheden toe te kunnen passen, was een mentaliteitsverandering bij ontwerpers nodig. Nog maar enkele decennia geleden was het not done om op zogenaamd 'ondeugdelijke' manieren met materialen om te gaan. Hout was hout en als je het natmaakte, kon je het buigen, zoals Thonet ons eind vorige eeuw bijvoorbeeld liet zien in zijn beroemde stoelen.
Thonet en zijn collega's erkenden de limieten die hun materiaal hun stelde. Tegenwoordig doen ontwerpers dat niet meer. Sinds het echtpaar Eames in de jaren vijftig met glasfiber (afkomstig uit de oorlogsindustrie) zijn beroemde kuipstoeltjes vormde en de ruimtevaartindustrie ons een decennium later zegende met de tefalpan, verdween langzaam het dogma dat materiaal 'eerlijk' moet worden toegepast.
Het houten stoeltje van de Italiaan Marco Ferreri op de tentoonstelling heeft een houten zitting die zo zacht is als een kussen. Het geheim: hij gebruikte een combinatie van laminaten en fineers en spoot daartussen synthetisch schuim. Dat heet nu niet meer 'tegennatuurlijk' maar interessant.
De meest recente ontwerpen in 'Mutant materials' komen overigens uit Nederland. De tentoonstelling, die al in 1995 werd gemaakt door Paola Antonelli (de design-conservator van het Museum of Modern Art die eerder een MoMA-expositie over Nederlands design samenstelde), reisde naar Azi voor hij in Groningen neerstreek. Voor de gelegenheid werd een aantal Nederlandse ontwerpen toegevoegd. Van Wanders zijn er behalve het stoeltje zijn Lace tables, kleine, transparante (maar harde) kubussen van Zwiters kant, van Dick van Hoff een wasbekken van vilt en van Arnout Visser anti-slip badkamertegels met keramische 'druppels', allen uit de collectie Droog Design.
Toch is de tentoonstelling minder geslaagd dan je zou verwachten. Dat ligt deels aan de presentatie: sec, met een minimum aan toelichting, zodat voor een niet-ingewijde vaak moeilijk valt te begrijpen waarom een bepaald produkt of prototype zo bijzonder is. Dat is jammer, want de expositie bevat veel opwindende 'uitvindingen'. Het ligt ook aan het feit dat je de voorwerpen niet mag voelen, optillen en uitproberen. Daardoor moet je maar geloven dat ze zo zacht, licht of flexibel zijn. Hier en daar is wel een miniem stukje weefsel of kunststof op een tafel gespijkerd, dat je naar hartelust mag betasten, maar van dat surrogaat word je niet echt veel wijzer.
Eigenlijk kun je beter de (uitstekende) catalogus lezen. En dan op naar de winkel. Want de ontwikkelingen die in 'Mutant materials' worden getoond, zijn spectaculair, maar ze raken ook steeds meer ingeburgerd. De fietshelmen, skateboards en brilmonturen van de expositie zijn gewoon te koop. En in de sportwinkel mag je wel in gelzadels knijpen en de allernieuwste snowboards van hout en fiberglas betasten. In de designmeubelzaak kun je tenminste zitten op de met wol beklede foamstoelen en -banken van Ron Arad en voelen hoe stevig ze zijn, ondanks hun flexibiliteit.
Ineke Schwartz

Foto
	Harry Allen, lamp van keramisch schuim (1994). Phillipe Starck, televisie-ombouw van zaagsel (1993). Frank Gehry, leunstoel van laminaat (1990).

