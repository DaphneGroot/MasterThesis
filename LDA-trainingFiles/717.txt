	Vorst doet waterleiding springen in vele duizenden huishoudens
	Van onze verslaggeefster
AMSTERDAM
De aanhoudende vorst heeft in vele duizenden woningen in Nederland wateroverlast veroorzaakt. De waterleidingbedrijven worden overstelpt met meldingen over gesprongen waterleidingen en kapotte meters. In het Twentse dorp Buurse kwamen 1100 inwoners gisteren zonder stromend water te zitten door het springen van een hoofdleiding. Ook in het Utrechtse Maartensdijk sprong de hoofdleiding.
Volgens de waterleidingbedrijven, verenigd in de Vereniging van Exploitanten van Waterleidingbedrijven in Nederland (Vewin), zijn problemen op een dergelijke schaal in tien jaar niet meer voorgekomen.
Het Waterleidingbedrijf Midden-Nederland (WMN) kreeg donderdag ruim tweeduizend meldingen binnen van gesprongen leidingen. De telefooncentrale was gisteren, ondanks de vijftien extra ingezette telefonistes, overbelast. De 25 monteurs van WMN kunnen de plotselinge hoeveelheid werk niet bijhouden. 'We adviseren mensen maar een loodgieter te bellen', zegt woordvoerder G. Worrell.
De klachten variÃ«ren van bevroren waterleidingen tot gesprongen pijpen, kapotte watermeters en problemen met de verwarmingsketels. Hoewel overal extra monteurs zijn ingezet en tot minimaal tien uur 's avonds wordt doorgewerkt, kampt elk waterbedrijf met een wachtlijst.
In het noorden en in het oosten van Nederland was het relatief rustig. Daar kregen de waterleidingbedrijven gemiddeld honderd meldingen te verwerken. Het Waterleidingmaatschappij Oostelijk Gelderland (WOG) was met vierhonderd meldingen een uitzondering.
'Tocht is het grootste gevaar. Het vriest zo'n twaalf graden, maar door de wind lijkt het wel min dertig', zegt woordvoerder A. van der Heiden van de WOG. Hij adviseert leidingen en meters zo goed mogelijk te isoleren. 'Desnoods pak je het in met een doek. Of zet er een straalkacheltje bij. Als het maar warm en beschut blijft. Laat ook niet het toiletraampje open staan. Tap het fonteintje af en gooi na het doortrekken zout in de wc. Dan ben je helemaal zeker van je zaak.' Mensen die langer van huis gaan, wordt aangeraden de hoofdkraan af te sluiten.
Dat het aantal meldingen zo enorm is, komt volgens woordvoerster C. Hovenier van de Vewin 'doordat veel mensen door de strenge vorst zijn overvallen'.
Een goed overzicht van de situatie ontbreekt nog. Bij alle 29 waterleidingbedrijven in Nederland komen nog voortdurend meldingen binnen. Volgende week wordt het iets minder koud. Maar dan is het probleem nog niet direct opgelost, zegt Hovenier. 'Bevroren leidingen die licht gescheurd zijn, kunnen dan gaan lekken.'

