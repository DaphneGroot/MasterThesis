Federalnaja sloezjba bezopasnosti.
Hoofdkwartier van de FSB in Moskou
FSB is de gebruikelijke Russische afkorting van Federalnaja sloezjba bezopasnosti Rossijskoj Federatsii (Федеральная служба безопасности Российской Федерации), oftewel Federale Veiligheidsdienst van de Russische Federatie. De dienst houdt zich onder meer bezig met het tegengaan van corruptie, terrorisme en georganiseerde misdaad.
Geschiedenis.
De dienst is in 1995 opgezet als opvolger van de FSK, die op zijn beurt vervanger was van de roemruchte KGB. In datzelfde jaar kreeg de FSB bevoegdheden die veel verder gaan dan die van de FSK en die meer doen denken aan de bevoegdheden van de KGB.
Structuur.
Van juli 1998 tot augustus 1999 was Vladimir Poetin, de latere president van het land, hoofd van de FSB, gevolgd door silovik Nikolaj Patroesjev van augustus 1999 tot mei 2008. Sindsdien is Aleksandr Bortnikov (het voormalige hoofd van de afdeling economische veiligheid) aangesteld tot hoofd van de organisatie.
Op 11 juli 2004 tekende President Poetin een decreet voor een structuurwijziging van de FSB welke in september daaropvolgend werd doorgevoerd. Daarbij werd tevens bepaald dat de grensbewaking en de nationale afluisterdienst, de FAPSI weer onder de FSB gingen vallen. Daarmee heeft de FSB vrijwel weer alle taken die de KGB had. De enige uitzondering is het buitenlandse inlichtingenwerk, dat ten tijde van de KGB onder het roemruchte eerste hoofddirectoraat viel, maar nu nog door de SVR wordt uitgevoerd.
De structuur van de FSB bestaat uit regionale afdelingen in alle regio's van de Russische Federatie en functionele afdelingen op federaal niveau in Moskou. De functionele centrale structuur is sinds de reorganisatie van september 2004 opgebouwd uit 8 diensten en vele afdelingen.
Relaties met Nederland.
In mei 2017 werd bekend dat leden van de FSB sinds 2009 regelmatig naar Nederland komen, om op uitnodiging van de Nederlandse politie met onder meer leden van het FBI te overleggen over het bestrijden van cybercrime. De Nederlandse veiligheidsdienst AIVD was bezorgd over deze bezoeken en om hieraan tegemoet te komen, wordt de AIVD vooraf en achteraf geïnformeerd en worden de gebruikte ruimtes onderzocht op de eventuele aanwezigheid van afluisterapparatuur.
