	Mathilde Santing zingt wisselend bewolkt  'Het gestileerde gaat er af. En het zal nog erger worden'
	EERST MAAR even het geluk dat Mathilde Santing in haar eerste zeven levensjaren ten deel viel. 'Ik herinner me ons huis in Amstelveen, de garage naast de huiskamer, gestoffeerd met zeil en gordijnen. Daar konden we schommelen, daar leerde ik zingen. Er waren verkleedkisten, er waren altijd vriendjes over de vloer. Het was een zeldzaam zonnige tijd.
'We gingen vaak naar het zwembad. Mijn vader en ik zaten in de auto, onze zwempakken al aan, en daaroverheen alleen een badjas. Hij was een fantastische zwemmer, een mooie grote kerel, ik sloeg hem met bewondering gade. Hij was piloot bij de KLM. Als hij thuis was, nam hij me mee voor een ritje langs de Amstel. Onderweg deelde hij chocola uit. We waren gelukkig samen.'
Maar toen, tijdens een vakantie in Canada, werd haar vader ziek. Santing (38) aarzelt: 'We hebben een strandhuisje gehuurd, we zitten aan een meer, het lijkt wel de z. Mijn vader is druk, hij praat veel, wil mijn broers met alle geweld een boek uitleggen. De blik in zijn ogen klopt niet. Later wordt hij woedend. Ik begrijp er niets van. Wij, mijn broers, mijn zusje en ik, kijken weggedoken achter heuveltjes met grote ogen toe.'
Dat beeld staat sindsdien op haar netvlies gebrand. 'Hij was psychotisch geworden, zeiden ze.'
Het kwam nooit meer goed. Met ironie: 'Wat restte was een kosmos van verdriet.' Ze wil ze er niet te veel over zeggen, dat mocht vroeger immers ook niet. 'De omgeving mocht er niets van weten. Dat heeft me nogal belast. Ik werd er wantrouwend van - kijk uit, geef mensen niet de kans je te pakken.
'Nog altijd ben ik achterdochtig. Onbetrouwbare mensen zul je in mijn omgeving niet aantreffen. Als ik het gevoel heb dat mensen me in gevaar brengen, krijgen ze een helleveeg tegenover zich.
'Toen mijn vader ziek werd, kon ik niet langer in toverkracht geloven, er was alleen nog slot en grendel. Aan de veilige hirarchie in mijn bestaan kwam een eind. Ik vreesde de veroordeling, ik dacht dat mijn vader, die hoog in aanzien stond, door de wereld gediskwalificeerd zou worden. Ik kan heel goed liegen - thuis heb ik de best denkbare training gekregen. Mijn vader vond dat er niks aan de hand was, mijn moeder was bezorgd. Het gezinsleven raakte ontwricht.'
Haar ouders raakten van elkaar vervreemd. Steeds nadrukkelijker manifesteerde zich een gebrek aan intimiteit. 'Het milieu thuis was, hoe liefdevol ook, zeer verantwoord, er werd veel gerationaliseerd. Knuffels waren er niet bij.'
Gelukkig was daar Juffrouw Zwart. Als klein meisje huppelde Santing, onbevangen en nieuwsgierig, de klas van een bevlogen muzieklerares binnen. Ze kreeg er een warm onthaal. 'Ze nam me op schoot, aaide mijn rug en zei: zing nog 'ns een liedje, je zingt zo mooi. Dat herhaalde zich elke les weer, maar ik dacht: vandaag is het vast afgelopen, ze stuurt me weg. Genoeg is genoeg.
'Laatst trad ik op met het Noordhollands Philharmonisch, samen met Charlotte Margiono. Haar man, Wim Zwart, blijkt de zoon van die lieve engel te zijn. Zeg jij nou nog eens dat toeval niet bestaat.'
Ze vertelt over de droom die ze, jarenlang, steeds weer droomde: 'Ik denk na over thuis maar zie een hotel - meer een pension eigenlijk, met een wespennest naast de deur. Ik ben de gast, de vertrkkende gast, altijd druk in de weer met koffers.'
Een pension kan het ouderlijk huis niet vervangen. 'Omdat er in onze familie weinig intimiteit was, heb ik lang gezocht naar intimiteit met mezelf. Dat lukte niet: altijd had ik de hardste lach, de grootste bek, ik leefde the life of the party - maar niemand zag hoe down ik thuiskwam. Intimiteit vond ik pas in de muziek, op het podium werd ik vanzelf zacht en verlegen.'
Santing schoof, begin jaren tachtig, met haar Elka-machine (een gecombineerde synthesizer en ritmebox) bijna schuchter het podium op. Haar breekbare bewerkingen van evergreens waren een openbaring, haar debuut-lp werd een groot succes. Platenmaatschappijen verdrongen zich, het buitenland lonkte. Maar Santing bleef waar ze was. En niet alleen omdat ze - zoals algemeen werd verondersteld - eigenzinnig was. 'Ik durfde niet, ik was bang, het succes hing als een zwaard van Damocles boven mijn hoofd. Ik dacht dat ik - letterlijk - gek zou worden van de druk, dat ik net als mijn vader ziek werd. Een therapeute heeft me verzekerd dat dat nooit zomaar zou gebeuren. Evengoed was ik, toen ik beroemd werd, ongelukkig.'
Nu, acht albums en vele optredens later, is ze haar grootste angsten kwijt. Ze kreeg professionele hulp, en vond rust bij Antje, met wie ze inmiddels vijf jaar een relatie heeft. 'Antje heeft een radar voor bullshit. Beleefdheidsgesprekken met blabla-figuren vervelen haar ogenblikkelijk.' Vier keer al verbleef Santing een weekje in een Zeeuws kuuroord waar gevast en gemediteerd wordt. 'Altijd heb ik geweten hoe bepalend die ene ervaring is geweest. Maar het was, als ik eraan terugdacht, alsof ik naar een film zonder geluid keek. Sinds kort heb ik het geluid terug.'
Ze steekt kaarsjes aan, schenkt koffie - dat wil zeggen: pacha, getrokken van de wortel van witlof -, laat met trots haar nieuwe werk- en repetitieruimte zien, tot voor kort een fietsenstalling. Ze wijst naar boven, eindelijk haar schaterlach: 'Ik geloof. Maar niet in God.' Binnenkort trekt ze er weer op uit met haar picknick-mand. 'Vol druiven, nootjes, blokjes kaas en ontbijtkoekjes, voor de jongens van de band. Ik ben hun vrouwelijke vader. Die mand gaat altijd mee. Van dat soort rituelen houd ik. Het leven is n groot excuus om picknicks te organiseren.'
Donderdag 13 maart gaat, in Leiden, een nieuwe concertreeks van Mathilde Santing and The Whole Band in premire. Opnieuw een eigenzinnige selectie uit de popgeschiedenis, de lievelingsnummers van de vorige tournee, en covers van werk van Marvin Gaye, Al Green, Squeeze. Titel van het theaterprogramma: Luckybug, een verbastering van ladybird, lieveheersbeestje. 'Alweer zo'n ritueel. Een lieveheersbeestje pak je op, je wacht tot het wegvliegt, en wenst jezelf geluk. Maar een insect is ook een symbool voor de dingen waar we niet op zitten te wachten.'
Een paar maanden geleden kreeg ze een telefoontje van het Van den Ende-concern. 'Of ik een rol wilde in de musical Joe. Ik kon het amper geloven, musicalrollen worden me nooit aangeboden. Joe houdt van capriolen in de lucht, hij is een piloot - net als mijn vader. Hij is een leuke kerel met maar n blinde vlek: hij durft niet zo intiem te zijn dat hij zijn vriendin zegt dat hij van haar houdt. Wanneer hij dat eindelijk wl doet, loeien de motoren zo hard dat zijn vriendin hem niet hoort. Joe stijgt op en verongelukt.' Ze dacht: deze musical is geen toeval, this has to be.
De voorwaarden waren goed, de muziek was mooi, de artistiek verantwoordelijken spraken haar aan - Santing zei uiteindelijk 'ja'. 'Ik studeerde twee liedjes in, en zong, de blik op Joop gericht - ik geef toe, dat ''Joop'' gaat snel - Ik volg alleen bevelen/ ik ben niet de baas, helaas. Heel toepasselijk, voor het eerst van mijn leven hoef ik niet de kar te trekken.'
Santing speelt de engel die, gezeten op een wolk, Joe vertelt dat hij zojuist overleden is. 'Hij vraagt: ben ik nou dood of gek? En de engel zegt: je bent niet gek.'
In juni beginnen de repetities, eind augustus is de premire. 'Een jaar geleden zou ik dit niet voor mogelijk hebben gehouden. Ik zit in dit vak om opwindende dingen mee te maken - Joop van den Ende staat te veel voor geruststellend amusement. Ik heb Miss Saigon gezien - goed gezongen, goed geacteerd, ziet er prachtig uit, en t¢ch heb je na afloop het gevoel dat je in V & D hebt gewinkeld.'
Eerder had ze, door de telefoon, over haar ja-woord aan Van den Ende gezegd: 'Het is toch alsof je in het leger gaat.' Sommigen reageerden sceptisch, ze citeert de criticasters: ''Santing gaat overstag. Vijftien jaar ging ze haar eigen gang, nu kiest ze alsnog voor het grote geld.'' Schamper: 'Give me a little bit of credit, please.'
Dit aanbod kwam op een uitgelezen moment. 'Mijn platencarrire heeft rust nodig. Ik ben een beetje teleurgesteld over de wijze waarop ik door Sony artistiek word begeleid. Ze zijn teveel op zoek naar een marketing-concept voor de volgende cd: Santing sings zus, Santing sings zo, kun je niet Gershwin zingen? En dan sta ik met een Gershwin-project in de theaters, komen ze niet eens kijken.
'Het budget dat ik tot mijn beschikking heb is te beperkt. Terwijl ik graag eens een paar stukken zou willen opnemen met het Metropole Orkest. Eigenlijk is het nogal beledigend dat je pas een cd mag maken als er een marketing-concept is. Dat motiveert me niet. Integendeel: het deprimeert me.'
Dit is het land van de amusementsindustrie. 'Paul de Leeuw is populair als zanger, en ik begrijp heel goed waarom: hij is als een haardvuur waaraan mensen zich kunnen warmen, er geburt iets als hij zingt. Maar op muzikaal niveau is het niet goed genoeg - het komt niet los van het origineel, het is karaoke-zingen. Misschien zeg ik dit ook uit frustratie: hij loopt met het grootste gemak binnen, ik leg er mijn ziel en zaligheid in en mag blij zijn als ik vijftienduizend cd's verkoop.
'Omdat er tegenwoordig meer Nederlandse muziek gedraaid en verkocht wordt, denken we dat het goed gaat. Maar niets is minder waar. We zitten te veel op het niveau van wat-leuk-dat-we-in-Holland-liedjes-kunnen-zingen. Steeds vaker stappen degenen die dat niveau ontstijgen uit de muziek, ze kiezen een ander beroep, of pakken de draad van het oude bestaan op. Zo'n Frederique Spigt loopt met haar ziel onder de arm. Ze krijgt de kans niet om haar vleugels uit te slaan. Terwijl ze een hoop optredens verdient, ze moet k¡lometers draaien.
'Ik heb er over gedacht te stoppen. In een arena van omhooggevallen biljart-entertainers kan ik niet functioneren. Een orkestband goed genoeg voor de mensen? Zal wel zo zijn - maar niet voor mij. Op die manier kan ik mijn kwaliteiten als muzikant niet bewaken. Geen sprake van dat ik de buit die ik niet wil hebben ga binnenhalen.'
Santing moet en zal live, met de beste muzikanten - haar band werd voor de komende tournee uitgebreid tot zeven man. Naast de cello, de accordeon en de xylofoon ook een nieuw drumstel en liefst twee bassisten: 'Een explosie in de ritmesectie, voor een ritmisch opwindend avondje.'
Lange tijd klonk ze breekbaar en intiem. 'Ik deed precies wat ik aankon. Uit angst dat anders het hek van de dam zou zijn. Heftig was ik niet, ik kon mezelf niet helemaal geven - als ik zong was het alsof mij de wapens uit handen werden geslagen.' Haar loepzuivere stem krijgt de laatste tijd rauwe trekjes. 'Het gestileerde gaat er af. En het zal nog erger worden.'
Tijdens het COC-gala in Carr bracht ze december vorig jaar een hartverscheurende, explosieve versie van de Elton John-ballad Don't let the sun go down on me. 'En dan schrijft de Volkskrant dat ik zelden zo goed op dreef was. Hoe weet jij dat, denk ik dan, ben je de afgelopen jaren ook maar n keer komen kijken?
'Met zo'n opmerking kan je me boos maken, hoor. Die recensent houdt zijn billen in z'n broek, hij zit lekker achter zijn personal computer arrogant te wezen. Antje zei het mooi, ze zei: journalisten zitten uit de wind, maar ze willen het graag laten waaien.' Ze staat op. 'Ook weer zo'n clich: dat je pas emotioneel zou zijn als je in leren jas op het podium staat te stampen.'
SANTING IS weer even helemaal Santing: uitgesproken en licht ontvlambaar. Maar vaak ook had ze de schijn tegen. Maakte ze een slimme move, of had ze haar zaakjes goed voor elkaar - 'Alright, misschien op het hysterische af' - kreeg ze achteraf te horen dat er met haar niet te werken viel. Joop van den Ende belde voor de zekerheid ook even rond om te vragen hoe lastig deze tante eigenlijk is. 'Moest ik wel om lachen. Hij is toch zelf ook lastig? En zijn rechterhanden zijn het vast ¢¢k. Lastig zou een aanbeveling moeten zijn - zeker in zijn ogen.
'Joop lijkt op mijn vader. Misschien was mijn vader iets meer goodlooking - maar ze hebben dezelfde Drentse kop, hetzelfde open, vertrouwenwekkende gezicht, met daarachter dezelfde boosheid misschien. Mijn vader kon erg boos worden - dat heb ik niet van een vreemde.'
Vroeger was haar fictieve tweelingzus haar redster in de nood. Verzonnen tijdens een vrolijk samenzijn in het vrouwencaf, begon Frederique Santing werkelijk een rol te spelen in het leven van Mathilde: niet alleen in het theater - als de nuchtere tegenhanger van de zangeres -, maar ook in het dagelijks leven. 'Fred vond Mathilde te netjes, te bangig, te afstandelijk ook. Via zo'n zusje kun je op een leuke manier kritiek op jezelf hebben.' Nog altijd zijn de Gezusters Santing gezamenlijk op het antwoordapparaat van de zangeres te horen: 'Zeg even wanneer je belde en waarom het gaat, want wij bellen niet lukraak mensen terug.'
Ze aarzelt even, van gekte is geen sprake, van een Jekyll & Hyde-syndroom wil ze niks weten. 'Ze kunnen wat mij betreft naast elkaar blijven bestaan. Maar ik moet zeggen: Mathilde is veel meer Fred geworden, ze zijn gentegreerd geraakt.'
Santing heeft niet langer moeite met contrasten. Als ze naar zichzelf kijkt, kijkt ze door een roze bril. 'En dan zie ik dat de zwarte vrouw weer meedoet. Op het podium zal ik swingend zijn. Maar ook zal ik blijven kiezen voor meditatieve momenten. Mooie ballads horen erbij.' De door haar bewonderde Frank Sinatra klinkt, zegt ze, op zijn beste momenten als de straten van New York. 'Ik klink als de luchten van Holland. Wisselend bewolkt - af en toe storm, dan weer een hoop lieve schapenwolkjes.'
Over een tijdje zal ze workshops geven aan jonge zangers en zangeressen, vanaf februari 1998 brengt ze, met danseres Anne Affourtit en art director Erwin Olaf, de muziektheaterproductie Grip. Santing is tevreden, Santing is in balans. Boze dromen over hotels die haar huis niet zijn behoren tot het verleden. Of toch niet? 'Laatst droomde ik dat ik op bezoek was bij een therapeute. Plotseling word ik aangevallen door een zwerm wespen. Ze vliegen in mijn haar, ik ben vreselijk bang, maar mijn vrienden, de jongens van de band, jagen ze weg. Ik word niet geprikt - ik blijf ongedeerd.'


Lucky Bug: 12 (try-out), 13 (premire) en 14 maart in de Leidse Schouwburg. Tournee tot en met juni.
Joe gaat op 31 augustus in premire in Carr, Amsterdam.

Foto
	Mathilde Santing FOTO MAARTEN CORBIJN

