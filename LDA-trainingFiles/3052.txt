	Musicaltalent slaat zich door ietwat stoffig repertoire heen
	The (St)art of Entertainment door Opus One. Regie: John Yost. Choreografie: Frans Schraven. Klein Carré Amsterdam 24 januari. Tournee tot 2 maart.
'Zing bij een auditie zeker niet My favourite things van Gershwin, want daar glijden zelfs professionele zangers over uit.'
'Als je langer dan 1 meter 90 bent, maak het dan niet erger met langmakende kleding, want dan kom je té onbescheiden over.'
'Besef dat iedereen stikt van de zenuwen. Dat maakt je rustiger.'
Nederlandse theateropleidingen besteden nauwelijks aandacht aan de kunst van het auditie doen. Dat is misschien een van de redenen waarom Joop van den Ende naar de Filipijnen moest uitwijken om zijn Saigon-dames bij elkaar te scharrelen.
Met name musicalaudities blijken een struikelblok te zijn omdat de ambitieuze kandidaat vaak te hoog grijpt. Een groot deel van de werkgelegenheid ligt momenteel in de musicalhoek.
De dansgroep Opus One heeft in samenwerking met het Landelijk Bureau Kunsten, de Stichting PodiumKunstWerk en Stichting Carré Theaterproducties een aantal auditieworkshops georganiseerd. Vijftig werkzoekenden kregen les en (bovenstaande) tips van regisseur John Yost. Met de zeven beste kandidaten werd de voorstelling The (St)art of Entertainment in elkaar gezet.
De show geeft een overzicht van musicalstijlen, van Scott Joplins ragtime via Gershwin tot Jerry Herman. Soms is het repertoire een beetje stoffig, maar het zevental slaat zich er energiek en enthousiast doorheen.
Complete musicalartiesten dienen zich vooralsnog niet aan, want het is duidelijk zichtbaar waar de specialiteit van het zevental jonge talenten ligt.
Cindy Bienemann weet het tamelijk gedateerde tapdansen aantrekkelijk te maken, en Marusjka Sistermans heeft een zangstem die in elke grote productie kan worden ingezet. Haar versie van The man that got away was topkwaliteit.
Danser/zanger Ernest Piet werd al tijdens de repetitiefase doorgeschoven naar de cast van de musical Joe, en ook de rest zal wel aan de bak komen.
Producenten doen er verstandig aan om een van de voorstellingen van The (St)art of Entertainment te gaan bekijken.
Patrick van den Hanenberg

