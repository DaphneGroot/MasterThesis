	De portefeuille van: Hans Kraay jr.
	'Als ik nog een jaar was doorgegaan met voetballen had ik eindelijk ook een ton gepakt. Maar het Bosman-arrest kwam voor mij net te laat. Ik moest aan de slag voor John de Mol. Financieel heb ik nu niets te klagen, dus ik zit er niet mee. Maar feit blijft dat zelfs een modale eerstedivisiespeler tegenwoordig een idioot hoog bedrag opstrijkt, in vergelijking met vroeger. Ik gun het iedereen van harte, maar ik kan me voorstellen dat de bouwvakker op de staantribune er anders over denkt.
'Ik heb altijd profvoetballer willen worden. Voor de kick, niet voor het geld. Want dat stelde destijds nog niet zo veel voor. In de tijd van mijn vader was het trouwens nog veel erger. Die man - hij heeft nota bene het Nederlands elftal gehaald - werkte er altijd gewoon bij als fysiotherapeut. Niets heeft-ie aan al die jaren bij Feyenoord overgehouden. Ik ook niet aan mijn voetbalcarriÂŠre, maar dat lag vooral aan mezelf. Ik ben nooit een topper geworden.
'Mijn eerste contract tekende ik bij AZ, eind jaren zeventig. Ik kreeg achtduizend gulden per jaar plus premies. Voor mij was dat zo'n tweehonderd gulden per punt. Grote jongens als Wim van Hanegem en Kees Kist kregen uiteraard veel meer, maar daar zat ik niet mee. Voetballers weten niet van elkaar hoeveel ze verdienen. Als een ander meer krijgt dan jij, zal die dat wel met zijn prestaties hebben afgedwongen.
'Je presteert het beste als je bij een grote club zit. Daar ben ik een keer voor gevraagd. Kees Rijvers wilde me hebben. Ik moest de Johan Neeskens van PSV worden. Maar ja, Rijvers werd ontslagen en uit Eindhoven hoorde ik nooit meer wat. Daarna ben ik niet verder gekomen dan modale clubs: NAC, Telstar, De Graafschap; dat werk. En ik heb in de VS en in Engeland gespeeld. Prima voor de levenservaring, maar om te zeggen dat ik ben binnengelopen: nee.
'In negentien jaar profvoetbal verdiende ik nooit veel meer dan een modaal salaris. Een zaakwaarnemer had er misschien meer uitgesleept, maar ik heb het altijd zonder gedaan. Tegen alle adviezen in, overigens. Ik vond het genant om als gewoon spelertje met zo'n man op de proppen te komen. Nu heeft zelfs de linksbuiten van VVV er een. Tja, met de bedragen die er nu in omgaan zou ik het ook doen.
'Wat ik verdiende, gaf ik meteen uit. Geld moet rollen. Bij de spelersvakbond VVCS heb ik wel een mooie spaarpot opgebouwd. Die houdt minimaal 5 procent van je salaris in. Als je stopt krijg je zes jaar lang om de drie maanden een deel uitgekeerd. In mijn spaarpot zit een ton.
'Nu verdien ik mijn brood als tv-presentator. Je zult mij niet horen zeggen dat ik er goed in ben, maar ik vind het wel hartstikke leuk. Wat ik ervoor krijg, hou ik voor mezelf. Erg veel blijft er niet van over, want de helft van m'n salaris gaat naar mijn ex-vrouw en dochtertje in Engeland. Dat geeft niks. Een betere bestemming kan ik me niet voorstellen.'
Boudewijn Geels

