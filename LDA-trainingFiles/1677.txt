	FNV eist slechts fatsoenlijke cao tijdens actie Hoogovens
	Van onze verslaggever
VELSEN
'Wij verkopen staal, geen werknemers', zei FNV-bestuurder Jos Duynhoven dinsdag op een vakbondsmanifestatie voor de poort van Hoogovens. Ongeveer vijftienhonderd werknemers legden woensdag het werk neer om te protesteren tegen de plannen van het staal- en aluminiumbedrijf om drieduizend mensen te laten afvloeien.
Hoogovens is nog een van de weinige arbeidersbolwerken in Nederland. De manifestatie zag blauw van de overalls, vrouwen waren er nauwelijks en de teksten van liedjeszanger Big Mouth Willem Duin waren schuin .
Maar van het vroegere machtige arbeidsleger van 22 duizend werknemers is nog maar weinig over. Hoogovens kreeg de afgelopen decennia reorganisatie op reorganisatie te verwerken. Momenteel werken er nog zo'n tienduizend mensen bij het staalbedrijf.
Het slinken van het personeelsbestand lijkt ook de kracht van de werknemers te hebben aangetast. De entourage is er nog wel, maar de teksten zijn slap geworden. De yel 'Geen man de poort uit' werd woensdag niet gehoord. In plaats daarvan eisten de bondsbestuurders een goede en fatsoenlijke cao. 'De Industriebond FNV in actie voor een goede cao', stond te lezen op de T-shirts.
Onderhandelaar J. Heusdens van Hoogovens die zich in het hol van de leeuw waagde en de massa toesprak, sprong er meteen op in. 'De vakverenigingen gaan voor een goede cao. Ook wij gaan voor een goede cao. Hierover zijn we het eens met de vakvereniging.'
Om te vervolgen met: 'Hoogovens heeft maar één doel: een gezonde onderneming in uw belang. In ons aller belang. We willen zo gedwongen ontslagen voorkomen.'
De ruim vijftienhonderd protesterende werknemers floten zich suf. Tegelijkertijd beseften ze dat het onvermijdelijk is dat er banen verdwijnen. 'Arbeidsplaatsen verdwijnen ongetwijfeld, maar we willen niet dat mensen zonder perspectief op straat komen te staan', hield FNV-bestuurder Van Duijnhoven zijn toehoorders voor.
Hoogovens kroop in de jaren negentig door het oog van de naald. Sinds enkele jaren is het bedrijf er weer helemaal bovenop. Door het aantrekken van de conjunctuur en ingrijpende kostenbesparingen kon het bedrijf op het nippertje overleven.
Het staalconcern wil verder gaan op de ingeslagen weg: meer produceren met minder mensen. Eind jaren zeventig kostte de productie van één ton staal vijf manuren, nu is dat tweeënhalf. Het moet naar twee.
Ook zit de staalgigant met een onevenwichtige leeftijdsopbouw. De gemiddelde leeftijd is 43 jaar en er zijn maar weinig jongeren. Om hier iets aan te doen wil Hoogovens duizend werknemers inruilen voor jongere, beter opgeleide employés. Daar bovenop moeten tweeduizend banen verdwijnen.
Na de werkonderbreking, die ongeveer twee uur duurde, togen ook de cao-onderhandelaars weer aan het werk. Na vier onderhandelingsronden zijn ze bitter weinig opgeschoten. De manifestatie was bedoeld om hen bij de laatste ronde een steuntje in de rug te geven. De verschillen tussen de partijen zijn nog enorm.
De bonden willen de garantie van Hoogovens dat niemand door de inkrimping gedwongen zonder werk komt te zitten, maar het staalconcern weigert deze af te geven.
Verder zijn de partijen het oneens over de invulling van sociale maatregelen, zoals ouderenregelingen, detacheringsafspraken en herplaatsingsvoorwaarden. Daarnaast vinden de bonden het loonbod te mager. Hoogovens biedt voor een tweejarige cao een jaarlijkse verhoging van 2 procent. De Industriebond FNV wil er jaarlijks 3 procent bij. De collegabond van het CNV eist 3,25 procent per jaar.

Foto
	Hoogovens-werknemers protesteren tegen reorganisatieplannen. FOTO GEERT VAN KESTEREN 

