Bolwerk (bouwwerk).
Rondeel in de Belgische stad Binche
Rondelen uit de 15e eeuw aan het fort Firmafede in Sarzana (Noord-Italië)
Een bolwerk is een uitbouw in een verdedigingsmuur of -wal vanwaaruit flankerend vuur kon worden gegeven. Hieronder vallen ook het rondeel en de bastei.
Onderscheid.
Het Middelnederlandse woord 'bolwerc' wordt over het algemeen gebruikt als Nederlandstalige benaming voor een bastion. In andere talen wordt vaak duidelijker onderscheid gemaakt tussen bolwerk en bastion. De term bolwerk kan men verder voor andere soorten verdedigingswerken gebruiken, bijvoorbeeld rondeel of bastei (zoals deze door Albrecht Dürer waren ontworpen). Ook een ravelijn voor een stadspoort, zoals deze weleens werden aangelegd om stadsmuren te beschermen tegen kanonvuur, worden soms aangeduid met 'bolwerk'.
Hoewel een bolwerk veel gelijkenis heeft met een waltoren is een bolwerk meestal qua oppervlak groter en uitgebreider.
Het woord kan ook in nog algemenere zin gebruikt worden om een belangrijk punt (fort of vesting) in een verdedigingslinie aan te duiden.
