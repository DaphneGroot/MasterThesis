Jubelpark.
De patriottische viering van de vijftigste verjaardag van de Belgische onafhankelijkheid, Jubelpark, 16 augustus 1880.
Het Jubelpark (Frans: "Parc du Cinquantenaire") is een (tentoonstellings)park in de Belgische hoofdstad Brussel.
Geschiedenis.
Het park werd aangelegd in opdracht van koning Leopold II om in 1880 de vijftigste verjaardag van de Belgische onafhankelijkheid te vieren. Ter ere van die viering werd destijds de "Nationale tentoonstelling" in het park gehouden. In 1888 en 1897 werden hier de wereldtentoonstellingen gehouden.
Beschrijving.
Het Jubelpark huisvest het Koninklijk Instituut voor het Kunstpatrimonium, de Grote Moskee van Brussel en de Brusselse Groendienst.
Het Paviljoen van de Menselijke Driften is een neoclassicistische tempel die in 1896 gebouwd werd door Victor Horta. Binnen zijn "De menselijke driften" te zien, een reliëf van Jef Lambeaux". Enkel bij uitzonderlijke gelegenheden is de tempel toegankelijk voor het publiek.
Elk jaar vormt het park het startpunt van de 20 km door Brussel. Onder het Jubelpark loopt de Jubelparktunnel.
Triomfboog.
Het opvallendste bouwwerk in het park is de triomfboog, die in 1905 werd voltooid. De eerste, door koning Leopold II aangestelde architect, was de Belgische architect Gédéon Bordiau. Na diens overlijden werd door de koning de Franse architect Charles Girault aangesteld.
Het monument bestaat uit drie gelijke bogen met boven de middelste boog een bronzen beeld dat Brabant op een strijdwagen, voortgetrokken door vier paarden, voorstelt. Aan de voet van de triomfboog vindt men aan weerszijden in totaal acht beelden die de overige provincies verbeelden. (België had in totaal 9 provincies toen de triomfboog gebouwd werd. De staatshervormingen brachten hier verandering in.) De beelden werden gemaakt door Thomas Vinçotte, Jef Lambeaux, Charles Van der Stappen, Albert Desenfans en Guillaume De Groot. In 1988 voltooide men de restauratie van het vierspan boven op de triomfboog.
