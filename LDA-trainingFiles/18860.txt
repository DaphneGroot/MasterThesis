Binche.
Binche is een Belgische stad en gemeente in de provincie Henegouwen. De gemeente telt zo'n 33.000 inwoners. Binche is vooral bekend om zijn carnaval. De stad heeft de best bewaarde stadsmuur van België; deze is gebouwd in de 13e eeuw en behoort tot de tweede omwalling van de stad.
Kernen.
Naast Binche zelf bestaat de gemeente sinds de fusie van 1977 nog uit de deelgemeenten Bray, Waudrez, Buvrinnes, Épinois, Leval-Trahegnies, Péronnes-lez-Binche en Ressaix en het dorp Battignies.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Binche is in de middeleeuwen ontstaan aan de Chaussée Brunehaut, een deel van de "Via Belgica" tussen Bavay en Tongeren. De oudste vermelding van de plaats luidt "Bincium" (1124), latere zijn "Binchium" (12e eeuw), "Binzium" (1159), "Bins" (ca. 1162), "Bince" (1179) en "Binc" (1181); Nederlandse exoniemen zijn "Bing", "Bins" en "Bijns". Binche was een verblijfplaats van de Henegouwse graven; het kreeg in de 12e eeuw stadsrechten van Yolanda van Gelre en werd door haar zoon Boudewijn IV "de Bouwer" tot een vesting omgebouwd. In de 14e eeuw kreeg Binche haar huidige stadsmuren.
Tijdens de Italiaanse Oorlog (1551-1559) werd de stad in 1554 door de Fransen in brand gestoken. Nadat Don Juan en Parma eerder in 1578 het stadje hadden heroverd op de Staatsen, werd in herfst van 1578 Binche twee weken belegerd en ingenomen door de hertog van Anjou. Al op 6 januari 1579 echter sloten de Staten van Henegouwen, Artesië en Rijsels-Vlaanderen de Unie van Atrecht, waarbij ze afstand namen van de Nederlandse Opstand en zich onder voorwaarden weer verzoenden met de Spaans-Habsburgse regering. Bij de Vrede van Aken (1668) verwierf Frankrijk Binche, maar met de Vrede van Rijswijk (1697) moest het dat weer afstaan aan de Spaanse Nederlanden.
Bezienswaardigheden.
Maria van Hongarije ontvangt haar broer, keizer Karel V in haar paleis te Binche
Cultuur.
Binche is vooral bekend om zijn eeuwenoude carnaval. Vooral de Gilles met hun traditionele kostuums zijn wereldvermaard. Lang tijd dacht men dat het carnaval voor het eerst in 1549 georganiseerd werd door Maria van Hongarije ter ere van een bezoek van haar broer keizer Karel V en zijn zoon Filips II, maar deze theorie is niet langer houdbaar, want er zijn al verwijzingen naar een carnaval in Binche in 1395. Sommige verwijzingen naar de Nieuwe Wereld vinden mogelijk wel hun oorsprong in de feestelijkheden die Maria destijds in haar paleis inrichtte. Hovelingen zouden zich toen hebben verkleed als indianen, ter ere van de veroveringen van Francisco Pizarro op de Inca's.
Binche is de stad van herkomst van de vader, de kleermaker Jan Bijns Lambertsz, of voorvader(s) van de Antwerpse schrijfster Anna Bijns (1493–1575).
In 2003 plaatste de UNESCO het carnaval van Binche op de Lijst van Meesterwerken van het Orale en Immateriële Erfgoed van de Mensheid.
Er bestaat ook een kantsoort die 'Binche' heet.
Bestuur 2007-2012.
Na de gemeenteraadsverkiezingen van 8 oktober 2006 verliep de vorming van een nieuw bestuur zeer moeilijk omdat een verkozen lid van UNION, die met 1 zetel de meerderheid had, uit de partij stapte en besloot om als onafhankelijk raadslid verder te gaan. Er werd een alternatieve meerderheidscoalitie gevormd tussen de PS, de MR, en het onafhankelijke raadslid dat later naar de MR zou overstappen. Hierdoor werd UNION naar de oppositie verwezen.
