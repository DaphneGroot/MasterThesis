Chièvres.
Chièvres is een stad in de Belgische provincie Henegouwen. De stad telt ruim 6.500 inwoners. Chièvres ligt enkele kilometer ten zuiden van Aat ("Ath"). Het grondgebied van de gemeente wordt doorsneden door het Kanaal Blaton-Aat en huisvest de Amerikaanse vliegbasis Chièvres.
Geschiedenis.
Chièvres, meer bepaald het gehucht Neufville, was reeds in de Romeinse tijd bewoond en groeide onder de Karolingers uit tot een belangrijk centrum.
Het kleine stadje behoorde in de 11de eeuw aan de machtige "familie van Egmont", waaruit de beroemde graaf van Egmont stamde. Tijdens zijn heerschappij wordt een kasteelensemble opgetrokken op de plaats waar nu de Tour de Gavre staat. Omwille van haar belangrijke administratief en militair centrum, werd Chièvres nog vóór 1186 omgeven door een stadsomwalling, waarvan tot op heden restanten zichtbaar zijn.
Het beleefde tegen het einde van de 14de eeuw een intense opbloei van industriële en economische activiteit, maar was uiteindelijk niet opgewassen tegen de concurrentie van het naburige Aat. Rond 1560 liet Karel van Croÿ op de Grand Place een traditioneel landsheerlijk herenhuis optrekken. Hoewel ze er geen intrek in nam, liet de familie van Egmont dit herenhuis rond 1700 met een traditionele vleugel vergroten. Het gebouw doet nu dienst als bejaardenhome en werd in 2009 nog uitgebreid met een grote achterliggende vleugel.
Kernen.
De gemeente bestaat naast Chièvres zelf nog uit de deelgemeenten Grosage, Huissignies, Ladeuze, Tongre-Saint-Martin en Tongre-Notre-Dame. In het zuiden van deelgemeente Chièvres ligt nog het dorpje Vaudignies.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek 2007-2012.
Het bestuur van Chièvres bestaat uit een coalitie van PS en MR.
