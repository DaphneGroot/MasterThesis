 Beurzen schoten tekort bij controle - Zalm (rpt). 
 DEN HAAG, 10 maart (Reuter) - De Vereniging voor de Effectenhandel (VvdE) en de Vereniging EOE zijn tekort geschoten in hun controle bij de ten onder gegane Nusse-Brink Commissionairs en Regio Effekt Holding, zo laat minister Gerrit Zalm van Financien in een brief aan de Tweede Kamer weten. 
 Zalm baseert zich op een onderzoek dat door de Stichting Toezicht Effectenverkeer (STE) en Coopers & Lybrand naar het toezicht door de beurzen is ingesteld. 
 Het onderzoek trekt de conclusies dat de betrokken beurzen het toezicht op de naleving van toen geldende regels in onvoldoende mate hebben verzorgd, aldus Zalm. 
 Ook de procedure en de inhoud van de maatregelen die de beurzen aan de hand van de controlebevindingen hebben getroffen waren onvoldoende, zo luidt het oordeel. 
 Controlebevindingen, waaronder overtredingen, zijn volgens het rapport niet in voldoende diepgang (schriftelijk) aan de STE gemeld. Volgens het rapport hebben de beurshouders op zichzelf frequente aandacht aan Nusse Brink en Regio Effekt besteed en hebben zij zich daarbij met inzet van hun taak gekweten. 
 "Zij zijn daarbij onvoldoende kritisch geweest en hebben in onvoldoende mate maatregelen genomen naar aanleiding van de bevindingen," aldus het rapport. 
 Volgens de onderzoekers hebben de beurzen ook te weinig rekening gehouden met feiten ten tijde van de toelating van de betrokken leden en met ervaringen uit eerdere controles die tot aanpassing van het risicoprofiel hadden moeten leiden. 
 Volgens het rapport is verder de informatie-uitwisseling tussen de controle-organen van beide beurzen tekort geschoten en was de rapportage aan de STE qua omvang en diepgang te beperkt. 
 Wel moet bij de beoordeling van de uitgevoerde controles in aanmerking worden genomen dat Nusse Brink en Regio Effekt een aantal malen onjuiste informatie hebben verstrekt, zo wordt bij de harde conclusies aangetekend. 
 Overigens komt ook de STE er in het rapport niet brandschoon van af. 
 Geconcludeerd wordt dat de STE zich er niet in voldoende mate van heeft vergewist of zij op basis van het door de beurzen uitgevoerde toezicht haar eigen verantwoordelijkheid met betrekking tot het toezicht kon dragen. 
 De beide beurzen blijken bij Zalm een reeks bezwaren tegen het rapport naar voren te hebben gebracht. Zo vinden zij dat het beginsel van hoor en wederhoor niet voldoende is toegepast. 
 Verder is volgens de beurzen onvoldoende toelichting gevraagd op de documenten die in de dossiers van de VvdE/EOE zijn aangetroffen, waardoor er volgens hen geen deugdelijke grondslag is voor het trekken van conclusies. 
 Het normenkader waaraan de STE heeft getoetst is volgens de beurzen niet in wet en reglementen aangegeven, waardoor een deugdelijke grondslag voor het onderzoek ontbreekt. Zij stellen overigens dat de controle-organen in de praktijk aan deze normen hebben voldaan. 
 De beurzen vinden verder dat de opinies in het onderzoek op een aantal plaatsen niet voldoende zijn onderbouwd. 
 De rapportage door de verenigingen aan de STE was volgens de beurzen, in tegenstelling tot het gestelde in het rapport, wel adequaat. 
 De beurzen hebben eerder bezwaar gemaakt tegen verdere verspreiding van het rapport en van het zenden van de onderzoeksresultaten en conclusies aan de Tweede Kamer. 
 In afwachting van een op 14 maart te dienen kort geding zendt Zalm daarom enkel de brief met een aantal bevindingen aan de Tweede Kamer en houdt hij het rapport van de STE en Coopers & Lybrand vooralsnog achter. 
 Zalm signaleert in zijn brief dat het controle door de beurzen en de inmiddels versterkte STE sinds de ondergang van Nusse-Brink en Regio Effekt op een aantal punten is verbeterd. 
 Naast de inmiddels geeffectueerde aanpassingen in de wet-en regelgeving wil Zalm wel in elk geval, overeenkomstig verzoek van de STE, de Wet Toezicht Effectenverkeer 1995 aanpassen om de STE een rechtstreekse aanwijzingsbevoegdheid jegens tot de beurs toegelaten instellingen te verschaffen. 
 "Ik verwacht dat de oprichting van de nieuwe beursorganisatie AEX, alsmede de recente werkafspraken tussen de STE en AEX, een goed vertrekpunt voor alle partijen vormen om deze ontwikkeling verder vorm te geven en daarbij effectief lering te trekken uit het onderzoek," aldus minister Zalm. 
 (c) Reuters Limited 1997. 
