	China verwordt tot kerkhof van ambities westerse autofabrikanten
	Van onze correspondent
Toine Berbers
HONGKONG
Vraag een Chinese man wat hij het liefst wil kopen in zijn leven en hij zal zeggen 'een auto'. Op autoshows loopt het storm rond de populairste modellen. In het straatbeeld worden de fietsers steeds meer verdrongen door de Volkswagen Santana en de Tianjin 700 (de Chinese Daihatsu Charade).
Buitenlandse autofabrikanten likkebaarden bij de gedachte aan de 1,25 miljard consumenten, die hun nieuwe rijkdom willen investeren in het statussymbool bij uitstek. Menig fabrikant bleek bereid een fortuin te steken in de veelbelovende Chinese markt. Helaas hebben zij zich verkeken: geen recordverkopen, maar bittere verliezen.
Volkswagen, samen met zijn Chinese partner de grootste producent, heeft het aantal Jetta's dat van de band moet rollen in de nieuwe fabriek in Changchun gehalveerd. Peugeot overweegt sluiting van de door moeilijkheden achtervolgde autofabriek in Kanton.
'De leidende autofabrikanten bezweken massaal voor de lokroep van de in potentie enorme markt, maar ze hebben hun kansen helemaal foutief ingeschat', zegt een Europese bankier in Peking. Ze lieten zich eind jaren tachtig het hoofd op hol brengen. 'De Chinese overheid wilde op kosten van het buitenland een eigen autoindustrie bouwen die begin volgende eeuw zou kunnen meekomen met de hoofdrolspelers,' zegt de bankier. Vooral de wijze waarop Koreaanse en Japanse automerken de wereld veroverden, interesseerde de economen in Peking.
De bittere werkelijkheid is dat de Chinese automarkt veel kleiner is dan in de directiekamers in Wolfsburg, Parijs en Detroit werd aangenomen. De bevolking is gewoon nog veel te arm. Het adviesbureau Kearney in Hongkong berekende dat China tegen de eeuwwisseling hoogstens een jaarlijkse verkoop kan halen van 800 duizend exemplaren, ongeveer evenveel als Spanje. Maar als de Westerse fabrikanten hun plannen niet bijstellen, zal de capaciteit tegen die tijd 1,8 miljoen bedragen, aldus Kearney.
China telt het schrikbarend hoge aantal van 130 auto- en motorenfabrieken. De regering zelf is tot de conclusie gekomen dat het mes gezet moet worden in deze wildgroei. Minister He Guangyuan van Machineindustrie, wil een 'verjongde' automobielsector behouden als een van 'de steunpilaren van de economie'. De hierboven geciteerde bankier heeft plannen gezien om het aantal autofabrieken te verminderen tot zes of acht.
De verkoopcijfers zijn afgelopen jaar dramatisch achtergebleven bij de verwachtingen. Volgens voorlopige overheidscijfers zijn er slechts 340 duizend auto's verkocht, terwijl de regering dacht dat de Chinese automobilisten er 410duizend zouden afnemen. Deze tegenvaller wordt extra zuur door de explosieve stijging van de smokkel. Volgens de fabrikanten komen meer van vijftigduizend auto's illegaal het land binnen, met name via Noord-Korea. Onlangs besloot de Chinese overheid de prijzen van auto's met 10 procent te verlagen.
De consument die zich de luxe van een auto veroorlooft, moet in China bijzonder zijn gemotiveerd. Het op de weg brengen van een model kost al gauw 20 duizend yuan (vierduizend gulden) extra aan belastingen, premies en vergunningen. De aanschaf is zo ingewikkeld dat een leger 'makelaars' er een goede boterham aan overhoudt.
Stallen van het pasverworven bezit is in de steden bijna onmogelijk, omdat de architecten van nieuwe gebouwen geen rekening houden met auto's. Parkeergarages zijn zeldzaam en de straten boordevol. De verkeersnachtmerries van de doorsnee Aziatische metropool zijn ook tot China's grote steden doorgedrongen.
Omdat de handel de hoeveelheid onverkochte auto's niet aankan, worden stallingen ingericht onder stoffige viaducten en bruggen. De aspirant koper treft niet alleen een dikke laag vuil aan op zijn karretje, vaak staat de kilometerteller al op vijfduizend. Chinese overheidsmaatregelen hebben de verkopen ook niet echt geholpen. Zo stopte de Volksbank de verstrekking van een veelgewilde afbetalingsregeling en is de autobelasting afgelopen jaar verhoogd met 75 procent.
Volkswagen, dat met Shanghai Automotive de poplaire Santana produceert, heeft dan wel een riant marktaandeel opgebouwd van 60 procent, maar zelfs zij moesten dus hun productie van Jetta's halveren.
Voor Peugeot dreigt een dramatischer scenario. De fabriek in Kanton, die 505's en 504's maakt, is na tien jaar nog niet uit de verliezen (in 1995 ruim 300 miljoen yuan, 60 miljoen gulden). Moedermaatschappij PSA overweegt zich te concentreren op Wuhan, waar CitroÃ«ns ZX worden gemaakt.
De joint-venture in Kanton is een angstwekkend voorbeeld van wat er allemaal fout kan gaan in China. De lokale partner verzuimde een dealernetwerk op te zetten. Omdat Peugeot niet, zoals Volkswagen, 50 procent van de onderneming bezat, maar een minderheidsaandeel, ontbrak het aan greep op de dagelijkse leiding. De productielijn draaide slecht door onbekwame managers en slecht gemotiveerde arbeiders.
Maar Peugeot maakte een grote fout: het ging in zee met de gemeente, die het project doordrukte tegen het nationale industriebeleid in. Voorts vond China dat Parijs te weinig investeerde en dat de modellen verouderd waren. De getergde automaker is nu in onderhandeling met General Motors, dat Opels wil maken in Kanton.
GM trekt zich weinig aan van de malaise. Het Detroitse concern versloeg vorig jaar Ford in de race voor een contract van twee miljard dollar met Volkswagenpartner Shanghai Automotive. Voor dat bedrag wordt een nieuwe, ultramoderne fabriek voor de productie van middenklassers gebouwd. De kritiek dat er geen plaats is voor nog meer auto's, wimpelt de directie weg.

