Donald Duck (weekblad).
Donald Duck is een wekelijks verschijnend, Nederlands tijdschrift met stripverhalen van Walt Disney-figuren, met name Donald Duck. Het weekblad wordt uitgegeven in de Benelux door Sanoma Uitgevers. Voormalige uitgevers waren De Geïllustreerde Pers, Oberon en VNU Uitgevers. De huidige hoofdredactie is in handen van Joan Lommen en Dimitri Heikamp.
Geschiedenis.
De eerste Nederlandse versie van "Donald Duck" kwam op 25 oktober 1952 op de markt. In het buitenland was er al langer een maand- of weekblad zoals "Topolino" in Italië, "Anders And & Co" in Denemarken, "Micky Maus" in Duitsland en "Walt Disney's Comics and Stories" in de VS. In België was in 1950 het "Mickey Magazine" verschenen.
Het eerste Donald Duck-nummer werd uitgegeven door Margriet en werd bij elk gezin afgeleverd. Dit eerste nummer was voor de helft in kleur en voor de andere helft in zwart-wit en had 24 pagina's. Het bevatte het verhaal "Donald Duck als brandweerman" en een verhaal van Wolfje. Abonnees van het tijdschrift "Margriet" kregen de kans om voor 15 cent per nummer ook wekelijks de "Donald Duck" te ontvangen.
De eerste paar jaar waren de pagina's afwisselend in kleur en zwart-wit. Nummer 10 uit 1954 was het eerste nummer dat geheel in kleur werd uitgegeven. Het blad telde aanvankelijk 24 pagina's. Nummer 40 van 1958 was de eerste Donald Duck met 32 pagina's. Vanaf het eerste nummer van 1989 ging dit aantal omhoog naar 40 pagina's. Ter gelegenheid van het 50-jarig bestaan in (2002) werd het aantal vanaf 2003 opnieuw verhoogd tot 44 pagina's. Regelmatig werden er ook dikkere nummers uitgegeven. Zo was het feestnummer van 1977 om te vieren dat "Donald Duck" 25 jaar bestond 84 pagina's dik. Het jubileumnummer van 1987 telde 64 pagina's. Het jubileumnummer van 1992 telde slechts twee pagina's extra, maar bevatte wel een gratis extra nummer.
In 1971 kwam het 1000e nummer uit, in 1991 het 2000e. In 2000 verscheen het 2500e nummer, in 2010 het 3000e (nummer 14).
Een stapel ingebonden exemplaren van weekblad "Donald Duck"
Oplagecijfers.
Betaalde oplage volgens HOI, Instituut voor Media Auditing.
Lezers.
In een studie door Nationaal Onderzoek Multimedia uit 2014 naar het lezen van tijdschriften onder kinderen in de leeftijdsgroep 6-12 jaar in het afgelopen jaar, was "Donald Duck" (81%) het meest gelezen tijdschrift, en "Donald Duck Extra" (44%) nam de tweede plaats in, voor "Kidsweek" (33%), "Nickelodeon Magazine" (33%), "Tina" (25%) en "National Geographic Junior" (33%). In 2014 werd het gelezen door 1,6 miljoen Nederlanders van 13 jaar of ouder, waaronder 940.000 mannen en 660.000 vrouwen. In 2008 was het het meest gelezen tijdschrift onder Nederlandse studenten (10%).
Stripverhalen in het weekblad.
De verhalen spelen zich op verschillende plaatsen af, zoals in Duckstad, Gansdorp of Puindorp, bij het indianenkamp van de Rondbuiken en in het Duckstadse Bos.
Hoe de familie Duck zich verhoudt tot andere families in Duckstad is te zien op de stamboom die is getekend door Keno Don Rosa voor de serie "De jonge jaren van Oom Dagobert". Voor het Nederlandse weekblad is de stamboom nagetekend door Michel Nadorp. Deze stamboom zat als extraatje in "Donald Duck" 23 1995 en bij "Oom Dagobert, avonturen van een steenrijke eend deel 53". De stamboom is ook te bekijken op de website van Donald Duck.
Andere verhalen en series in het weekblad.
Naast stripverhalen bevat de "Donald Duck" ook korte verhalen van bijvoorbeeld Bouke Jagt en vervolgverhalen van bijvoorbeeld Paul Biegel, een brievenbus, een moppenpagina en informatieve pagina's over dieren, spreekwoorden of de geschiedenis. Zo is de Nederlandse geschiedenis verteld in de vorm van een stripverhaal in de serie "Van Nul tot Nu", die van 1982 tot en met 1987 in de Donald Duck verscheen. Daarnaast zijn er enkele bekende kinderverhalen zoals "Kruimeltje", de verhalen van "Pietje Bell" en "Dik Trom" in stripvorm verschenen, als vervolgverhaal getekend door Dick Matena. In de Donald Duck staat ook elke week een gewoon leesverhaal, soms is dit ook een vervolgverhaal.
Sinds 1969 verschijnt er een paar keer per jaar ook een krant in de "Donald Duck", de Duckstadkrant, vol met nieuwtjes uit Duckstad. Deze krant verwijst regelmatig naar stripverhalen in hetzelfde blad.
Codes in de stripverhalen.
In alle verhalen van Donald Duck en andere Disney-figuren staat een code, bijvoorbeeld H99105. Dit betekent dat het een Nederlands verhaal is uit 1999 en dat het het 105e verhaal is van dat jaar. Een "H" wil niet altijd zeggen dat de strip in Nederland (Holland) is gemaakt, deze worden ook getekend in de Comicup-studio in Spanje. Een "D" betekent dat het uit Denemarken komt, "WDC" staat voor Walt Disney Comics and Stories, het Amerikaanse maandblad. Een "S" betekent dat het een Amerikaans verhaal is, speciaal gemaakt voor de buitenlandse markt en een "I" dat het verhaal uit Italië komt. "E"-verhalen komen uit Frankrijk ("E" staat voor 'Europe'.)
Easter eggs.
Een easter egg (Engels voor paasei) is een grap of een verborgen boodschap die in een computerprogramma, een film, een website, een game, een dvd of in een boek is verwerkt. In sommige strips van "Donald Duck" is zo'n easter egg te vinden. Dit is meestal het hoofd van Mickey Mouse, veelal in verhalen van de Amerikaanse striptekenaar Don Rosa.
Uitgaven buiten het weekblad.
Naast het weekblad "Donald Duck" verschenen er ook andere uitgaven met Disney-figuren in Nederland. In 1971 begon men met de eerste serie pockets, deels in kleur en deels zwart-wit. Deze werd stopgezet in 1975, maar werd in 1977 hervat met een tweede serie. Deze stopte in 1991 om plaats te maken voor een pocketserie geheel in kleur die voor het eerst verscheen in 1992. In 1996 verscheen het dikkere broertje van de pockets, de dubbelpocket. Inmiddels staat er bij de pockets op de achterkant ook een tekening net zoals bij de dubbelpockets, geen gezicht maar een echte tekening van de neefjes, oom Dagobert en oom Donald.
In de loop van de tijd zijn er nog verschillende andere pocketreeksen uitgebracht, waaronder de BIG FUN mega pockets (1999-2012) en de mini pocket (2005-2010). Lopende pocketreeksen zijn anno 2013 naast de gewone pockets en dubbelpocket de Dubbelpocket Extra, de Megapocket en de Duckstadpocket.
In 1975 begon de uitgever van "Donald Duck" een albumserie uit te geven met alleen maar verhalen van Carl Barks, deze serie was zo'n succes dat in 1977 begonnen werd met eenzelfde albumserie speciaal voor Carl Barks-verhalen waarin Dagobert Duck een belangrijke rol speelde. Deze series heten respectievelijk De beste verhalen van Donald Duck en Oom Dagobert, avonturen van een steenrijke eend. Sinds nummer 31 werden de verhalen in de Dagobert Duck-albums niet meer geschreven door Carl Barks maar door andere tekenaars en sinds nummer 53 werden er verhalen in gezet van Don Rosa. De Dagobert-reeks stopte in 2006. Het laatste album van De beste verhalen van Donald Duck kwam in 2010 uit.
Vanaf 1984 tot en met 1988 zijn er tevens 19 Donald Duck-stripalbums door uitgeverij Oberon uitgebracht onder de noemer Donald Duck Dubbelalbums. De naam heeft betrekking op de dikte van het album. Een normaal album heeft rond de 45 pagina's aan materiaal. De dubbelalbums beslaan 96 pagina's. Dit wordt ook benadrukt op de voorkant met een merkteken welke de tekst "96 pagina's dik" bevat.
Andere uitgaven zijn de sinds 1987 verschijnende "Donald Duck Extra" (als opvolger van het blad "Stripgoed"), dat langere verhalen bevat, en "Katrien", dat sinds 1999 verschijnt en speciaal gericht is op meisjes en iedere twee maanden verschijnt.
Verder zijn in de loop der tijd ook andere series uitgebracht waaronder: DuckTales, Disney Comix, Duck Power, en Duck Out.
Eerder verschenen de maandbladen Mickey Maandblad (1977-1989) Willie Wortel's Puzzelparade (1981-1989) en Donald Duck Puzzelparade (1992-1994), maar deze zijn na een aantal jaren stopgezet.
Uitgevers.
"Donald Duck" is uitgegeven door verschillende uitgevers, waarvan de in Haarlem gevestigde uitgeverij Oberon.
