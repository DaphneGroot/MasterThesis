't Hof van Commerce.
't Hof van Commerce was een Vlaamse hiphopgroep uit Izegem, bestaande uit Flip Kowlier (Filip Cauwelier) of 'Levrancier', Buyse (Serge Buyse) of 'Dommestik' en DJ 4T4 (Kristof Michiels).
De raps gebeuren overwegend in het West-Vlaamse dialect en zijn veelal humoristisch van inslag, maar ook vaak politiek getint. Op hun cd's zijn vaak vele gastrappers te beluisteren. Onder hen bijvoorbeeld Balo (ex-Starflam), Brahim, Riemeloare (De Nihilisten), TLP, Gabriel Rios, MC's Spok en Statiek (Indigenous), Peter Lesage en Nina Babet (onder andere Moiano).
Elk lid heeft naast zijn carrière bij 't Hof van Commerce ook een solocarrière uitgebouwd. Flip Kowlier bracht in 2001 zijn soloalbum "Ocharme Ik" uit, 4T4 is de drijvende kracht achter Ultrasonic 7 en Serge Buyse is actief als striptekenaar en bracht een soloalbum uit. Zijn Engelstalige debuutstrip Adventures in Cult City werd in oktober 2010 voorgesteld aan het publiek. Zijn debuutalbum "Buyse" dateert van 2011.
Geschiedenis.
In het begin was er de Izegemse crossoverband "The Prophets of Finance", die ergens rond 1993-1994 ophield te bestaan.
In 1997 ontstond "het Hof van Commerce" ("'t Hof van Commerce") en in 1998 debuteerde de groep met de cd "En in Izzegem". Van deze cd werden ongeveer 8000 exemplaren verkocht. Ook nadien verwezen de leden van 't Hof van Commerce in verschillende nummers naar hun Izegemse roots.
Reeds het daaropvolgende jaar verscheen hun tweede album: "Herman", waarvan er maar ongeveer 5000 exemplaren verkocht geraakten.
Na enkele jaren verscheen in 2002 dan hun derde album "Rocky 7". Het werd een echt succes waarvan zo'n 10.000 exemplaren verkocht worden. De groep speelde in 2003 dan ook op de meeste festivals in België en Nederland (onder meer de Lokerse Feesten, Lowlands, Marktrock Leuven en het hoofdpodium van Rock Werchter).
In 2005 verscheen hun vierde cd "Ezoa en niet anders", op een door henzelf opgericht label "Plasticine".
Op 1 oktober 2005 won de groep een TMF Award voor beste Urban Nationaal.
Flip Kowlier vertelde op 20 december 2010 tijdens een interview op de Izegemse Radio Omroep dat er in 2011 aan nieuw materiaal gewerkt wordt. Dit zou moeten resulteren in een nieuwe single in het najaar van 2011. Toen Serge Buyse in 2011 het album "Buyse" uitbracht, werd duidelijk dat een reünie in de maak was. De eerste single "wupperbol" van het nieuwe album werd uitgebracht in december 2011.
Op 24 februari 2012 kwam hun nieuwe album "Stuntman" uit, en dat haalde meteen #1 plaats in de iTunes charts.
De groep won bij de Music Industry Awards 2012 de prijs in de categorie "beste Nederlandstalige artiest".
