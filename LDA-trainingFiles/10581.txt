Het Land van Ooit (Drunen).
Het Land van Ooit was een kinderthemapark in Drunen (gemeente Heusden) met een oppervlakte van 34 hectare. Het werd opgericht in 1989 door Marc Taminiau, die daarvoor directeur bij de Efteling was. De leiding was tot op het einde steeds in handen van verschillende leden van de familie Taminiau. Het park is meerdere malen in betalingsmoeilijkheden geraakt, maar tot 2007 is men daar steeds overheen gekomen.
Het park.
Het was een park rond een ridderthema waarbij veel nadruk lag op theater: er waren veel acteurs die in het park rondliepen en een personage speelden uit het verhaal, alles onder het motto "kinderen zijn de baas". De 'Gouverneur' was de bestuurder, Graaf Wildebras van Ooit & Gravinne Rondalia van Ooit zijn de 'staatshoofden'. Hoewel er veel nadruk op theater lag, zag het park zich halverwege de jaren negentig door teruglopende bezoekersaantallen genoodzaakt om enkele "snelle attracties" aan het park toe te voegen om zo meer klandizie te trekken.
Het Land van Ooit sprak over zichzelf alsof het een echt land is, met inwoners ("Ooiters"), "anderlanders" (niet-Ooiters), grenzen, ridders en ridderinnen (de bezoekende kinderen) en hun lakeien (hun ouders). In het Land van Ooit werd ook een vreemde valuta gehanteerd, namelijk de OoitSent. Daarnaast gold er in het park een zogenaamde regel dat de kinderen de baas zijn, en niet hun ouders.
Kenmerkend aan het park waren ook de vele bordjes langs de kant met humoristische, vaak rijmende opmerkingen over wat er te zien was (bijvoorbeeld een omgevallen boom). Een veel terugkomend dier in het thema van Het Land van Ooit is daarnaast de zwaan. De zwaan was in het park onder andere terug te vinden op richtingaanwijzers en poorten. Dit heeft alles te maken met het verhaal achter het park (zie 'verhaal').
Attracties.
De soldaten van Napoleon die zijn betoverd in het voormalige Land van Ooit
Reuzenland.
In Reuzenland was alles veel groter dan normaal. Zo waren hier reusachtige tafels, stoelen en bedden te vinden. Ook stonden hier de reuzen Dan, Toen, Nu en Ooit. Alle attracties die hier stonden moesten allemaal op eigen spierkracht (reuzenkracht) worden voortbewogen. Zo was hier onder andere te vinden
De Ruige Route.
Dit gebiedsdeel bevatte heftigere attracties ten opzichte van de rest van het park. Het OpSlot werd pas in 2006 geopend.
Baron en Barones van Ooit.
Elke Baron of Baronnes mocht in Het Land van Ooit zijn of haar zetel onthullen. Dit was een kunstwerk dat was gebaseerd op een aspect van de persoon zelf. De zetel zelf was steeds zeer onhandig om in te zitten. Het idee hierachter was dat ze de Baronnen of Baronnessen niet mochten laten zitten, maar dat ze actief moesten zijn.
A.D (Anna Domino) is de eigen jaartelling van het Land van Ooit. De jaartelling begint in 1989, wanneer het park voor het eerst zijn poorten opent.
Verhaal.
Wildebras woonde samen met zijn vrouw Rondalia in Het Roze Kasteel van Ooit. Alle Ooiters hielden van het stel, op een enkeling na. Een van die enkelingen was Stor de Bostor. Stor woonde diep in het OerOudWoud, was smoorverliefd op Rondalia en enorm jaloers op Graaf Wildebras. Toen Rondalia op een dag werd ontvoerd door de de gemene tovenaar werd alles op alles gezet om Rondalia te bevrijden, maar het mocht niet baten. Rondalia huilde dagen, misschien wel weken aan een stuk. Stor werd er gek van. Hij liet Rondalia vrij op de voorwaarde dat hij precies één jaar later terug zou keren en dan zou Rondalia met hem moeten trouwen. In het tussenliggende jaar mocht ze daarnaast niemand aankijken. Iedereen die ze aan zou kijken, zou veranderen in een eend.
Rondalia accepteerde het aanbod, ze wilde niets liever dan terug naar Wildebras. Toen ze aankwam op het Roze Kasteel werd er een groot feest georganiseerd. Iedereen was in een feeststemming, behalve Rondalia. Ze wist van de afspraak. Ze liet alle spiegels in het Kasteel stukslaan en droeg vanaf dat moment altijd een grote hoed, zodat ze niemand aan zou kunnen kijken. Wildebras begreep niets van Rondalia's rare manieren. Een jaar lang zocht hij naar manieren om haar op te vrolijken. Niets hielp.
'Ach jee, kijk ze daar nu staan,
Nu verander ik jou én die graaf van je,
In een witte en een zwarte zwaan!'
En zo gebeurde het. Wildebras en Rondalia werden veranderd in zwanen. En toch gebeurde er iets wonderlijks... Door hun grote liefde voor elkaar veranderde graaf Wildebras niet in een zwarte zwaan, maar in een zwart-witte. Gravinne Rondalia veranderde niet in een witte zwaan, maar in een wit-zwarte. Stor stond perplex en walgde van zoveel liefde. Liefde waar hij stiekem zo enorm naar hunkerde. Jammerend trok hij zich terug in het OerOudWoud, om er nooit meer uit terug te keren.
Wildebras en Rondalia zwemmen nog altijd rond in 'de Traan', een speciaal aangelegde vijver in de vorm van een traan, in Reuzenland. iedere dag maken ze daarnaast een rit met een 'Glazen Sleep' getrokken door de schimmel Mooi. De Gouverneur van Ooit is de enige die met hen kan praten, in het Zwaans. En Stor, die hoor je, als je heel goed luistert, nog steeds jammeren in zijn stinkende doolholen.
Riddergevechten.
In het Land van Ooit werden van 1997 en 1999 dagelijks riddergevechten gehouden tussen de witte, gele, rode, en de gemene zwarte ridder. Op vrijdag 18 juni 1999 heeft de gele ridder per ongeluk de zwarte ridder dodelijk toegetakeld; de acteur is in de nacht van zondag op maandag overleden.
Ooiters.
Wanneer je Ooiters tegenkwam in het park moest men die groeten. Men groette elkaar echter niet door een hand te geven maar door een zogenoemde 'Ooit-Groet' te brengen. Deze 'Ooit-groet' werd je daarom aangeleerd zodra je bij het Land van Ooit aangekomen was.
Het Land van Sint.
In 2006 gingen de Ooiters eind november tot begin december met vakantie en kwam Sint Nicolaas en zijn Zwarte Pieten logeren in het Land van Ooit. Het land werd tijdelijk omgedoopt tot het Land van Sint.
Merchandise.
In de hoogtijdagen van Het Land van Ooit werd er tevens veel geïnvesteerd in de merchandise. Dit leverde onder andere een stripreeks over Kloontje het Reuzenkind op, die zowel in verschillende lectuur te lezen was als gewoon in een boekwinkel te koop. Ook gingen de Ooit-voorstellingen naar theaters buiten het park, en waren deze gewoon te zien in stadsschouwburgen. Het Ooit-personage Kloontje had een eigen televisieprogramma op SBS 6 ("Kinderen zijn de Baas"), waarna het verplaatst werd naar Kindernet 5.
Faillissement.
Op 21 november 2007 werd Het Land van Ooit failliet verklaard. Het Land van Ooit ging in 2006 al eens eerder over de kop. Na een doorstart bleef het aantal bezoekers tegenvallen. Als oorzaken worden hoge opstartkosten en het slechte weer genoemd (vrijwel alle attracties stonden buiten). Maar ook de negatieve publiciteit over de Belgische versie Ooit Tongeren heeft parten gespeeld, waardoor ook dit park de poorten moest sluiten.
In november 2007 vroeg Het Land van Ooit voor de tweede keer faillissement aan. Belangrijke reden voor het faillissement waren volgens de directie de tegenvallende bezoekcijfers. In maart 2008 vond de executieverkoop plaats van de roerende bezittingen.
De gemeente Heusden kocht de grond en de opstallen. De gemeente draagt zorg voor het natuurgebied en kasteel. Januari 2009 heeft de gemeente Heusden de naam van het park veranderd in "Poort van Heusden". In 2015 werd bekendgemaakt dat het terrein van het park zal worden opengesteld als wandelgebied en voor iedereen vrij te bezoeken zal worden. In het najaar van 2015 zijn de restanten van de troonzaal en overige restanten met de grond gelijk gemaakt. Het Roze Kasteel is het enige resterende vastgoed van het vroegere Land van Ooit.
De soldaten van Napoleon anno 2016
