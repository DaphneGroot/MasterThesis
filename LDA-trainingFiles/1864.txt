	V&D handhaaft toeslagen in driejarige cao
	Van onze verslaggever
AMSTERDAM
Warenhuisketen Vroom en Dreesmann (13.500 werknemers) zal de komende drie jaar de toeslagen voor het werken 's avonds en in de weekeinden niet verlagen. Dat is een van de onderdelen van het cao-akkoord dat directie en bonden donderdag sloten.
Werkgevers in de detailhandel pleiten de laatste jaren voor verlaging van de toeslagen omdat de verruimde winkelopeningstijden in hun ogen anders te duur worden. De bonden zijn daar fel op tegen. Het winkelpersoneel van V&D krijgt 's avonds ruim 33 procent meer loon; op zondag is de toeslag zelfs 100 procent.
De lonen gaan in drie jaar tijd met 8,1 procent omhoog. Dit jaar krijgen de werknemers er, in twee delen, 2,8 procent bij. Volgend jaar augustus bedraagt de verhoging 2,5 procent en een jaar later 2,8 procent. Bovendien krijgt het personeel volgend jaar mei eenmalig 200 gulden netto. Op 1 januari van het jaar 2000 volgt een uitkering van 300 gulden netto.
De komende drie jaar maakt de huidige vut-regeling plaats voor een vervroegd pensioen. De werkenden betalen de huidige vut-uitkeringen, terwijl bij een vroeg pensioen iedereen een spaarpot aanlegt voor zijn eigen uitkering. De vergrijzing dreigde de huidige vut-regeling onbetaalbaar te maken.

