	Land van denkers en dichters (en Duits kijken) ontvlucht
	Van onze correspondent
Willem Beusekamp

BONN
Op de grote overzichttentoonstelling 'Deutsche Fotografie, Macht eines Mediums 1870-1970' in de Bonner Kunsthalle wacht de argeloze kijker een onverwacht nouveaut: er blijkt zoiets te bestaan als 'op z'n Duits fotograferen en foto's bekijken'. Dat zou een handicap kunnen zijn voor niet-Duitse ogen.
Als er al zoiets als 'Duits kijken' bestaat - zoals de catalogus beweert - zou een eeuw Duitse fotografie opmerkelijke verschillen moeten vertonen met bijvoorbeeld soortgelijke overzichten in Amsterdam, Parijs, Tokio of New York. Het verschil is echter, op het eerste oog, niet te ontdekken.
En toch moet er iets bijzonders aan de hand zijn, want, opnieuw aldus de hooggeleerde samenstellers, een belangrijk verschil tussen Duitsers en niet-Duitsers is de uitgesproken Duitse afkeer van lichaamstaal. Deze afkeer gaat zover dat in Duitsland als enige land ter wereld de gebarentaal van doofstommen 'alsmede alle overige vormen van visuele rethoriek bijna volledig worden afgewezen'.
De conservatoren in Bonn hebben ook een verklaring voor deze afkeer van bodytalk: de Duitser heeft last van 'een uitsluitend op verbale overdracht gerichte pathos. (. . .) De vaste verbinding tussen symbolisch handelen en trefwoorden lijkt bij voorbaat een grafische, laat staan lichamelijke Gestus te blokkeren'. Goedendag.
De onverwachte eye-opener van bevoegde zijde deed even denken aan de recente vaststelling van een Berlijnse socioloog. Hij meent dat de Duitsers het marcheren pas definitief hebben afgeleerd, toen zij na de oorlog dankzij de Amerikanen vertrouwd raakten met de rock 'n' roll. Of de heren Sachsse en Honnef, verantwoordelijk voor 'een eeuw Duitse fotografie' in Bonn, hetzelfde beeld voor ogen stond, lijkt twijfelachtig.
Eigenlijk wil het overzicht duidelijk maken dat het 'deutsche Sehens', dus zowel foto als film, wordt gekenmerkt door een speciale omgangswijze met licht, een overvloedig en expressief gebruik van zware schaduw en punctuele belichting.
Voor een controle van deze definitie volstaat een bezoek aan de Kunsthalle niet. Om vage redenen vindt elders in de 'Bundesstadt' een andere tentoonstelling plaats, die niet mag worden gemist om meer te weten te komen over de geschiedenis van de fotografie in Duitsland. Eveneens tot eind augustus wordt in het Rheinisches Landesmuseum het werk getoond van de onafzienbare rij van exil-fotografen.
Onder de titel 'Und sie haben Deutschland verlassen . . . mssen. Fotografen und ihre Bilder 1928-1997' worden foto's getoond van kunstenaars en foto-journalisten, die in de jaren twintig en dertig de nazi's ontvluchtten. Het ligt voor de hand dat het vooral joden waren, die geen opdrachten meer kregen, uiteindelijk regelrecht met de dood werden bedreigd en daarom het land van de denkers en dichters moesten ontvluchten.
Hun aantal is, zoals gezegd, overweldigend. Helmut Newton, Alfred Eisenstaedt, Robert Capa om geheel willekeurig enkele namen te noemen. In april 1939, nog voor Hitlers overval op Polen, verscheen in Boston reeds een 'Who is who' van de Duitse exil-cultuur. De auteurs, Erika en Klaus Mann, waren zelf met hun vader Thomas en oom Heinrich naar Amerika uitgeweken. Een redelijk complete lijst dacht men tot voor kort.
Het Rheinisches Landesmuseum heeft ontdekt dat niet alleen veel namen van fotografen ontbreken, maar dat in feite de gehele fotografie-in-exil nog niet voldoende was onderzocht. En zelfs de lijst van thans verzamelde fotografen, 171 in totaal, is nog lang niet compleet omdat veel gegevens zijn verdwenen. De selectie, 603 afdrukken, is bedoeld als een verlate hommage aan een beroepsgroep, van wie velen hun geboorteland voor immer voor gezien hielden.
Met nadruk melden de samenstellers dat het overzicht niet mag worden gezien als een poging om de verdreven fotografen met terugwerkende kracht weer 'in te duitsen' - het zal een van de redenen zijn waarom de foto's niet in de Kunsthalle hangen. Maar waarom de bezoeker niet met nadruk van het ene overzicht naar het andere wordt verwezen, blijft een raadsel.
Een Amerikaanse bezoeker, onder de indruk van de ware kunstwerken die naar het Rheinisches Landesmuseum zijn gehaald, noteerde boos in het gastenboek: 'Those fucking Germans' Zo'n reactie is ook mogelijk tijdens de wandeling langs de galerijen in de Kunsthalle. Onmiskenbaar is het effect van de gedwongen verhuizing van veel talent op de kwaliteit van de na-oorlogse Duitse fotografie. Maar misschien zien Duitse ogen dat anders.
Deutsche Fotografie, Macht eines Mediums 1870-1970. Kunst- und Ausstellungshalle, tot en met 24 augustus. Catalogus DM 95,-.
Und sie haben Deutschland verlassen ... mssen. Fotografen und ihre Bilder 1928-1997. Rheinisches Landesmuseum, tot en met 24 augustus. Catalogus DM 78,-.

