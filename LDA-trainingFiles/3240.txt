	Melodieuze lijnen die knap om elkaar heen dansen
	Muziek: Available Jelly Music Festival. Felix Meritis, Amsterdam, 21 maart.
Ook 's avonds en binnen straalt de muziek van Available Jelly een sfeer uit van zon en buitenlucht, en het losse, direct aansprekende van straattheater. De groep is inderdaad begonnen als begeleidingsorkest van een mimegezelschap, ruim twintig jaar geleden in de Verenigde Staten. Ze kwam al snel in Amsterdam terecht, deed daar nieuwe leden op en is sindsdien, ondanks wisselende bezettingen, een constante in de Nederlandse jazz, met muziek die zo intens plezierig is dat je bijna over het hoofd zou zien hoe knap en verfijnd ze is. De laatste jaren heeft het ensemble de goede gewoonte driedaagse festivals te organiseren in Felix Meritis. Tijdens deze editie werd zijn nieuwste cd gepresenteerd, Happy Camp.
De meeste musici kwamen vrijdag al spelend op, wat mogelijk was omdat ze geen gebruik van versterking maakten. Ook tijdens de rest van het concert werd er veel heen en weer gelopen, om eens bij elkaar te luisteren en de tonen beter te mengen, want hoewel het sextet grote solisten bevat is het in de eerste plaats een collectief. De meeste composities en arrangementen zijn van rietblazer Michael Moore en cornettist Eric Boeren.
De eerste is een groot lyricus, met een honingzoet geluid op klarinet en altsax en een goed oor voor lieflijke melodien, de laatste is extraverter. Beiden hebben een brede belangstelling, ze schrijven of bewerken stukken met invloeden uit vele culturen: Zuid-Amerika, Joegoslavi, Madagaskar. De bijbehorende ritmes worden met precisie en aanstekelijk plezier aangegeven door slagwerker Michael Vatcher, met Moore het enige overgebleven lid van het eerste uur.
In zijn huidige incarnatie speelt Available Jelly zonder akkoordinstrument, en de ruimte die daardoor ontstaat wordt ingevuld met spontane, gezamenlijke improvisaties, in melodieuze lijnen die om elkaar heen dansen zonder op elkaars tenen te gaan staan. Ook de twee andere blazers hebben een karakteristieke stijl, die nog meer contrast en kleur in het geheel aanbrengt: tenorist Tobias Delius combineert de rondborstigheid van Coleman Hawkins en Ben Webster met een moderne sensibiliteit en een grillige fantasie, en Wolter Wierbos perst lekkere rauwe brokken geluid uit de trombone, met een zangerige toon die hij nog welsprekender maakt met dempers.
V¢¢r de pauze werd de groep aangevuld met leden van de Brass Band uit Boerens geboortedorp, het Brabantse Ulicoten. Een sympathiek initiatief, dat in de eenvoudiger passages ook aardig werkte, maar dat door slordigheden in intonatie en timing de veeleisender gedeelten modderig deed klinken. Zonder extra koper en percussie klinkt de band al vol genoeg. Soms, in jump blues-achtige stukken als het titelnummer van de nieuwe cd, lijkt hij zelfs wel een vestzakuitvoering van de Basie Big Band.
Available Jelly heeft inmiddels een uitgebreid repertoire, en Happy Camp voegt daar weer een paar prachtstukken aan toe. Ook de covers hebben iets aparts: vele musici voeren werk van Duke Ellington uit, maar weinigen kennen relatief obscure parels als The Feeling of Jazz en Village of the Virgins, en kunnen er zoveel moois mee.
Frank van Herk

