	Autobommen zaaien paniek in Algiers
	AFP, Reuter, AP
ALGIERS
Bij de ontploffing van een autobom in het centrum van Algiers zijn dinsdag zes doden gevallen en meer dan veertig gewonden. Dat heeft de Algerijnse staatstelevisie gemeld. Hulpverleners schatten het dodental op zestien. Even later kwam een Algerijn om het leven, toen vlakbij een parkje in de bovenstad een tweede bomauto de lucht in vloog.

De Gewapende Islamitische Groep (GIA) wordt verantwoordelijk gehouden voor de terreur. Bij de aanslagen van gisteren - bij de eerste was een stadsbus het doelwit - vielen meer dan vijftig gewonden. De cijfers zijn niet altijd betrouwbaar, omdat de autoriteiten er belang bij hebben de militaire successen van de islamisten te bagatelliseren. De regering-Zéroual heeft bij herhaling beweerd het terrorisme in toom te kunnen houden.
Algiers is in de greep van de angst door de bomexplosies. Het is voor het eerst sinds het begin van de burgeroorlog (1992) dat de hoofdstad met een zo grote regelmaat wordt getroffen door willekeurig terreuraanslagen. Maandag maakte een bom die vroegtijdig afging voor een school geen slachtoffers. Zondagavond vielen in de volkswijk Belcourt zeker 21 doden.
Sinds november, toen de uitslag van het referendum over de grondwet gunstig uitviel voor president Zéroual, zijn door het geweld van islamisten meer dan driehonderd Algerijnen om het leven gekomen.
De GIA had aangekondigd haar campagne te intensiveren tijdens de Ramadan. De vastenmaand, die naar de christelijke kalender op 10 januari begon, wordt als het beste seizoen voor een jihad beschouwd. In de streek rond Algiers, de Algérois, hebben fundamentalistische doodseskaders de afgelopen twee weken meer dan honderd dorpelingen op gruwelijke wijze vermoord.
De Algerijnse krant El Watan citeerde gisteren uit een communiqué dat aan de GIA wordt toegeschreven. 'Wij hebben de middelen en de manschappen om al degenen te straffen die niet aan onze kant staan. Neutraal te zijn in de oorlog die wij voeren, is onmogelijk.'
El Watan schreef dat GIA-commando's afgelopen zaterdagnacht 49 mannen die in de moskee van Sidi Abdelaziz bijeenwaren met bijlen en zwaarden afslachtten 'omdat de imam door de regering was benoemd'. De staatstelevisie maakte zondag melding van de moordpartij in het dorpje zonder details. Er zouden 36 doden zijn gevallen.
De burgeroorlog in Algerije heeft sinds 1992 naar schatting zestigduizend levens geëist. Door de censuur blijven oorlogsmisdaden van Algerijnse militairen en van door het leger uitgeruste zelfverdedigingsgroepen meestal uit het nieuws. Amnesty International heeft daar in een recent rapport op gewezen.

