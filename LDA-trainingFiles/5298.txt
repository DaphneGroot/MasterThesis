	Opmars van onvolmaakte club card
	Van onze verslaggever
ALKMAAR
De club card is in zijn opmars de grens van 400 duizend al weer gepasseerd, maar gisteren werd in Alkmaar toch nog even stilgestaan bij dat feestelijke feit. Voorzitter Hermans van de uitgevende stichting Cotass had zich over de Afsluitdijk laten chaufferen om een van de laatsten onder de tienduizend kaarthouders bij AZ te huldigen.
Het Friese provinciehoofd-met-bijbaan durfde het in de Alkmaarse bestuurskamer aan het club card-project een succes te noemen, maar daarbij moet hij toch vooral naar de getalsmatige verspreiding hebben gekeken. De aanloopproblemen zijn legio, de supporters zeuren, het bedrijfsleven mijdt acties via de kaart en van de gehoopte bevordering der veiligheid is nauwelijks sprake.
'Het idee dat de kaart als een noodlanding van de Heilige Geest de criminaliteit zou bestrijden klopt niet. De club card is ook nooit bedoeld als veiligheidskaart', riposteerde Hermans gisteren. De subsidie van Economische Zaken had eerder tot doel om het Nederlandse project als nummer één in Europa te profileren.
Het 'kijk eens wat wij kunnen' gevoel moet in 2000 culmineren in de verstrekking van de plastickaart met chip of barcode aan alle bezoekers van het EK voetbal dat in dat jaar in Nederland en België wordt gehouden.
Hermans, met een sprankje nieuws: 'We zijn de eerste gesprekken met de KNVB aangegaan. Over drie jaar moeten we klaar zijn, met als extra mogelijkheid dat bijvoorbeeld Engelse fans op een zwarte lijst geen entree kunnen krijgen tot de EK-stadions.'
In Nederland hanteren vooral de drie topclubs én voortrekkers van het Cotass-systeem, Ajax, PSV en Feyenoord, de kaart. Feyenoord beschikt daarbij als enige over een toegangsautorisatie waardoor geschorste fans de entree tot De Kuip ontzegd kan worden. Bestuurslid Van Nielen: 'Bij PSV gaan we dat deze zomer ook invoeren.'
De onmogelijkheid om kaarten aan te schaffen door een geblokkeerde club card is vooralsnog gemakkelijk te omzeilen met vriendendiensten. Oma of buurman kan bij de voorverkoopwinkels rustig een kaart voor een ander aanschaffen, iets dat tegelijkertijd als de grootste service van het systeem wordt beschouwd.
De card zelf kent geen identificatiesysteem. Handtekening, pasfoto en leeftijd ontbreken, de controlemogelijkheden zijn zeer mager. Hermans: 'Dit land heeft altijd moeite gehad met de identificatieplicht, maar de pasfotodiscussie gaat er weer komen. Het realisme keert terug.'
De vervolmaking van de club card - de tweede generatie zal een chip in plaats van barcode kennen - zal zich richten op grotere service en grotere veiligheid. Bovendien zal dan wettelijk gebruik mogen worden gemaakt van de gegevens van het CIV, het centraal informatiepunt voetbalvandalisme. Bij de eerste generatie is dat niet het geval.
Reële twijfels bestaan verder over het aantal 'dubbelen' onder de huidige 400 duizend kaarthouders. Officieel mag een fan over slechts één club card beschikken. Een seizoenkaarthouder bij Feyenoord die lid is van de supportersclub en abonnee van de Feyenoord-krant ontvangt automatisch drie kaarten. Het record is van een fanaat die 141 cards in zijn bezit had.

