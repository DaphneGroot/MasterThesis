	Militair bestraft na schietincident bij IFOR in Bosnië
	Van onze verslaggever
ARNHEM
Een negentienjarige militair is veroordeeld tot twee weken dienstverlening na een schietincident bij de Nederlandse IFOR-eenheid in Bosnië. De soldaat had op 15 maart vorig jaar als boordschutter van een pantservoertuig zijn mitrailleur niet op veilig gezet, toen hij het kamp op kwam. Het wapen ging daarna per ongeluk af, waardoor een 23-jarige korporaal in het been werd geraakt.
De militaire kamer van de rechtbank in Arnhem veroordeelde hem wegens het niet opvolgen van de dienstvoorschriften. De eis van de militaire aanklager was drie maanden cel, maar de rechters hebben rekening gehouden met de omstandigheid dat het incident gebeurde in een hectische periode. De Serviërs zouden delen terugkrijgen van het gebied waar de Nederlandse eenheid opereerde. Die dag waren vijandige mortieren gesignaleerd, waarna de militair op patrouille moest.
Eind vorig jaar werden ook al enige Nederlandse beroepsmilitairen veroordeeld wegens onveilig optreden in Bosnië. Een officier kreeg drie maanden gevangenis, omdat hij in een munitiedepot de pin uit een handgranaat had getrokken. Twee solaten kregen respectievelijk drie weken cel en een week dienstverlening, omdat ze op wacht in slaap waren gevallen. Een korporaal die bij het schoonmaken van zijn wapen een collega verwondde, werd vrijgesproken.

