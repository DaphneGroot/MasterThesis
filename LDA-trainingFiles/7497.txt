Amanda Coetzer.
Amanda Coetzer (Hoopstad, 22 oktober 1971) is een voormalig professioneel tennisspeelster uit Zuid-Afrika. Zij begon haar carrière in 1988 en zette in juni 2004 een punt achter haar tennisloopbaan. Haar hoogste ranking in het enkelspel was de derde plaats, die zij op 3 november 1997 bereikte. Ze is gehuwd met filmproducent Arnon Milchan.
Enkelspel.
Op de WTA-tour won zij negen titels in het enkelspel. In 1998 won zij haar grootste titel op het toernooi van Hilton Head. Zij was de eerste speelster uit Zuid-Afrika die de halve finale op een grandslamtoernooi bereikte, in 1996 op de Australian Open.
Zij bereikte opnieuw de halve finale in 1997. In dat jaar speelde zij ook een halve finale op Roland Garros. Het was het meest succesvolle jaar voor Coetzer. In dit jaar was zij één van zes speelsters die Steffi Graf drie keer in één seizoen versloegen. In Berlijn won zij zelfs met 6-0 6-1 van de Duitse. Zij was daarnaast één van vier speelsters die Graf in hetzelfde jaar twee keer op een grandslamtoernooi versloegen.
Dubbelspel.
Ook in het dubbelspel won Coetzer negen titels op de WTA-tour. In 1993 bereikte zij met de Argentijnse Inés Gorrochategui de finale op de US Open. Zij verloren echter van Arantxa Sánchez Vicario en Helena Suková.
Landenwedstrijden.
In 1997 en 2000 speelde zij met landgenoot Wayne Ferreira de finale van de Hopman Cup. In 1997 verloren zij nog van de Verenigde Staten, maar in 2000 wonnen zij van Thailand.
Coetzer speelde vanaf 1992 Fed Cup voor haar land, met enkele onderbrekingen.
Zij vertegenwoordigde Zuid-Afrika driemaal op de Olympische Spelen – in 2000 in Sydney bereikte zij de kwartfinale in het enkelspel.
