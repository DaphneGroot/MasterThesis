Limburgs volkslied.
Limburg mijn Vaderland, ook wel Waar in 't bronsgroen eikenhout genoemd, is het officiële Limburgse volkslied, geschreven door onderwijzer Gerard Krekelberg in 1909. De melodie is gecomponeerd door Hendrik (Henri) Tijssen uit Roermond. Het lied heette aanvankelijk "Limburg, mijn vaderland". Toen het in 1939 officieel tot Limburgs volkslied werd verklaard, werd de titel gewijzigd in "Waar in 't bronsgroen eikenhout".
Het lied wordt tegenwoordig gezien als volkslied van zowel Nederlands- als Belgisch-Limburg, al wordt het laatste couplet in België nooit gezongen. Dit couplet dateert waarschijnlijk uit 1939 en is door dirigent Snackers van het Roermonds mannenkoor toegevoegd.
Geschiedenis.
Het lied is ontstaan op 31 januari 1909 en bestond in 2009 dus precies 100 jaar. Het bronsgroen eikenhout waarover Gerard Krekelberg dichtte, waren de (nu verdwenen) eikenbomen rond het kasteel Borgitter in Kessenich. Dit kasteel ligt op de oever van de Itterbeek op de grens met de dorpskom van het Nederlandse Neeritter.
In de dagelijkse realiteit van (vooral Nederlands-) Limburg rond 1900 speelde het Nederlands geen rol van betekenis. In het openbaar werd vooral Limburgs gesproken; kranten verschenen ook in het Duits. Bovendien was in sommige delen van Limburg Duits ook de taal in kerk en onderwijs, terwijl Maastricht in deze tijd nog steeds nauw verbonden was met het Franstalige Luikse land. Het gedicht van Krekelberg werd dan ook doelbewust gebruikt om Limburg als een deel van Nederland te portretteren. Dat blijkt uit het gebruik van het Nederlands in plaats van het Limburgs. Ook de uit 1939 daterende toevoeging met de aanhankelijkheidsverklaring aan het Huis van Oranje wil Limburg nadrukkelijk als een deel van Nederland presenteren.
Het lied werd spoedig populair, zowel in Nederlands- als Belgisch-Limburg, en geldt tegenwoordig als "volkslied" van beide Limburgen. In België worden enkel de eerste drie strofen gezongen, doorgaans door jeugdbewegingen, studentenverenigingen en op manifestaties. Het ligt voor de hand dat de vierde strofe in België overgeslagen wordt. In Nederland is het volkslied vooral populair bij de mannenkoren. Later is door Piet Zeegers uit Posterholt een Limburgstalige versie van het lied gemaakt. Deze versie is niet eenvoudigweg een vertaling, maar omvat een wezenlijke verandering van de tekst.
Tekst.
Bij officiële gelegenheden wordt alleen het eerste couplet (de vetgedrukte tekst) gezongen.
Waar in ’t bronsgroen eikenhout, ’t nachtegaaltje zingt.Over 't malse korenveld, ’t lied des leeuweriks klinkt.Waar de hoorn des herders schalt, langs der beekjes boord.Daar is mijn vaderland, Limburgs dierbaar oord! (2×)
Waar de brede stroom der Maas, statig zeewaarts vloeit.Weelderig sappig veldgewas, kostelijk groeit en bloeit.Bloemengaard en beemd en bos, overheerlijk gloort.Daar is mijn vaderland, Limburgs dierbaar oord! (2×)
Waar der vaaderen schone taal klinkt met heldere kracht.Waar men kloek en fier van aard, vreemde praal veracht.Eigen zeden, eigen schoon ’t hart des volks bekoort.Daar is mijn vaderland, Limburgs dierbaar oord! (2×)
Waar aan ’t oud Oranjehuis, ’t volk blijft hou en trouw.Met ons roemrijk Nederland, één in vreugd en rouw.Trouw aan plicht en trouw aan God, heerst van zuid tot noord.Daar is mijn vaderland, Limburgs dierbaar oord! (2×)
