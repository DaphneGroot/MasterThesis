	God mag opdraven als casinohouder
	TUSSEN RELIGIE en natuurwetenschap botert het meestal niet best. De Bijbel opent met het statement dat God hemel en aarde schiep; wetenschappers halen daarvoor liever de oerknal van stapel. Zo nodig toveren ze met wat rekenwerk een schepping ex nihilo te voorschijn. Er is tegenwoordig geen wonder meer voor nodig om iets uit niets te produceren.
In De dobbelstenen van God - Gelovige wetenschap of wetenschappelijk geloof? onderzoekt de Amerikaanse schrijfster Kitty Ferguson hoe wetenschap en religie zich tot elkaar verhouden. Bijten ze elkaar, laten ze elkaar links liggen of kunnen weten en geloven het eigenlijk wel goed met elkaar vinden?
Ferguson, die eerder populair-wetenschappelijke boeken schreef over Stephen Hawking en de grenzen van het universum, geeft op het eerste gezicht een uitstekend antwoord op die vraag. Hawking laat tenminste al op de omslag weten dat het gaat om 'een heldere uiteenzetting van de ultieme vraag'. De inhoud van het boek maakt snel duidelijk dat zelfs een wereldberoemde hoogleraar in de theoretische natuurkunde zich kan vergissen. De ultieme vraag komt inderdaad aan bod, maar de helderheid is vaak ver te zoeken.
Als het gaat om moderne wetenschappelijke inzichten heeft Ferguson haar huiswerk gedaan. Ze komt netjes aandragen met zwarte gaten, de Theorie van Alles, de oerknal, baby-heelallen, singulariteiten, chaos en complexiteit, supersnaren, de onvolledigheidsstelling van Gdel en het onzekerheidsprincipe van Heisenberg. Geen punt.
Betreedt ze echter het pad van het geloof en de koppeling tussen geloof en wetenschap, dan raakt ze het spoor snel bijster. Als een te hard gestoten biljartbal botst ze tegen de meest uiteenlopende onderwerpen op, resulterend in een rafelige redenering die maar moeilijk te volgen is. Dat ze zich op onbekend terrein heeft gewaagd, is in zekere zin de schuld van Hawking, die ze mateloos bewondert.
Hawking liet zich in zijn bestseller Het heelal ontvallen dat we, hopelijk binnenkort, een allesomvattende theorie van het heelal kunnen opstellen, een theorie waarin de hele kosmos kan worden samengevat in een heldere wiskundige vergelijking. Op basis van die vergelijking kunnen we volgens hem eindelijk gaan discussiren over de vraag waar¢m het heelal en de mensheid bestaan. Hawking: 'Wanneer we het antwoord op die vraag kennen, is dat de bekroning van het menselijk verstand - want dan kennen we de geest van God.'
Wetenschap levert een antwoord op 'wat'- en 'hoe'-vragen, maar we hebben kennelijk een geloof of een religie nodig om het antwoord te kunnen geven op de 'waarom'-vraag. Dus leidt Ferguson haar verhaal na bijna driehonderd zenuwslopende pagina's tot de conclusie dat wetenschap en religie inderdaad goed samengaan. 'We zijn tot de conclusie gekomen dat er geen ''dubbeldenken'' of andere intellectuele onoprechtheid voor nodig is om een groot vertrouwen te hebben in de natuurwetenschap zoals wij die nu kennen, aan het einde van de twintigste eeuw, en tegelijkertijd te geloven in God - zelfs in een persoonlijke God die zich niet alleen op de achtergrond houdt.' Waarom ze in het meervoud spreekt en namens wie ze dat doet, is niet duidelijk.
De uitleg is zo mogelijk nog duisterder. Ferguson: 'Maar waarom zou iemand op het idee komen dat een dergelijke combinatie van geloven noodzakelijk, of zelfs onontbeerlijk is op een speurtocht naar de fundamentele waarheid? Daarvoor zijn twee redenen. De ene is dat we graag bewijsmateriaal uit directe ervaring zouden willen hebben voor God, liefst bewijsmateriaal dat persoonlijk overtuigend is. De tweede reden is dat, wanneer we het geloof in God verwerpen, we daarmee een voorbarig en ongegrond oordeel uitspreken over de oprechtheid, intelligentie en geestelijke gezondheid van een groot aantal van onze medemensen die beweren dat ze over dergelijk bewijsmateriaal uit ervaring beschikken.'
Je kunt je afvragen hoe Ferguson staat tegenover de almaar groeiende groep mensen die beweren door ruimtewezens ontvoerd te zijn geweest. Ze spreken allemaal uit eigen ervaring. Mogen we het geloof in die ruimtewezens niet verwerpen, omdat we dan een voorbarig en ongegrond oordeel uitspreken over de oprechtheid, intelligentie en geestelijke gezondheid van een groot aantal van onze medemensen?
Wat nog bijdraagt aan de verwarring, is de onduidelijke status die God in het betoog van Ferguson krijgt toebedeeld. God mag opdraven als casinohouder, seniele misdadiger, een persoonlijke God, God uit de Bijbel en als 'wetenschappelijke' variant die opgaat in de alomvattende vergelijking die met gemak op een papiertje te schrijven is. In zo'n rommelig redeneermilieu mag de ultieme vraag niet rekenen op een heldere uiteenzetting.
Kitty Ferguson: De dobbelstenen van God - Gelovige wetenschap of wetenschappelijk geloof?
Vertaald uit het Engels door RietjeRutten-Vonk.
BZZToH; 319 pagina's;  39,50.
ISBN 90 5501 059 6.

Foto
	Stephen Hawking FOTO ABC

