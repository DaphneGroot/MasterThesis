MECC.
Forum met entreegebouw MECC en hotels
TEFAF, de belangrijkste beurs in MECC
Het MECC "(Maastrichts Expositie en Congres Centrum") is een congres- en beurzencentrum in Maastricht waar congressen, beurzen en culturele of sportieve evenementen plaatsvinden.
Geschiedenis.
Het MECC komt voort uit de Eurohal, een sinds 1961 in Valkenburg gevestigde evenementenhal. In 1973 nam de Maastrichtse gemeenteraad het voorstel van Eurohal-eigenaar Jan Huynen aan om de hal naar Maastricht te verhuizen. Begin 1974 werd de hal in zes weken opgebouwd op De Griend in de Maastrichtse wijk Sint Maartenspoort. In maart 1974 vond er de eerste beurs plaats, de horecavakbeurs BBB. Enkele thans nog terugkerende evenementen, zoals de beurs Alles voor Eva (thans: Lentebeurs) en de kunstbeurs Pictura (de voorloper van TEFAF), vonden oorspronkelijk in de Eurohal plaats. In 1983 nam de gemeenteraad van Maastricht het besluit een nieuw congres- en beurzencentrum te bouwen in Randwyck. Na de opening van het MECC werd de Eurohal in 1991 gesloopt en werd op het terrein het Griendpark aangelegd.
In 1984 werd op het terrein in Randwyck de eerste paal geslagen door staatssecretaris Piet van Zeil. Het eerste evenement in het MECC, oorspronkelijk "Maastricht Euro Centre" genaamd, vond plaats in januari 1988. De officiële opening door Prinses Margriet vond plaats op 23 september 1988.
In 1990 werd een samenwerkingsverband aangegaan met Amsterdam RAI dat op 1 januari 1996 resulteerde in een 75% meerderheidsbelang. 25% van de aandelen bleven in handen van de Gemeente Maastricht. In 2013 kwam een einde aan deze samenwerking en werden de RAI-aandelen overgenomen door de gemeente Maastricht. Het congres- en beurzencentrum werd ondergebracht in een nieuwe bv met een onafhankelijke raad van commissarissen.
Gebouw en ligging.
Het congresgedeelte bevindt zich rondom een centrale hal ("Millenniumfoyer") nabij de hoofdingang aan het Forum. Hier bevinden zich 23 grote en kleine vergaderzalen, tezamen aangeduid als het '€uro Center'. De grootste zaal heeft een capaciteit van 1700 zitplaatsen. Ten noordwesten hiervan bevinden zich de drie expositiehallen (Noord-, Zuid- en Westhal) met een totale vloeroppervlakte van 27.000 m².
Het MECC ligt in de wijk Randwyck, op loopafstand van station Maastricht Randwyck. Het terrein is door de ligging aan de drukke President Kennedysingel en nabij de rijksweg A2 goed bereikbaar per auto. Aan de noordzijde van het complex bevindt zich een grote parkeergarage. De totale parkeercapaciteit bedraagt 2500. In de directe omgeving liggen de kantoren van grote bedrijven als Vodafone en Mercedes Benz, het Academisch Ziekenhuis Maastricht en enkele faculteiten van de Universiteit Maastricht. Naast het MECC, aan het Forum, bevindt zich een hotel dat voornamelijk op MECC-bezoekers gericht is.
Terugkerende evenementen.
In het MECC vinden daarnaast vele internationale congressen, sportevenementen en diverse concerten plaats, waaronder "The Night of the Proms". Artiesten die er in het verleden optraden zijn onder andere Joe Cocker, Laura Pausini en Tina Turner.
