	Een rots van hoop en optimisme JOHN HUME WIL IN NOORD-IERLAND MAN IN DE PUB BEREIKEN
	ZIJN STATUUR ZOU veel te groot zijn voor het kleine gebied waarin en waarvoor hij zijn politieke activiteiten ontwikkelt, ware het niet dat dat gebied Noord-Ierland heet en problemen kent waarvoor een veel groter land zich niet zou hoeven schamen. Noord-Ierland barst al ruim een kwart eeuw uit zijn voegen van de problemen.
En al die tijd heeft John Hume, leider van de SDLP (Sociaal-Democratische en Labourpartij), voorop gestaan in de pogingen die problemen tot een vreedzame oplossing te brengen. Met een even bewonderenswaardige als verbazingwekkende vasthoudendheid tracht hij nu al bijna veertig jaar zijn ideaal van een Noord-Ierland waar protestanten en katholieken op voet van gelijkwaardigheid en geweldloos samenwonen, gestalte te geven.
Hume is de meest bijzondere van de Noord-Ierse politici, een rots van hoop en optimisme in een provincie waar die twee zaken schaars zijn. Te vaak is de afgelopen decennia de hoop de grond in geboord met als gevolg dat elk optimisme met een sceptisch laagje wordt bedekt. Behalve dan bij Hume. Die blijft de wereld verkondigen dat het met zijn geboortegrond nog allemaal goed kan komen.
In John Hume - A Biography beschrijft Paul Routledge het politieke leven van Hume. Routledge, die als journalist voor The Times, The Observer en tegenwoordig voor de The Independent on Sunday sinds het einde van de jaren zestig de ontwikkelingen in Noord-Ierland volgt, toont de politicus Hume in al zijn geweldige vastberadenheid, bezielde overtuiging en onwaarschijnlijk doorzettingsvermogen.
Hume werd in januari 1937 geboren in een katholiek arbeidersgezin in Londonderry. Zijn eerste politieke les kreeg hij toen hij een jaar of tien was. Samen met zijn vader bezocht hij een nationalistische bijeenkomst, waar de gemoederen onder veel vlagvertoon en geroep om een verenigd Ierland hoog opliepen. Toen zijn vader zag dat de kleine Johnnie aangedaan was, legde hij zijn hand op diens schouder. 'Jongen, raak niet bij dit spul betrokken', zei hij. 'Waarom niet?', vroeg Hume junior. 'Omdat je een vlag niet kunt opeten', antwoordde zijn vader.
Hume beschrijft het voorval in zijn verzameling essays Personal Views. Dat boek laat, meer dan dat van Routledge, de diep bewogen mens achter de politicus zien. 'Het was mijn eerste politieke les', schrijft Hume, 'en ik ben hem nooit vergeten. Politiek gaat over het recht op een bestaan - het recht te leven -, brood op de plank en een dak boven je hoofd. Het maakt niet uit in welke vlag je je hult als je in de rij staat voor een uitkering of gedwongen wordt te emigreren naar een ander land om je brood te verdienen.'
De opvatting is tekenend voor Hume. Hij is een pragmaticus, met diepgevoelde sociale opvattingen. Nog steeds verdeelt hij zijn tijd tussen het zoeken naar een politieke oplossing voor het Noord-Ierse probleem (in Londonderry, Belfast, Londen, Washington en Straatsburg) en pogingen de sociale omstandigheden in Noord-Ierland te verbeteren. Zijn reizen naar de Verenigde Staten om Amerikaanse bedrijven te bewegen in Noord-Ierland te investeren zijn bijna niet meer te tellen. Hume ziet beide activiteiten als noodzakelijke middelen tot n en het hetzelfde doel.
Hij is een pragmaticus, maar ook een idealist. In zijn huis in Derry hangen twee posters van zijn twee grote politieke voorbeelden. De ene toont John F. Kennedy en diens uitspraak: 'En man kan een verschil maken, maar elke man moet dat proberen.' Op de andere staat Martin Luther King, gefotografeerd tijdens zijn befaamde I have a dream-toespraak. Hume kreeg de foto van de weduwe van King.
Hume ziet een directe lijn tussen de door King geleide Amerikaanse beweging voor burgerrechten en de emancipatiestrijd van de katholieken in Noord-Ierland. En net als King is hij ervan overtuigd dat die strijd alleen met geweldloze middelen kan worden gewonnen. 'De oude wet van oog om oog maakt iedereen blind', citeert hij de Amerikaanse dominee. En: 'Als je de methoden van je onderdrukker gebruikt, eindig je slechter dan je onderdrukker.'
Net als King is Hume een bezeten dromer, die er alles aan doet om de droom te verwezenlijken. 'Er is in zijn leven niets anders overgebleven dan het vredesproces', constateert een vriend in de biografie. 'Ik heb daarbuiten geen interesses', bevestigt Hume.
Hij is zelfs bereid zijn diepe afkeer van geweld te verloochenen, als dat de goede zaak kan helpen. Zijn jarenlange dialoog met Sinn Fein-leider Adams, de (voormalige?) IRA-man die wel degelijk bereid is de 'methoden van de onderdrukker' te gebruiken, is daarvoor het bewijs. Hume zou zelfs met de duivel praten, als die bereid is naar hem te luisteren en als dat Noord-Ierland vooruit zou helpen.
Kernwoord in zijn visie op de toekomst van de provincie is een agreed Ireland. Hume gelooft niet in de weg van Sinn Fein en de IRA, die in zijn ogen een ouderwets nationalistisch ideaal nastreven. Behalve parlementslid in Westminster is Hume ook al bijna twintig jaar Europees parlementarir; het Europese model is zijn voorbeeld. Als Fransen en Duitsers onder n paraplu kunnen samenleven, meent Hume, dan moet dat voor protestanten en katholieken ook mogelijk zijn.
Hume streeft naar hereniging van Noord-Ierland en de Republiek, maar hij ziet zijn 'overeengekomen Ierland' (een formule die een centrale plaats inneemt in de zogenoemde Joint Declaration van de Britse en Ierse regering over de toekomst van Noord-Ierland) ontstaan in een 'post-nationalistische' wereld, in een Europa dat de natiestaat voorbij is. De idealistische, aan geen twijfel onderhevige Hume: 'Het zal een Ierland zijn dat gebaseerd is op respect voor diversiteit, in plaats van op toewijding aan homogeniteit.'
Voor dat Ierland is hij bereid zijn leven te geven. In de zomer van 1996, toen met nieuwe IRA-aanslagen en nieuwe rellen tijdens de Oranjemarsen zijn ideaal hem weer leek te ontglippen, stortte Hume in en moest hij worden opgenomen in een ziekenhuis. Dat was niet voor het eerst. Een halfjaar later, even na zijn zestigste verjaardag, trof Routledge hem aan in de tuin van zijn huis in Derry.
Hume was nog steeds aan diepe neerslachtigheid ten prooi. 'Het is zoiets als vlinders in je buik, alleen vijftig keer erger. Het is geen depressie, maar chronische bezorgdheid over alles, in het bijzonder wanneer ik 's ochtends wakker wordt.' Het was in die periode dat Hume overwoog zijn kamerlidmaatschap in Londen eraan te geven om de werkdruk althans een beetje te verlichten.
Gedurende diezelfde tijd werden de geruchten dat hij zich kandidaat zou stellen voor het Ierse presidentschap, sterker - een rustiger positie die hij naar verwachting zonder veel moeite zou veroveren.
Maar uiteindelijk besloot Hume door te vechten, op alle fronten. 'Politiek leiderschap lijkt op onderwijzen. Het gaat erom de taal van anderen te veranderen. Ik zeg het, en ik ga door met het te zeggen, tot ik van de man in de pub mijn eigen woorden terughoor.'
Met het nieuwe staakt-het-vuren van de IRA (nog niet in de biografie verwerkt) kreeg Hume's hoop weer wat vaste grond onder de voeten. Maar het eindeloze gedelibereer tijdens de lopende onderhandelingen, en het feit dat de kloof tussen unionisten en nationalisten geen neiging tot versmalling vertoont, maken zijn optimisme fragiel.
De unionisten blijven elke toenadering tot Ierland, in welke vorm dan ook, afwijzen. 'Het gaat gewoon niet gebeuren', zegt UUP-leider Trimble in de biografie. 'Maar ik geloof niet dat John Hume zich dat realiseert.' En of Sinn Fein iets ziet in zijn post-nationalisme, is ook al zeer twijfelachtig.
Een 'wishfull thinker', noemt Routledge zijn onderwerp. 'Als er n tragisch aspect is aan zijn leven, is het dat John Hume met een rationele geest in een irrationele situatie verkeert.'
Maar John Hume, in 1995 al eens voorgedragen voor de Nobelprijs voor de Vrede, weigert zich van dergelijke analyses iets aan te trekken. Uit zijn Personal Views: 'Een duurzame vrede en overeenstemming over de toekomst van onze politieke instellingen zijn nog steeds binnen handbereik. Daarover bestaat geen twijfel. (. . .) Het is daarom urgent dat we niet langer aarzelen, maar nu beginnen met het proces van verzoening.'
John Hume, de grote politicus in het kleine land, zal het blijven zeggen, tot hij het terughoort van de man in de pub, tot de geweren uit de Noord-Ierse politiek zijn verdwenen, of tot hij erbij neervalt.
Bert Wagendorp
Paul Routledge: John Hume - A Biography.
HarperCollins, import Nilsson & Lamm; 320 pagina's;  75,-.
ISBN 0 00 255670 7.
John Hume: Personal Views - Politics, Peace and Reconciliation in Ireland.
Town House, Dublin; 204 pagina's;  64,30.
ISBN 1 57098 110 8.

Foto
	John Hume (midden) met enkele functionarissen van zijn partij, juli 1996. FOTO REUTERS

