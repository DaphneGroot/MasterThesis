	Nonet mixt Broadway en belcanto tot Siciliaanse jazz
	Giorgio Occhipinti's Hereo Nonet. Amsterdam, Bimhuis, 15/11.
Bij Siciliaanse muziek zullen de meeste mensen waarschijnlijk denken aan het thema van The Godfather, dat melancholieke walsje als er weer iemand is doorzeefd.
Niettemin wordt ook op dat eiland gemproviseerde muziek gemaakt, met een soortgelijke benadering als in de jazz, maar met ander materiaal. Het nonet van de 28-jarige pianist-componist Giorgio Occhipinti kwam met een eigen intrigerende, maar niet altijd overtuigende variant.
Er is niet veel Italiaanse jazz op onze podia te horen, en dat is jammer want dat land heeft sterke tradities op het gebied van volksmuziek en opera, die een frisse nieuwe kleur kunnen geven aan de improvisaties, zonder uit te hoeven gaan van toch enigszins wezensvreemde vormen als oude Broadway-liedjes en de blues. Occhipinti's thema's en ritmes gebruiken dat palet, met inderdaad weemoedige wijsjes in driekwartsmaat, hinkelende volksdansjes, dramatische marsen en fanfares en schallend belcanto. Daarnaast gebruikt hij klassieke elementen om zijn suites aaneen te rijgen, en worden de open plekken in de grotendeels uitgeschreven stukken opgevuld met het meest Amerikaans klinkende element: solo's vol dissonanten en vervormingen ontleend aan de free jazz.
Een flinke opsomming, en het werk van Occhipinti is dan ook overvol. Er gebeuren voortdurend meerdere dingen tegelijk, Ives-achtig balancerend op de rand van de chaos, maar zonder diens humoristische confrontaties. Er worden vaak twee tegen elkaar botsende ritmes gaande gehouden, waar dan ook nog eens lange noten in een wringende constellatie boven zweven.
Het gaat de luisteraar al snel duizelen, te meer daar niet echt duidelijk wordt waar het Hereo Nonet met al deze manoeuvres heen wil. Echt sterke thema's, die de lange stukken een dwingende eenheid opleggen, zijn er niet bij. De zang is meestal woordloos, en er zullen ons wellicht een aantal specifiek Siciliaanse verwijzingen ontgaan. Een trefzeker componist kan zijn muziek hier bovenuit laten stijgen. Die van Occhipinti klonk, ondanks de grote inzet waarmee ze werd uitgevoerd, voornamelijk bedacht.
De solisten kregen weinig ruimte. Het was tekenend dat zelfs een slagwerk-intro van blad werd gelezen. Werd er gemproviseerd, dan was het in elk geval onmiskenbaar dat hier negen uitstekende instrumentalisten stonden, die niet alleen de onorthodoxe klanken beheersten die vaak van hen werden gevraagd, maar ook welgevormde frasen konden neerzetten. Grote stilisten, die alles even naar hun hand konden zetten, waren het echter niet, behalve missschien de bekendste blazer, basklarinettist Carlo Actis Dato, die meer speelbeurten had mogen krijgen.
Frank van Herk

