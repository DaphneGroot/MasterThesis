Herstappe.
Herstappe is een plaats en faciliteitengemeente in de provincie Limburg in België. Ze behoort tot het kieskanton en het gerechtelijk kanton Tongeren. De gemeente telt nog geen 100 inwoners, waardoor het de gemeente is met het kleinste aantal inwoners van België.
Geschiedenis.
De naam Herstappe komt van "Heir-stapel" of een Romeinse stapelplaats langs de heirbaan. "Hastaples" werd voor het eerst vermeld in 1143. In de buurt van Herstappe ligt de Herstappeltombe, een Romeinse tumulus op het grondgebied van de Tongerse deelgemeente Lauw. Langs deze tumulus ligt de N614 waar vroeger de Romeinse weg van Tongeren naar Amay liep.
Vanwege de status van faciliteitengemeente kan Herstappe niet samengaan met Tongeren.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De gemeente Herstappe ligt in het kieskanton Tongeren en het provinciedistrict Tongeren, het kiesarrondissement Hasselt-Tongeren-Maaseik (identiek aan de kieskring Limburg). Er zijn faciliteiten voor de Franstalige inwoners.
Legislatuur 2006-2012.
Bij de gemeenteraadsverkiezingen van 2006 had het slechts 70 kiesgerechtigden die de kleinste gemeenteraad van Vlaanderen (7 leden) en het kleinste college van Burgemeesters en schepenen (3 leden) kozen. Dit betekent dat 1 op 10 (kiesgerechtigde) inwoners in Herstappe een politieke functie bekleedt. In 2009 waren er 73 stemgerechtigden voor de Europese en Vlaamse verkiezingen.
Legislatuur 2013-2018.
De gemeenteraadsverkiezingen van 2012 vonden niet plaats in Herstappe: aangezien de twee partijen een eenheidslijst indienden (GB-IC), kreeg die ene partij alle 7 zetels. Het aantal schepenen is beperkt tot 2. Hiermee was het de enige gemeente in Vlaanderen waar toen niet gekozen moest worden voor de gemeenteraad. Burgemeester bleef Serge Louwet van de GB-IC, die alle 7 zetels in de gemeenteraad bezet. In 2015 werd Louwet als burgemeester opgevolgd door Claude Prosmans.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Sint-Jan-Baptistkerk.
De "Sint-Jan-Baptist" (Johannes de Doper) parochiekerk (foto) is een eenbeukige neogotische kerk ter vervanging van de oorspronkelijke kerk, die reeds in 1711 als in slechte staat wordt beschreven. Deze kerk werd in 1858-1859 afgebroken en in 1869 vervangen door het huidige gebouw.
Het Heilige Huisje.
Op het hoogste punt bij Herstappe staat het Heilig Huisje en men heeft daar een vergezicht op de kerk van Rutten, de basiliek van Tongeren en bij helder weer de koeltorens van Genk. Het Heilige Huisje, uit de 15e eeuw, staat op Tongers grondgebied en is eigendom van de kerkfabriek van Rutten. Deze kapel met gewijde altaarsteen werd gebruikt tijdens de kruisdagenprocessies. Bedevaarders kwamen er ook bescherming vragen tegen zieken voor hun vee. Ze werd gebouwd ter nagedachtenis aan de slag bij Othée die plaatsvond op 23 september 1408.
Het Tolhuis.
In 1770 werd er door het prinsbisdom op de hoofdweg tussen Luik en Borgloon een tolhuis gebouwd om via een tolheffing inkomsten te hebben om de weg te onderhouden.
De Haspenhoeve.
De "Haspenhoeve" is een vierkantshoeve in de dorpskern van Herstappe en dateert van 1782. De ingangspoort in de zuidoostelijke vleugel is gebouwd in Lodewijk XVI-stijl. Het woonhuis en een deel van de stallen zijn in 1832 herbouwd in opdracht van notaris Franken en zijn echtgenote die er destijds woonden. De Haspenhoeve is rond 2012 gerestaureerd en de hoeve wordt geëxploiteerd als B&B.
Herstappe 1408.
Tijdens "Herstappe 1408", de viering van de 600ste verjaardag van de Slag van Haspengouw op 13 september 2008, is de binnenplaats van de Haspenhoeve gebruikt als open theater waarbij onder een middeleeuwse marktplaats georganiseerd werd. Ook vonden er nog andere historische activiteiten plaats in Herstappe en Elch. 's Avonds organiseerden beide dorpen een fakkeltocht naar de Ezelsbeek waar de slag plaatsvond.
