	Sentimentele Annie wordt suikertaart
	Annie, de musical van Thomas Meehan en Martin Charnin (tekst) en Charles Strouse (muziek), vertaling: Danil Cohen, regie: Martin Charnin. Luxor Theater Rotterdam 18 september. Daar t/m 5 oktober; daarna tournee.
Een weeskind, een bikkelharde dronken leidster van het weeshuis, een kindvriendelijke straathond, en een hele rijke meneer die iedereen met Kerstmis gelukkig weet te maken. De musical Annie heeft alle ingredinten voor een zoete sentimentele draak van het zuiverste water. En dat is het ook.
De eerste vijf liedjes, pittig vertaald door Danil Cohen, bewijzen echter dat gedoseerd sentiment prachtig kan werken. In dat ijzersterke eerste half uur wordt de elfjarige Annie voorgesteld. Zij is ervan overtuigd dat haar ouders, die haar bij het New Yorkse weeshuis hebben achtergelaten, nog in leven zijn. We zien de weeskinderen schrobben en boenen, met de hete adem van de sadistische leidster Juf Hannigan in hun nek. We vernemen dat die vrouw een beklagenswaardige oude vrijster is die gek wordt van 'die snoezige snoetjes, kleine voetjes en sproetjes.'
Op straat zingen de werkloze bewoners van de armzalige Hoovervilles de frustraties van zich af in een venijnig lied over president Hoover, die niet warm of koud werd van het menselijk drama van de economische crisis, begin jaren dertig. 'Aan de top van onze kerstboom hangt een strop voor jou.'
Nelly Frijda is perfect. Zij gooit als de naargeestige Juf Hannigan haar niet geringe Ma Flodder-kwaliteiten in de strijd en toont zich ook een waardig Dickens-speelster.
Met het groepje kinderen zal het de ene avond ongetwijfeld beter zijn dan de andere. Vijfenzestig meisjes zijn overgebleven van de tweeduizend aanmeldingen. Er zijn acht groepen gemaakt om het komend half jaar binnen de regels van de Arbeidsinspectie te blijven. De premirekinderen vormen de keurtroepen die ook op de cd te horen zijn.
De eerste Annie, Nathalie van Gent, acteert nog een beetje houterig, maar zingt uitstekend. Daarnaast banjert de piepkleine Merel Burmeister rond, die met haar brutale kop, spagaat en salto achterover d absolute trekker van de cast is.
Maar na die aantrekkelijke inleiding begint de honingzoete ellende. De multi-miljonair Warbucks (Will van Selst) haalt met Kerstmis uit het weeshuis een kind, dat zijn harde zakenhart doet smelten. Met haar zonnige kijk op het leven weet ze ook nog even snel president Roosevelt tot zijn New Deal te inspireren.
Overbodige en slome scnes worden nog wel een paar keer onderbroken door mooie slapstick van Nelly Frijda of een vrolijk tussendoortje van de weeskinderen. Maar eigenlijk blijft er al snel alleen een armoedig suikertaartje over en daar bovenop een veel te vroegwijs tutje.
De makers van Annie wilden de Amerikanen in de jaren zeventig, na de Watergate- en Vietnam-kater, een hart onder de riem steken met een verwijzing naar de positivo Roosevelt. Ook zonder die context zullen nu wel mensen opgepept de zaal verlaten als de liefde het leed heeft overwonnen.
Met Kerstmis staat de voorstelling in het Chass Theater in Breda. Net als toen een aantal jaren geleden de film uitkwam, zal ook hier aan de kassa ongetwijfeld te merken zijn dat het publiek in de maand december zeer gevoelig is voor met roze linten versierde nep.
Die versiering zit in het verhaal en de tekst, gelukkig niet in een overdadig decor. In een tijd waarin de de bombast van techniek en rekwisieten in sommige musicalproducties behoorlijk op de lachspieren begint te werken, heeft men het in Annie ontwapenend sober weten te houden. Maar dat geeft, zelfs met die prima opening, de voorstelling nog niet voldoende kwaliteit.
Patrick van den Hanenberg

