Batavia Stad.
Batavia Stad is de eerste fashion 'outlet' (Factory outlet center) in Nederland, gelegen aan het Markermeer bij Lelystad (Flevoland). De outlet is genoemd naar het schip de Batavia uit 1628, waarvan een replica nabij is afgemeerd, bij de Bataviawerf.
Architectuur.
Het winkelcentrum is een imitatie van een vestingstad, compleet met een zware stadsmuur, drie stadspoorten, autovrije klinkerstraten en een reeks individuele houten winkelgebouwtjes met een quasiauthentieke architectonische uitstraling, deels geïnspireerd op Marken, deels op de West-Indische koloniën, waar de ‘Batavia’ als spiegelretourschip van de Vereenigde Oost-Indische Compagnie nooit geweest is.
Uitbreidingen.
Na de opening als eerste outlet centre in Nederland in juli 2001, is Batavia Stad Fashion Outlet in 2008 vergroot met een tweede en in 2009 met een derde fase. Met de uitbreidingen kwam Batavia Stad direct aan het Markermeer te liggen. De eerste fase alsmede de uitbreidingen zijn geïnitieerd en ontwikkeld door een projectontwikkelaar uit Amersfoort. De uitbreidingen zijn ontworpen door Attika Architekten. In juni 2015 werd door VIA Outlets (eigenaar sinds begin 2014) opnieuw een grote uitbreiding van 5.500m2 aangekondigd, welke in april 2017 geopend wordt. Hiermee krijgt het centrum er nog 45 winkels bij, wat neer komt in het totaal 31.000m2 en 150 winkels.
Aanbod.
Er wordt dames-, heren- en kindermode, schoenen, lingerie, parfums en sport- en buitenkleding verkocht van ruim tweehonderdvijftig internationale merken. Verder worden er keukenmachines, allerhande potten en pannen, keukenassesoires en serviesgoed verkocht. Er zijn meerdere horecagelegenheden, waaronder McDonald's, La Place, The Chocolate Company en Subway.
