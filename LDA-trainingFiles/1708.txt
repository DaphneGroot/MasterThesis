	Winst DSM lager dan somberste prognoses
	Van onze verslaggever
AMSTERDAM
 De winst van chemieconcern DSM is afgelopen jaar nog een stuk lager uitgevallen dan de meest pessimistische analisten hadden verwacht. Het concern verdiende blijkens een summier persbericht 'ten minste' 700 miljoen gulden, 35 procent minder dan in 1995.
Een toelichting wilde DSM gisteren niet geven. Het Heerlense concern verwijst naar 25 februari, wanneer de definitieve jaarcijfers bekend worden gemaakt. Het persbericht meldt dat 'het resultaat over het vierde kwartaal 1996 sterker dan verwacht werd beïnvloed door gestegen grondstofkosten die nog niet door hogere opbrengstprijzen konden worden gecompenseerd.'
Verwachtingen van analisten liepen uiteen van 728 tot 790 miljoen gulden. Ze waren daarbij al uitgegaan van de prognose van DSM zelf dat 1996 minder goed zou zijn dan 1995, dat bestuursvoorzitter S. de Bree had gekenschetst als 'voortreffelijk'. Op 1996 wilde De Bree vorig jaar slechts de kwalificatie 'goed' plakken.
De achteruitgang van 35 procent noemen analisten dan ook teleurstellend. De koers van het aandeel DSM op de Amsterdamse effectenbeurs opende dinsdag dan ook lager op 175,50, een min van 5,10. Daarna ging de koers nog verder omlaag, maar aan het einde van de dag resteerde nog maar een verlies van 4,30 gulden. Ook collega Akzo Nobel kreeg een kleine tik (van 1,60 gulden op een slot van 264,60 gulden) mee van de sterker dan verwachte winstdaling bij DSM.
Over de eerste negen maanden meldde DSM in oktober 1996 een nettowinst van 591 miljoen, 36 procent minder dan de 927 miljoen van dezelfde periode in 1995. Het Heerlense chemieconcern heeft als doelstelling een rendement van 15 procent op het geïnvesteerd vermogen. Dat is het gemiddelde dat in de afgelopen tien jaar werd behaald, en die doelstelling zal ook over het afgelopen jaar ruimschoots gehaald worden, zo is de verwachting.
Volgens analisten heeft DSM vooral te lijden gehad onder de hoge olieprijs. Die is in het vierde kwartaal sterk opgelopen, en dat betekent dat ook aan olie gerelateerde grondstoffen duurder worden. Voor DSM is vooral de prijs van nafta van belang, bewerkte ruwe olie, dat wordt gebruikt als grondstof voor producten als propeen en etheen, die weer de basis vormen voor alle andere producten van DSM.
Naarmate de winter op zijn einde loopt, zullen ook de prijzen van olie en grondstoffen weer gaan zakken, zo is de verwachting. In oktober, bij de presentatie van de derde-kwartaalcijfers, had DSM al gemeld dat de resultaten in de laatste maanden niet alleen negatief beïnvloed zouden worden door hogere prijzen van grondstoffen, maar ook door het stilleggen voor onderhoud van een paar grote installaties.
DSM is het derde concern op rij dat tegenvallende winstcijfers meldt. Vrijdag kwam Koninklijke Bijenkorf met een tegenvaller, gisteren was IHC Caland's winsstijging van 25 procent een domper.

