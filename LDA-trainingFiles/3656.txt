	Hartverscheurend ay ay ay
	HET MEXICAANSE ranchera-lied is een droevig lied. Mislukte liefdes en onvervulbare verlangens vormen de hoofdmoot in de liederen van Maria de Lourdes. Gevoelig, met een snik, laat ze haar stem overslaan, dramatisch schakelt ze heen en weer tussen majeur en mineur. Nu en dan klinkt een klaaglijk ay ay ay. Daar houden veel Mexicanen van, volgende maand zullen zij hun zangeres eren met een standbeeld op het Garibaldiplein in Mexico Stad.
De son uit Jalisco in het westen van Mexico, een mengvorm van plaatselijke zangstijlen en Spaans snarenspel, was de voorloper van de ranchera. Zangers begeleid door een mariachi-ensemble van violen, harpen en gitaren traden op bij feesten en partijen (mariachi is volgens sommige onderzoekers een verbastering van het Franse mariage).
In de jaren twintig verdween de harp, trompetten kwamen er voor in de plaats. De mariachi-orkestjes breidden hun repertoire uit met cumbia's en walsen, balladen en polka's, hun muziek werd het standaardrepertoire voor heel Mexico.
Ranchera is een son-variant uit de eerste helft van deze eeuw, de levensechte smartlap van mensen die hun woonplaats verlieten en zich eenzaam en verlaten voelden in een nieuwe stad, in een vreemd land. Hun liederen vol nostalgie en sombere toekomstverwachtingen bleken het goed te doen in het repertoire van de mariachi-bands, als gevoelig amusement met een bittere ondertoon. Het landverhuizersleed werd aangevuld met liefdesperikelen en sinds de jaren vijftig is ranchera-zang met mariachi-orkest Mexico's muzikale visitekaartje.
Maria de Lourdes heeft haar succes in Nederland te danken aan de Nederlands-Mexicaanse mariachi-groep Tierra Caliente, de NOS en de koningin. Op voordracht van de Mexicaanse ambassade trad Tierra Caliente in 1990 aan op Paleis Soestdijk voor de verjaardag van Prins Bernhard.
Die bijdrage viel zo goed in de smaak, dat de koningin besloot haar vader een jaar later voor zijn tachtigste verjaardag opnieuw een concert van Tierra Caliente cadeau te doen, nu versterkt met Maria de Lourdes. De NOS-uitzending van dat optreden vestigde de naam van De Lourdes in Nederland en sindsdien kwam zij diverse malen terug voor een tournee.
Met het zeskoppige Tierra Caliente en vier uit Mexico meegenomen muzikanten maakte zij in 1992 de cd Maria de Lourdes en Holanda. Begeleid door zoevende violen, klaterende trompetten en de forse guitarr¢n (een akoestische basgitaar) zingt zij hierop ranchera-liederen van de beroemde Jos Alfredo Jimenez. Deze zanger maakte zich ooit onsterfelijk met het nummer La vida no vale nada, 'het leven is niets waard'.
Maar z¢ zwartgallig is De Lourdes niet, zij legt zich vooral toe op de pijnlijke kanten van de liefde. En om het leed wat te verzachten zingt ze ook enkele opgewekte sones, of een deinende wals over ruisende rivieren en blauwe luchten - dat alles bij een gretig schmierend orkest.
Na een reeksje in Mexico geproduceerde platen - zij maakte er al meer dan veertig - treden op haar laatste cd Simplemente Maria (1997) uitsluitend Nederlanders aan. Bart van der Post tekende voor de spiegelgladde arrangementen die de ad hoc ingehuurde muzikanten met wat weinig fantasie uitvoeren. En niet n keer klinkt het hartverscheurende ay ay ay.
Gelukkig belooft De Lourdes voor de concerten die nu op stapel staan haar 'eigen authentieke mariachi-orkest' mee te nemen.
Peter van Amstel
Maria de Lourdes en Holanda. Dureco 1156472 (1992).
Simplemente Maria. Polydor 537 311-2 (1997).
Tournee:
11/10 Bergen op Zoom (Stadsschouwburg), 12/10 Doetinchem (Amphion), 13/10 Breda (Chass Theater), 15/10 Utrecht (Vredenburg), 16/10 Maastricht (Vrijthof), 18/10 Heerlen (Stadsschouwburg), 19/10 Rotterdam (Doelen),
21/10 Nijmegen (Vereeniging), 22/10 Den Haag (Philipszaal).

Foto
	Maria de Lourdes FOTO PATRICIA STEUR

