DB Regio NRW.
Een Talent van DB Regionalbahn Westfalen te Enschede.
DB Regio NRW GmbH is een Duitse spoorwegonderneming die als zelfstandige dochteronderneming van DB Regio AG het regionaal personenvervoer per spoor in de deelstaat Noordrijn-Westfalen uitvoert. DB Regio NRW heeft zijn hoofdkantoor in Düsseldorf.
Tot 12 december 2004 trad de DB Regio als holding voor de zelfstandige Bahngesellschaften "DB Regionalbahn Rheinland", "DB Regionalbahn Rhein-Ruhr" en "DB Regionalbahn Westfalen" op, maar deze zijn toen gefuseerd.
Het bedrijf exploiteert regionale treindiensten in Noordrijn-Westfalen, waaronder de grensoverschrijdende treindiensten Münster Hbf - Gronau - Enschede, Venlo - Hamm/Köln Hbf (tot 12 december 2009) en de DB Euregiobahn Heerlen–Aken.
"DB Regionalbahn Westfalen" voerde tot 11 december 2004 exploitatie op het traject Dortmund - Gronau - Enschede, maar na een openbare aanbesteding werd deze treindienst sinds 12 december 2004 geëxploiteerd door Prignitzer Eisenbahn GmbH. Sinds 11 december 2011 wordt deze dienst weer door DB Regio uitgevoerd, met vernieuwde treinstellen van het type Talent.
Op het baanvak Enschede - Gronau Grenze geldt zowel het Nederlandse NS-tarief als het tarief van de Verkehrsgemeinschaft Münsterland (VGM). Ook sommige kaarten uit het assortiment van de Deutsche Bahn, bijvoorbeeld het SchönerTagTicketNRW, zijn geldig.
