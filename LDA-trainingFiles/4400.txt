	Onhandig werkt het best
	Computers zijn rechts. Voor circa 15 procent van de gebruikers lijkt dat een probleempje. Zij zijn, of de Berlijnse Muur nou gevallen is of niet, links. Er zijn echter weinig fabrikanten die daar echt rekening mee houden.
Toetsenborden zijn standaard rechtshandig uitgevoerd, met het cijferblok na de cursorknoppen aan de rechterkant. En muizen komen bijna allemaal voor rechtshandigen uit de doos.
Daarmee heeft de industrie een probleem. Juist om de nadelige effecten van buitensporig muisgebruik in te dammen probeert men het blokje plastic op z'n minst lekker in de hand te leggen. Of dat tegen cyberaandoeningen als repetitive strain injury (rsi) - muisarm in de volksmond - helpt, is onduidelijk, maar linkshandigen zijn in elk geval onthand. Wat goed in een rechterhand ligt, ligt links helemaal niet lekker.
Muizengigant Logitech bracht de vorige jaren een typisch rechtshandige muis op de markt, de MouseMan waarvan de body netjes in de rechterpalm valt. En om linkshandigen niet te ontrieven, werd er meteen ook een variant in spiegelbeeld geproduceerd, de MouseMan Left, die links lekker nestelde. Er is ook een gespiegelde trackball. Voor 15 procent van de markt lijken dat wijze besluiten.
Maar waar de expliciet rechtse muis floreert, is dit jaar de linkermuis alweer uit het assortiment verdwenen. Wie er een wil, moet als een haas de oude voorraden af, want Logitech gelooft er niet meer in. De meeste winkels verkopen inmiddels onverbiddelijk nee en bieden hooguit suggesties om er met een andere muis maar het beste van te maken.
Waarom verdween de linkermuis? Volgens de importeur in Maarssen gebruiken de meeste linkshandigen niet alleen gewoon een rechtshandige muis, ze doen dat ook nog met hun rechterhand. Zo hebben ze het namelijk ooit geleerd. Gevolg: de vraag naar linkshandige muizen is klein. Zelfs fervent linkshandigen blijken geen 250 gulden of meer voor bedieningsgemak op maat over te hebben.
Wat moet een onverbeterlijke linkshandige dan? Die kan het beste uit de voeten met een simpele onhandige muis, een niet-ergonomische recht-toe-recht-aan muis met twee knoppen. Hij legt die links van het toetsenbord en draait, als daaraan behoefte bestaat, via de besturingssoftware de functie van de linker- en de rechterknop om.
Klikken kan dan weer met de wijsvinger, precies zoals de ontwerpers het bedoeld hebben. Maar er zijn ook weer linkshandigen die de knoppen gewoon rechtshandig laten en klikken met de middelvinger.
Een geval apart is de schrijver Marcel Mring. Hij is rechtshandig, maar muizen doet hij links. Waarom, dat weet hij zelf ook niet meer precies. Als u evenwel her en der achter het net vist, komt dat doordat Mring ze opkoopt waar hij maar kan. Desnoods zelfs met Spaanstalige software. Hij noemt het een investering voor de toekomst.
Maar waarom zou een rechtshandige in hemelsnaam links muizen? Misschien is hij wel als een zekere Judd die we in een mailinglist op het Internet zagen uitleggen waarom ze als rechtshandige tienvingerblinde typiste juist linkshandig muist, met de knoppen via het besturingsprogramma omgewisseld.
Op het standaard toetsenbord voor de pc, schrijft ze, zit rechts het cijferblok zodat de muis minimaal een handbreedte van de rechterhand staat te wachten. Links staat hij meteen naast de linkerhand, klaar voor gebruik. Kortom, computergebruikers zijn linkser dan de rechtse industrie denkt. Maar van een Koude Oorlog is geen sprake.
Martijn van Calmthout

