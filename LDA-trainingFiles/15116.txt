HSL 2.
HSL 2 of Spoorlijn 2 is een hogesnelheidslijn in België tussen Leuven en Ans, langs de A3/E40 Brussel - Luik. De nieuwe lijn, met een totale lengte van 64 km werd op 15 december 2002 geopend. Onder de bouwwerken kan de tunnel onder de E40 in Bierbeek (757 m) vermeld worden.
De lijn is een deel van de oostelijke tak van het Belgisch hst-project. De reisduur tussen Brussel en Keulen, via de spoorlijn 36N, HSL 2, HSL 3 en stukken vernieuwde klassieke lijn, zal zo verminderen tot ongeveer 1 uur en 45 minuten.
Op deze lijn ligt het beveiligingssysteem TBL 2. De HSL 2 is geëlektrificeerd met 25 kV wisselspanning met een frequentie van 50 Hz.
De Thalystreinen rijden op deze lijn aan 300 km/u. Maar de ICE-treinen rijden op deze lijn maar aan 250 km/u omdat er anders problemen zijn met opvliegende ballast. Ook de binnenlandse IC 01 (Eupen - Oostende) en de IC 12 (Welkenraedt - Kortrijk) die tot dan toe - net als de Thalys - gebruik maakten van de oude spoorlijn 36 (Luik - Brussel), rijden over de HSL 2. Voor deze laatste 2 treinenverbindingen geldt het gewone tarief, er is geen speciaal vervoerbewijs of plaatsreservering vereist. De I11-rijtuigen en trek-duwlocomotieven HLE18 zijn toegelaten voor maximaal 200 km/h.
Voor het onderhoud van de lijn staan twee ploegen in, een Nederlandstalige ploeg met een onderhoudsbasis te Kessel-Lo (deelgemeente van Leuven) voor het gedeelte van de lijn vanaf het verlaten van het station van Leuven tot Goetsenhoven, aan de taalgrens, en vanaf Hélécine tot Ans door een Franstalige ploeg, gevestigd te Ans. De Nederlandstalige ploeg neemt ook het onderhoud van de HSL 4 voor rekening, de Franstalige ploeg onderhoudt ook de HSL 3.
Er worden speciaal ingerichte diesellocomotieven HLD62 met TBL2-stuurcabinesignalisatie ingezet voor werktreinen op de lijn 2.
Tevens is er dagelijks een vaste wachtpost van 06h00 tot 23u30 gevestigd in het station Leuven. Deze verzekert het wegslepen van defecte treinstellen op HSL 2 met behulp van een elektrisch locomotief HLE18. Voor het wegslepen van defecte Thalys- en ICE3-stellen wordt hierbij gebruik gemaakt van een Dellner-hulpkoppeling die past op de Scharfenbergkoppeling van de Thalys- en ICE3-stellen.
Nationaal.
Huidige dienstregeling tot 13 december 2013
