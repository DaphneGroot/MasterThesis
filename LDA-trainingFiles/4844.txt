	Smalle grens tussen gek en niet-gek
	IN 1964 BEGON de Britse psychiater Ronald Laing een lezing met de uitspraak dat de geboorte van iedere baby het begin markeert van een serie gewelddadigheden die we onder de noemer 'liefde' samenvatten. Als eerste wreedheid noemde hij de kus van de moeder. Als ander voorbeeld gebruikte hij het beeld van de moeder die op de zestiende verdieping haar kind buiten het raam houdt en zegt: 'Zie je wel hoeveel ik van je houd.' Tegen de tijd dat het kind een jaar of vijftien is, vervolgde hij, 'zitten we opgescheept met een mens zoals we zelf zijn, een halfgek wezen, dat min of meer aangepast is aan een krankzinnige wereld'.
Laings publiek bij deze lezing bestond uit overwegend jonge mensen die na de oorlog waren opgegroeid en door de beklemmende atmosfeer van de jaren vijftig rijp waren om nieuwe wegen in te slaan. Zijn opruiende taal leek zo'n nieuwe weg te wijzen. Door te hameren op de verwarrende dubbele boodschappen en het psychologische geweld binnen het op het oog zo liefdevolle en beschavende gezin, door de wereld voor te stellen als krankzinnig en de waanzin als een begrijpelijke reactie daarop, reikte hij de jongere generatie een legitimatie aan voor hun gevoelens van onbehagen en vervreemding.
Wat zijn woorden kracht bijzette, was zijn professionele status. Laing, op dat ogenblik 36 jaar, was geschoold in de filosofie, had razendsnel carrire gemaakt als psychiater, was als psychoanalyticus verbonden aan de gerenommeerde Tavistock Clinic in Londen en had onder meer het door zijn collega's veelgeprezen The Divided Self over schizofrenie geschreven. Bij het grote publiek zou zijn ster nog tot in de jaren zeventig blijven stijgen. Bij zijn collega's echter nam de waardering al in de jaren zestig geleidelijk af.
Inmiddels - zeven jaar nadat hij aan een hartaanval op een tennisbaan in St. Tropez is overleden - lijkt hij zo goed als vergeten. Zijn naam wordt voornamelijk nog geassocieerd met de jaren zestig, met lsd, met achterhaalde opvattingen over schizofrenie en met de antipsychiatrie. Zijn boeken worden door vrijwel niemand meer gelezen.
Toch zou Laing geen recht worden gedaan, meent de Engelse jungiaanse psychoanalyticus en schrijver John Clay, als hij als een gedateerd modeverschijnsel terecht zou komen tussen de voetnoten van de geschiedenis van de psychiatrie. Immers, schrijft hij in zijn biografie R.D. Laing - A Divided Self, 'er zijn weinig psychiaters, psychoanalytici en psychotherapeuten sinds de jaren zestig die niet benvloed zijn door Laings uitspraken en geschriften'.
Deze opmerking maakt Clay aan het eind van zijn boek om die vervolgens in een krappe twee pagina's met vage bewoordingen toe te lichten. Laing mag als een orkaan door de psychiatrie zijn getrokken, nu het stof alweer een tijdje is neergedaald, blijkt het moeilijk te concretiseren wat daarvan aan blijvends is overgebleven.
Zijn meest radicale bijdrage aan de psychiatrie is wellicht geweest dat hij schizofrenen vanuit de vergetelheid van de inrichtingen voor het voetlicht heeft gesleept. Van die plek zijn ze - ondanks veranderde opvattingen - nooit meer helemaal verdwenen. Aan dit wakker schudden van de maatschappij voor het onbegrepen lot van schizofrenen lag, zo laat Clay zien, Laings bereidheid ten grondslag om de verwarde woordenstroom van psychiatrische patinten serieus te nemen.
Toen Laing in 1951 met zijn opleiding tot psychiater begon, was het beleid in psychiatrische inrichtingen hoofdzakelijk gericht op het rustig houden van psychotici. Dat gebeurde met kalmerende injecties, elektroshocks, insulinebehandelingen en isoleren, en als dat allemaal niet hielp desnoods met een ingrijpende en debiliserende lobotomie. Praten met patinten zou hun wanen alleen maar versterken; luisteren naar hun wartaal werd volstrekt zinloos gevonden.
Toen Laing in een militaire inrichting, waar hij opleiding en dienstplicht combineerde, een keer wat langer dan anders bij een dol geworden patint moest wachten tot de kalmerende injectie was gearriveerd, doorbrak hij het inrichtingsbeleid en luisterde hij wl. De patint kalmeerde hierdoor; Laing bleek een scherpe intutie te hebben voor de kronkels van de gestoorde geest.
'Zodra ik beroepshalve met psychotici te maken kreeg', zei hij daarover later, 'ontdekte ik tot mijn schrik dat ik hun gezichtspunt soms maar al te goed begreep.' Tot zijn schrik, omdat hij zich realiseerde hoeveel smaller de scheidslijn tussen gek en niet-gek was dan algemeen werd aangenomen.
Laings grote gevoeligheid voor de pijn van psychiatrische patinten loopt als een rode draad door Clay's biografie. De anekdotes waarmee zijn jeugd in Glasgow wordt geschetst, laten zien hoe die gevoeligheid al vroeg werd gevoed. Hoe zijn ouders de geboorte van hun enige kind aanvankelijk geheim hielden, ook voor familie, omdat ze daarmee onontkoombaar de verdenking van seksueel verkeer op zich zouden laden. En hoe zijn dominante en onberekenbare moeder - door de buitenwereld werd ze als volslagen gestoord beschouwd - zichzelf en haar zoon in een claustrofobisch isolement gevangen trachtte te houden: door geen bezoek te ontvangen, de gordijnen van het appartement dicht te houden en zelfs het huisvuil thuis te verbranden opdat niemand kon zien waaruit dat bestond.
Maar ze laten vooral zien hoe hij zich staande moest houden in een web van tegenstrijdige boodschappen. Zijn moeder had hoge verwachtingen van haar zoon, alleen het beste was goed genoeg voor hem, maar tegelijkertijd vernietigde ze het speelgoed waaraan hij was gehecht en prikte ze later spelden in een afbeelding van hem om hem een hartaanval te bezorgen.
Laings jeugd was een training in het ontcijferen van dubbele betekenissen en mystificaties. Het gedrag van schizofrenen verklaarde hij in het verlengde daarvan: als een overgevoeligheid voor de verwarrende, zo niet waanzinnige verwachtingen en eisen van gezin en maatschappij.
Je hoefde geen geregistreerde gek te zijn om in dit soort verklaringen ook je eigen situatie te herkennen. Laings krachtige, existentialistisch getinte en soms potische formuleringen maakten zijn boeken tot bestsellers; de aantrekkelijkheid ervan werd nog eens vergroot doordat hij met lsd experimenteerde en bereid was tegen het establishment aan te trappen. Kingsley Hall, de therapeutische commune die hij in Londen stichtte, werd het centrum van de Europese tegencultuur.
Laing profiteerde van de jaren zestig, maar werd er ook door geleefd, en op een gegeven moment brak hem dat op. Clay bespaart de lezer geen detail van de ontluisterende neergang: de toenemende dronkenschappen, zijn soms botte en ronduit beledigende gedrag, het geknoei met zijn huwelijken en tien kinderen, zijn steeds grotere preoccupatie met prenatale ervaringen en geboortetrauma's.
Maar desondanks weet Clay, en daarin schuilt de kracht van de biografie, de sympathie van de lezer voor zijn gecompliceerde onderwerp vast te houden. Degenen die Laing hebben gekend, beschrijven zijn karakter vaak in uitersten: provocerend, onzeker, sarcastisch, gevoelig, compromisloos, kwetsbaar, beledigend, invoelend.
Zijn meest opmerkelijke eigenschap blijft echter tot het eind toe zijn gevoeligheid voor de psychische pijn van anderen. Als hij tegen het eind van zijn leven, in 1985, een congres in Amerika moet toespreken, doet hij dat zoals altijd op onorthodoxe wijze.
Hij gaat de avond tevoren de straat op om een schizofrene zwerfster te zoeken. Tijdens zijn lezing voert hij met haar in een afzonderlijke ruimte een gesprek dat de congresgangers op een scherm kunnen volgen.
Als hij terug moet naar de zaal om zijn lezing af te maken, vraagt het meisje of ze mee het podium op mag. Daar vertelt ze desgevraagd dat ze zich een stuk beter voelt omdat Laing iemand is die aanvoelt wat er in je geest omgaat zonder er vragen over te stellen. 'Deze vent', zegt ze, 'zou een hele goeie psychotherapeut zijn.'
Ranne Hovius
John Clay: R.D.Laing - A Divided Self.
Hodder & Stoughton, import Nilsson & Lamm; 308 pagina's;  69,60.
ISBN 0 340 59049 1.

Foto
	R.D. Laing OMSLAGFOTO VAN 'R.D. LAING - A DIVIDED SELF'

