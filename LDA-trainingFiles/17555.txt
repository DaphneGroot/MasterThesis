 AANDEELHOUDERS VERWERPEN JAARREKENING ELEVATOR. 
 BREDA, 30 aug (Reuter) - De aandeelhouders van de NV Nederlandsche Elevator Beleggingsmaatschappij hebben de jaarrekening over 1995 verworpen, zo meldt het ANP. 
 De raad van beheer van Elevator "beraadt zich over de thans ontstane situatie". 
 De raad van beheer bestaat overigens maar uit 1 persoon, voorzitter G. Dohmen. Volgens secretaris R. Schilperoort van Elevator bevindt Dohmen zich momenteel ergens in het buitenland. Op de vraag of Dohmen een mobiele telefoon heeft kan volgens het ANP evenmin iemand antwoord geven. Schilperoort zegt niet te weten waarom de aandeelhouders de jaarrekening hebben verworpen. 
 Elevator presenteerde voor het laatst in 1992 een mager winstje van 9000 gulden. In 1995 en 1994 werden verliezen geleden van respectievelijk 0,2 en 0,1 miljoen gulden. 
 Elevator is houdstermaatschappij van een belang in HES Beheer, dat op zijn beurt de moeder is van European Bulk Services (EBS), het de laatste jaren slecht draaiende Rotterdamse graanoverslagbedrijf. Vorig jaar november schrapte EBS 160 banen en momenteel werken er nog zo'n 650 mensen. 
 Vanochtend onderbrak de commissaris voor de notering van de Amsterdamse effectenbeurs de handel in de aandelen Nederlandse Elevator tot nader order in afwachting van een bericht. 
 (c) Reuters Limited 1996. 
