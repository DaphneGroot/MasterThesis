Nelly Frijda.
Nelly Frijda-Wiegel (Amsterdam, 4 mei 1936) is een Nederlands actrice en politica.
Achtergrond.
Frijda is een dochter van Johannes Wiegel en Alida van Moorsel, en groeide op in een SDAP-gezin in de Rivierenbuurt. Ze volgde het Amsterdams Montessori-lyceum, en het Spinoza-lyceum. Frijda volgde de toneelschool en liep op haar zeventiende van huis weg en ging zelfstandig wonen aan de Bloemgracht.
Frijda werd na drie maanden verwijderd van de Toneelschool – volgens eigen zeggen "wegens asociaal gedrag, gebrek aan fantasie en gebrek aan talent". Op 13 mei 1959 trouwde ze met de psycholoog Nico Frijda met wie ze een dochter en twee zonen kreeg. Dit huwelijk werd op 21 augustus 1975 ontbonden; Frijda bleef wel de achternaam van haar ex-echtgenoot gebruiken. Ze was in de jaren zestig bij de vrouwenbeweging betrokken geraakt en leefde na haar echtscheiding tien jaar samen met Annemarie Grewel.
Acteercarrière.
Ze debuteerde in het cabaret van Wim Kan. Daarna speelde ze in toneelstukken en musicals. Ze speelde in een twintigtal films, waaronder vier van Pim de la Parra, "Moutarde van Sonaansee" en in een aantal televisieseries. Ook heeft zij verschillende films en series nagesynchroniseerd zoals de "heks Ursula" in De Kleine Zeemeermin en "Zira" in.
Frijda is bij het grote publiek vooral bekend als "Ma Flodder" uit de drie Flodderfilms (1986, 1992, 1995) en Flodder de tv-serie (1993-1995,1998).
Politiek.
Frijda presenteerde op 10 december 2009 de politieke partij "Red Amsterdam" die ze met advocate Nelleke van 't Hoogerhuijs had opgericht. De partij had als belangrijkste programmapunt het stopzetten van de aanleg van de Zuidlijn en in het verlengde daarvan het stopzetten van alle megalomane, budgettair uit de hand lopende projecten in Amsterdam; zoals het ontwikkelen van de Zuid-as, de Tweede Zeesluis, woninglokaties op IJburg 2 en 3 en de wens de Olympische Spelen naar Amsterdam te halen. Bij de gemeenteraadsverkiezingen van 2010 haalde de partij één zetel. Frijda stond tweede op de lijst maar is met voorkeurstemmen gekozen. Ze heeft een jaar, tot maart 2011, in de gemeenteraad gezeten. Bij haar afscheid werden de verzamelde toespraken van Frijda in de gemeenteraad, getiteld "Ik dacht dat een kunstschouw een nep-open haard was" aan burgemeester Eberhard van der Laan uitgereikt. Partijgenoot en voormalig PvdA-wethouder Pitt Treumann bezette vervolgens, eveneens voor een periode van één jaar, de gemeenteraadszetel van Red Amsterdam.Van 2012 tot 2014 was Roderic Evans-Knaup het raadslid voor deze partij.
Trivia.
Tijdens het radioprogramma van Sander Hoogendoorn en Frank van der Lende op 3FM werd de ontdekking gedaan dat het achteruit afspelen van de lied titel "I Gotta Feeling" de naam "Nelly Frijda" oplevert. Om zeker te zijn heeft de radio-DJ enkele luisteraars gevraagd "Nelly Frijda" uit te spreken. Dit weer achteruit gedraaid kwam uit op "I Gotta Feeling" (Black Eyed Peas).()
