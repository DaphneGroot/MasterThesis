Stoptrein.
Twee verschillende Nederlandse materieeltypen die worden ingezet als Sprinter of stoptrein.
Een Belgisch treinstel welke veel als L-trein word ingezet
Stoptrein en Sprinter in Nederland, en lokale trein of L-trein in België zijn benamingen van een treinsoort ofwel treindienst die op alle, of vrijwel alle, stations stopt. Er is een verdere onderverdeling mogelijk in treindiensten op stadsspoorlijnen, zoals de Zoetermeerlijn in Nederland, het Gewestelijk ExpresNet (GEN) rond Brussel en de S-Bahn in Berlijn enerzijds en anderzijds treindiensten op regionale lijnen in landelijke gebieden.
Trams en metro’s worden niet als stoptreinen gezien.
Voor stoptreindiensten wordt vaak materieel ingezet dat is geoptimaliseerd voor verkeer voor de kortere afstand. Dit materieel heeft in vergelijking tot materieel voor de langere afstand gewoonlijk meer en/of bredere buitendeuren, heeft in de nabijheid van deuren meer open ruimte, die bij drukte ook als ruimte voor staplaatsen dienen, eenvoudigere stoelen, is in staat snel op te trekken en af te remmen, en heeft geen voorzieningen voor personeel dat hapjes en drinken aanbiedt.
Nederland.
De Nederlandse Spoorwegen (NS) gebruikt de aanduiding "Sprinter", en daarmee is dit de meest gebruikte aanduiding voor stoptrein in Nederland. Andere spoorvervoerders in Nederland, die uitsluitend regionale lijnen exploiteren, gebruiken de term stoptrein.
De benaming 'Sprinter' wordt door reizigers en Zoetermeerders al sinds de opening in 1977 gebruikt voor de treinen op de Zoetermeer stadslijn. Pas later nam de NS deze naam over voor de aanduiding van de treinsoort. Vanaf het begin van de jaren tachtig werd dit bij NS de naam voor alle treindiensten die werden uitgevoerd door modern stoptreinmaterieel, dat wil zeggen stoptreinmaterieel dat na 1974 is gebouwd. Sinds 2011 gebruikt NS deze benaming voor alle stoptreindiensten, ongeacht het materieeltype dat wordt ingezet.
België.
De Nationale Maatschappij der Belgische Spoorwegen (NMBS) gebruikt tegenwoordig de benaming "lokale trein" of L-trein. Tot 1984 is ook de benaming "omnibus" in gebruik geweest. Op het Gewestelijk ExpresNet (GEN) van Brussel rijden de treinen onder de noemer: S-trein. De S staat voor (voor-)stedelijk, stad, snel of het Franse suburbain. Eerder droeg deze treinsoort de naam CR-trein (CityRail trein).
De NMBS heeft voorafgaand aan de dienstregeling van 2012 overwogen om de naam "Omnirail" te gaan gebruiken in de plaats van IR-, CR- en L-treinen.
Andere landen.
In het buitenland is vaak het woord "regionaal" herkenbaar in benamingen voor stoptreinen. In combinatie met "inter" of "express" wordt dan gewoonlijk gedoeld op treindiensten voor wat langere afstanden, maar in Frankrijk wordt "Express" gebruikt om deze treindienst van de metro toe onderscheiden.
In Engelstalige landen wordt ook wel het begrip "commuter train" gebruikt. Letterlijk betekent dit "forensentrein".
