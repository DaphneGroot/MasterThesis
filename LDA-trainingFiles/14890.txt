Dynamo Open Air.
Dweezil en Ahmet Zappa, op het Dynamo Open Air festival in 1995
Dynamo Open Air is een Nederlands muziekfestival dat van 1986 tot 2005 werd georganiseerd. Het festival ontstond in het jongerencentrum Dynamo in Eindhoven, dat heavymetalbands uitnodigde om te komen spelen. Sindsdien is het festival op verschillende plekken georganiseerd, waaronder de ijsbaan in Eindhoven en het Goffertpark in Nijmegen.
Geschiedenis Dynamo Open Air.
Tussen 1986 en 1994 groeide het festival van één dag naar drie dagen en steeg het aantal bezoekers van 7000 naar 70.000. De tiende editie werd een driedaags feest met drie podia, zo'n vijftig bands van black metal tot hardcore en punk. En met 118.000 betalende bezoekers, waaronder veel buitenlanders: meest Duitsers, maar ook uit Japan en Brazilië. Memorabel zijn de extreem lange files tijdens DOA 1994 en 1995. Mensen barbecueden, noodgedwongen, hun braadworsten langs de snelweg. De autoriteiten waren hier niet zo blij mee, zodat DOA moest inkrimpen tot maximaal 60.000 bezoekers.
Beroemde bands die hebben opgetreden zijn onder andere Iron Maiden, Metallica, Marilyn Manson, Slayer en Manowar. Daarnaast wordt ook de mogelijkheid gegeven aan onbekende undergroundbands om voor een groot publiek op te treden. Veel internationale bands hebben liveregistraties opgenomen op dit, in metal-, punk- en hardcore punkkringen, wereldberoemde festival.
In 2001 werd door de uitbraak van mond-en-klauwzeer het festival afgelast en ook in 2003 was er geen editie omdat er geen vergunning kon worden verkregen voor het nieuwe terrein bij Nuenen.
In 2004 en 2005 is DOA wel weer gehouden. In 2004 in het Goffertpark in Nijmegen en in 2005 in Hellendoorn.
Dynamo Outdoor.
In 2008 blies het jongerencentrum Dynamo opnieuw leven in de Open Air-scene die ooit begonnen was in 1986. Dynamo kwam met een nieuw openluchtfestival genaamd Dynamo Outdoor. Dit festival werd opgezet met dezelfde gedachte waarmee Dynamo Open Air ooit begon: gratis entree, in het centrum van Eindhoven en een programma met zowel Nederlandse bands zoals Born from Pain en No Turning Back alsook internationale groepen zoals Mad Sin en Anathema.
Dynamo Metalfest.
Sinds 2015 is er weer een kleinschalig open air festival onder de naam Dynamo Metalfest, deze wordt gehouden op de kunstijsbaan in Eindhoven. In 2016 treden er oude bekenden als Anthrax en Sacred Reich op, al deze bands hebben in het verleden al eens op Dynamo Open Air gespeeld.
