Bauer (band).
Bauer is een in 1999 opgerichte Amsterdamse band rondom Berend Dubbe. Na het uitbrengen van zijn eerste album stelde Dubbe een band samen. Met één van de leden, Sonja van Hamel, werd Bauer van 2000 tot en met 2006 als pop-duo gepresenteerd. Samen brachten ze drie platen uit. In 2000 won Bauer een STEMRA Zilveren Harp. Het oorspronkelijke elektropop geluid van Bauer werd geleidelijk steeds meer orkestraal.
In 2016 kwam na bijna tien jaar een nieuw album uit: "Eyes fully open." Net zoals "On the move" uit 1999 is het een soloalbum (Dubbe). Het is het eerste album op het Basta Music-label (voorheen was de band getekend bij Excelsior Recordings, Partners in Crime en Wabana). Dubbe heeft een band samengesteld om het laatste album live uit te voeren.
