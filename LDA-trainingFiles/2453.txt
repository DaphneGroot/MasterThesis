	Straling in KLM-toestel 'is niet acuut schadelijk'
	Van onze verslaggever
AMSTERDAM
'Ik zou gewoon maar een borrel nemen.' Een zinniger advies aan de passagiers die op 2 mei met de KL 129 van Amsterdam naar Londen vlogen zou stralingsdeskundige F. Passchier van de Gezondheidsraad ook niet weten. In het laadruim van het KLM-toestel stond een medisch apparaat waaruit radioactieve straling ontsnapte. Passchier: 'Er zal geen acute schade voor de gezondheid optreden, en ook op de langere termijn zijn de risico's niet groot.'
'Ik zou eerst maar eens naar mijn dokter gaan.' Die raad is er voor de inzittenden van de KL 129 die overwegen de afzender van de apparatuur, het bedrijf Mallinckrodt Medical, of vervoerder KLM aansprakelijk te stellen. Oud-docent luchtrecht aan de Universiteit van Amsterdam, C. Moelker, beklemtoont dat de schade aan gezondheid onwrikbaar moet zijn bewezen, wil een claim kans van slagen hebben. 'Dat zal hier niet zo eenvoudig zijn.'
Mellinckrodt Medical berekende dat in het somberste scenario een passagier in de business class aan 1,4 millisievert (mSv) straling kan hebben blootgestaan. Die moet dan loodrecht boven het apparaat, een technitiumgenerator, hebben gezeten. Volgens directeur J. van der Grift is er sprake geweest van een 'nauwe, naar boven gerichte bundel straling'. In een naald die naar de generator leidt en buiten een afschermend pantser steekt, waren resten radioactieve vloeistof achtergebleven. De straling bleef onopgemerkt. Een detector aan de generator bleek defect.
Van der Grift noemt 1,4 millisievert een 'vrij geringe hoeveelheid'. Hij wijst erop dat voor het personeel in zijn bedrijf 20 mSv per jaar als norm geldt. De gemiddelde jaarlijkse belasting is 3 millisievert.
Het staat nog niet vast dat de apparatuur onder een stoelenrij van de business class stond. Een andere mogelijkheid is een locatie onder de keuken van het vliegtuig. 'In dat geval was de straling die de passagiers zou hebben bereikt nog minder', aldus Van der Grift.
Plaatsvervangend algemeen secretaris Passchier van de Gezondheidsraad vindt dat het incident in het KLM-toestel niet gebagatelliseerd mag worden. Weliswaar zijn de gevolgen voor de gezondheid gering, maar 'uit straling-hyginisch oogpunt' geeft de hoeveelheid wel reden tot zorg, meent de stralingsdeskundige. Hij wijst erop dat in Nederland voor blootstelling aan straling een norm van 1 millisievert geldt. 'Die is overschreden, dus is er alle reden goed naar je organisatie te kijken. Die norm is er natuurlijk niet voor niets.'
Volgens Passchier heeft blootstelling aan 1 millisievert in vier op de honderdduizend gevallen kanker tot gevolg. 'Maar vergeet niet dat n op de vier personen toch al kanker krijgt. De kans wordt door die blootstelling slechts iets vergroot.' Volgens hem hebben degenen die azen op compensatie 'geen poot om op te staan'.
Specialist in het luchtrecht Moelker zegt dat civielrechtelijke procedures geen enkele zin hebben als medische schade niet valt aan te tonen. Een acuut probleem is niet aan de orde en het is nog maar de vraag of jaren later nog een verband met de vlucht kan worden gelegd. Het leven met onzekerheid geldt ook nauwelijks als argument. 'Psychisch letsel is nog veel vager.'
Pas als schade vaststaat is het volgens Moelker mogelijk de eigenaar aan te spreken wegens een onrechtmatige daad - het onvoldoende beschermen van de apparatuur - of tegen de vervoerder te procederen, die niet voor een behoorlijk transport zorgde.
Zowel bij de KLM (die gisterennog adverteerde met 'stralende prijzen' voor vliegreizen) als bij Mallinckrodt Medical waren maandag nog geen claims binnengekomen. Wel ontving de luchtvaartmaatschappij maandag zo'n honderd telefoontjes van passagiers - overigens niet allemaal van de KL 129 - die nadere informatie wilden.
De KLM moet vandaag voor de Rijksluchtvaartdienst en de Rijksverkeersinspectie tekst en uitleg geven. Het ministerie van Verkeer en Waterstaat is van plan de vergunning voor het vervoer van gevaarlijke stoffen voorwaardelijk in te trekken. De maatschappij zou hebben nagelaten de apparatuur bij ontvangst te controleren. Ook zou zijn verzuimd de luchtvaartautoriteiten in Nederland tijdig te informeren.
Een woordvoerster van de KLM spreekt dat tegen. 'Ons valt niets te verwijten. Maar laat duidelijk zijn: als er procedures verbeterd kunnen worden, dan vernemen we dat graag.' Naast de RLD is ook het Openbaar Ministerie begonnen met een onderzoek. Bekeken wordt of het transport strafrechtelijke gevolgen heeft.
De Vakbond voor Nederlands Cabinepersoneel (VNC) heeft zich bezorgd getoond. Begin deze maand vroeg de organisatie al een onafhankelijk onderzoek. 'Dat is essentieel, want bemanning en passagiers mogen niet meer in een dergelijke situatie komen', aldus voorzitter G. Oskam. De bond heeft aangedrongen op uitleg door een stralingsdeskundige.

