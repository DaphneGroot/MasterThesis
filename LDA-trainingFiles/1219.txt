	Servische kerk kiest partij tegen Milosevic
	AFP, Guardian, Reuter
BELGRADO
De Servisch-orthodoxe kerk heeft donderdag onverwacht stelling genomen tegen president Milosevic. De kerk verweet zijn bewind 'tweedracht te zaaien, bloedvergieten te provoceren, met als enige doel de macht te behouden'. In een onverholen steunbetuiging aan de oppositie riepen de kerkleiders, die jaren de Servische zaak en later de oorlogen in Kroatië en Bosnië steunden, het bewind op de overwinningen van de oppositie bij de lokale verkiezingen op 17 november alsnog te erkennen.
In een communiqué van de Heilige Synode, die donderdag in spoedzitting bijeenkwam, zeiden de 35 bisschoppen dat Milosevic de stem van het volk vervalst en dat hij de politieke en religieuze vrijheden onderdrukt. Ook betreurden zij het geweld van agenten tegen vreedzame demonstranten en 'het vergoten bloed van onschuldige mensen'. Tenslotte verweten zij de regering 'verraad' van de Serviërs in Bosnië en Kroatië, het verbod van de catechismus op school en de weigering om genaaste kerkelijke bezittingen terug te geven.
De verklaring van de kerkleiders werd donderdag tijdens de dagelijkse demonstratie in Belgrado voorgelezen en door de dertigduizend betogers met applaus en de slogan 'God help ons' begroet.
Het verlies aan steun van de Servisch-orthodoxe kerk is een zware tegenslag voor het bewind-Milosevic dat tot voor kort slechts op milde toon door de kerk werd bekritiseerd. Vorige maand nog weigerde de leider van de kerk, patriarch Pavle, een delegatie van protesterende Belgradose studenten te ontvangen.
De kerk is een hoeksteen van de Servische nationale identiteit en de meeste Serviërs zijn er, althans nominaal, belijdend lid van. De radicale positiewijziging van de kerk verschaft de oppositie een potentieel alternatief kanaal voor het verspreiden van informatie. Vooralsnog worden de media door de staat gecontroleerd waardoor de oppositie het platteland, waar de kerk de meeste aanhang heeft, niet kon bereiken.
Een van de leiders van de Servische oppositie, Vuk Draskovic, uitte donderdag de vrees dat de anti-regeringsdemonstraties in Belgrado niet langer vreedzaam zullen zijn. Volgens hem spant Milosevic met paramilitaire groepen samen om met geweld een einde aan de dagelijkse betogingen te maken.
Milosevic heeft intussen meer tijd gevraagd om een kritisch internationaal rapport over de lokale verkiezingen te bestuderen. De Organisatie voor Veiligheid en Samenwerking in Europa (OVSE) kwam onlangs tot de conclusie dat de oppositie in een groot deel van Belgrado en in dertien andere steden onterecht de overwinning was onthouden. Oorspronkelijk had de Servische regering vrijdag op het OVSE-verslag moeten reageren.

