	Fuchs stelt expositie Venetië samen
	Van onze correspondent
ROME
In het Palazzo Grassi in Venetië, een van Italiës meest prestigieuze en drukst bezochte tentoonstellingshuizen, gaat in maart een grote expositie open over de Nederlandse en Vlaamse schilderkunst in de twintigste eeuw.
In 24 zalen van het Palazzo Grassi worden 220 werken tentoongesteld van 89 kunstenaars, beginnend met Van Gogh, Ensor, Magritte en Mondriaan, en eindigend met zes jonge kunstenaars: Dumas, De Cordier, Schouten, Fabre, Tuymans en Birza. Scenografische constructies zullen verbanden tussen hen leggen.
Organisatoren van de expositie zijn Rudi Fuchs, directeur van het Stedelijk Museum Amsterdam, en Jan Hoet van het Museum van Hedendaagse Kunst in Gent. De expositie, zei Fuchs in Rome, wil de balans van de geschiedenis van de twintigste-eeuwse kunst rechtzetten, die volgens hem is scheefgetrokken door de Fransen.

