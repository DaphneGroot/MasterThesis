	De Boer maant ambtenaren tot rust
	Van onze verslaggever
Thom Meens

DEN HAAG
De ambtenaren van het ministerie van Volkshuisvesting, Ruimtelijke Ordening en Milieubeheer (VROM) mogen het dit jaar wat rustiger aan doen van hun minister, De Boer. De bewindsvrouw hield haar departement gisteren op een besloten nieuwjaarsbijeenkomst voor dat de ambtenaren bewuster moeten leren omgaan met hun tijd. Ze moeten meer keuzes durven maken. 'Alles kan niet, en zeker niet tegelijkertijd', aldus de minister.
De tijd van druk, druk en nog eens druk is volgens De Boer voorbij. In plaats van steeds harder te rennen, privé en zakelijk, moeten de ambtenaren vaker rustig op een stoel gaan zitten en nadenken. De Boer: 'We hollen van incident naar incident, terwijl de ervaring leert dat echt goede ideeën ontstaan in een tijd waarin we juist even een stoel nemen en tijd nemen voor reflectie.'
De minister bepleit 'onthaasting' voor 1997. 'Onthaasting zou een sleutelbegrip kunnen zijn, waarbij zowel een verbetering van de kwaliteit van het leven als vermindering van de milieudruk bereikt kunnen worden.' De vierdaagse werkweek, die steeds verder oprukt, kan volgens De Boer een rol spelen bij verdergaande onthaasting.
Tenminste, indien de extra vrije tijd goed wordt besteed. Kunst kijken mag, maar dan wel graag in Amsterdam en niet in Parijs of New York, want al die reizen zijn niet goed voor het milieu.
Het is beter, stelt De Boer, als tijdsintensieve consumptie dicht bij huis aantrekkelijker wordt gemaakt. Openstellen van de noordelijke ingang van de Kennemerduinen bij IJmuiden voor fietsers is daarvan een goed voorbeeld. Volgens De Boer levert deze kleine verandering per jaar dertigduizend fietsers extra op in het gebied.
De minister heeft de koppeling tussen milieu en werk zelf voor een deel in de hand. Zij brengt in het voorjaar met staatssecretaris Vermeend van Financiën een notitie uit over 'vergroening' van het belastingstelsel. De Boer wil een lans breken voor de dienstensector.
'Groei in die sector is kansrijk voor het milieu. Bij diensten wordt tijd ingekocht in plaats van fysieke producten. De tijdsbesparing die hieruit voortvloeit kan uiteindelijk uitmonden in onthaasting.'
Concreet wil De Boer meer ruimte voor projecten als de witte werkster, ruilmarkten en belauto's. Een stimulans daarvoor kan een verandering zijn van het belastingstelsel, waardoor voor diensten een lager btw-tarief geldt. De Boer borduurt daarmee voort op plannen van haar voorganger Alders, die al eens btw-verlaging bepleitte voor bijvoorbeeld de schoenmaker.
Alders ving bot bij de Europese Commissie in Brussel. Minister De Boer heeft het in dat opzicht iets gemakkelijker, want Nederland is de komende zes maanden voorzitter van de Europese Unie. De samenhang tussen milieu en economie staat hoog op het verlanglijstje van De Boer voor dat voorzitterschap.

