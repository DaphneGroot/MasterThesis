	GroenLinks wil meer tijd voor vliegvelddebat
	Van onze verslaggever
DEN HAAG
Dit kabinet moet geen besluiten meer nemen over de aanleg van een tweede nationale luchthaven, vindt fractieleider Rosenmöller van GroenLinks in de Tweede Kamer. Het gaat om zulke ingrijpende en dure investeringen, dat daarvoor een breed maatschappelijk debat vereist is. De vier maanden die het kabinet uittrekt voor een debat over de toekomst van de luchtvaart, zijn volstrekt onvoldoende, aldus Rosenmöller.
Hij wil van premier Kok en minister Jorritsma van Verkeer en Waterstaat opheldering over de geringe tijdspanne die er volgens hem is voor inspraak over Schiphol 2. 'Het betreft hier infrastructuurprojecten voor de eerste jaren van de volgende eeuw. De besluitvorming daarover moet niet alvast in de zomer van 1998 worden afgerond, ook niet bij de kabinetsformatie. Dan is er daarna geen ruimte meer voor een politiek debat.'
Hij betwijfelt tegelijk of er na een fatsoenlijk debat wel voldoende politieke ruimte is voor een echte afweging, zeker nu premier Kok steeds openlijker praat over een tweede luchthaven. 'Ik weet niet of de PvdA uiteindelijk nog nee durft te zeggen tegen aanleg. Als ik eerlijk ben, zeg ik: die kans is kleiner dan 50 procent, maar ik blijf optimistisch, want op het terrein van de infrastructuur is de PvdA zo gespleten als wat.'
GroenLinks vindt dat het kabinet dreigt te ontsporen met zijn onomwonden keuze voor meer infrastructuur.

