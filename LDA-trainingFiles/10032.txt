Bouveteiland.
Bouveteiland (Noors: "Bouvetøya"), of verkort Bouvet, is een Antarctisch eiland, gelegen op 54° 26' ZB, 3° 24' OL, in de zuidelijke Atlantische Oceaan. Het eiland is een onbewoond afhankelijk gebied van Noorwegen en is het meest afgelegen eiland in de wereld. Het dichtstbijzijnde stuk land is de 1700 km zuidelijker gelegen Prinses Astridkust, een deel van Koningin Maudland in Antarctica. Het dichtstbijzijnde bewoonde gebied is het eiland Tristan da Cunha dat 2260 km ten noorden van Bouvet ligt. Zuid-Afrika is ongeveer 2600 km van Bouveteiland verwijderd.
Aangezien Bouveteiland ten noorden van de parallel op 60° ZB ligt, valt het eiland niet onder het Verdrag inzake Antarctica.
Beschrijving.
Het kleine eiland (49 km²) is eigenlijk een vulkaantop (Olavtoppen) die voor 93% door een gletsjer wordt bedekt. Het is onbewoond en dient officieel als meteorologisch station. Het eiland is 9 km lang en 7,5 km breed en heeft een omtrek van 30,5 km.
Bouveteiland geniet voor een onbewoond eiland relatief veel belangstelling vanwege het eigen topleveldomein.bv, dat door Noorwegen wordt beheerd, maar waarop niet geregistreerd kan worden. Veel internetapplicaties bieden desalniettemin bij de landkeuze de mogelijkheid om Bouveteiland te kiezen.
Geschiedenis.
Het eiland is in 1739 ontdekt door de Franse marine-officier Jean-Baptiste Bouvet de Lozier en kreeg zijn naam.
Op 10 december 1825 werd door de Britten (in de persoon van kapitein Norris) aanspraak gemaakt op het eiland onder de benaming Liverpool Island.
In 1927 namen de Noren (geleid door Lars Christensen, die het claimde op 1 december) het in onder de benaming Bouvetøya en in 1929 zagen de Britten van hun aanspraak af.
Op 21 juni 1957 werd het, evenals het Peter I Eiland, bij Dronning Maud Land (op het Antarctische vasteland) gevoegd, als deel van het Noors Antarctisch Territorium, een afhankelijkheid van de Noorse kroon zonder permanente bevolking, beheerd door het Norsk Polarinstitutt (Noors Polair Instituut). In 1971 werden Bouveteiland en de omringende wateren tot natuurreservaat verklaard.
Literatuur.
In "Het ijspaleis" wijdt Boudewijn Büch een uitgebreid hoofdstuk aan Bouveteiland. Hierin beschrijft hij, aan de hand van alle literatuur die hij kon vinden, de geschiedenis en topografie van dit eiland.
Externe links.
De westkust van Bouveteiland, gezien vanop het schip RRS Shackleton
