	Hussein doorbreekt impasse tussen Israël en Palestijnen
	Van onze correspondent
Jan Keulen
 AMMAN
 Koning Hussein van Jordanië heeft een doorbraak geforceerd in de al maanden slepende onderhandelingen tussen Israël en de Palestijnen. Nadat de koning zondag in Gaza had gesproken met president Arafat en in Tel Aviv met premier Netanyahu, groeide de hoop dat beide partijen wellicht vandaag al tot een akkoord zouden komen.

De Jordaanse koning, de eerste Arabische leider die Gaza bezocht sinds tientallen jaren, kwam met een 'nieuwe formule' om uit de impasse te raken. Wat die 'formule' behelst is niet bekendgemaakt.
Koning Hussein gebruikte in Gaza de iftar (de avondmaaltijd na een dag vasten tijdens de ramadan) met president Arafat. Tijdens hun vijf uur durende overleg maakten Arafat en koning Hussein druk gebruik van de telefoon. Zij belden met premier Netanyahu, de Egyptische president Mubarak, de Amerikaanse minister van Buitenlandse Zaken Christopher en de Amerikaanse bemiddelaar Dennis Ross.
Ross had enkele uren eerder aangekondigd dat hij, na drie weken van intensief bemiddelen, zou terugkeren naar de Verenigde Staten. Het was hem niet gelukt premier Netanyahu en president Arafat op één lijn te krijgen.
Na koning Husseins bezoeken aan Gaza en Tel Aviv stelde Ross zijn vertrek echter uit. De Amerikaanse diplomaat was zondagavond aanwezig bij het gesprek tussen Netanyahu en de koning in het Israëlische ministerie van Defensie.
Er leek beweging te komen in een diplomatieke situatie die enkele uren eerder nog muurvast zat. Volgens de Jordaanse tv zou Hussein aandringen op een bijeenkomst van Netanyahu, Arafat en de hemzelf als een 'laatste kans' om uit de crisis te raken.
Koning Hussein lijkt meer kans op succes te hebben dan Ross. Van Palestijnse kant werd Ross ervan beschuldigd bevooroordeeld te zijn ten gunste van Israël. De Palestijnen waren woedend toen Ross met een compromisvoorstel kwam om de Israëlische troepen pas eind 1998 terug te trekken uit de plattelandsgebieden van de Westelijke Jordaanoever. Volgens de Oslo-akkoorden moet dat al in september van dit jaar zijn gebeurd.
Tot ontsteltenis van de Palestijnen, Egypte en Jordanië had Netanyahu eerder al voorgesteld om om de terugtrekking uit te stellen tot mei 1999. Dit harde standpunt vormde het grootste struikelblok in de Israëlisch-Palestijnse onderhandelingen. 'We kunnen niet accepteren dat de Israëlische regering meent de onderhandelingen te kunnen heropenen over reeds getekende akkoorden' aldus een Jordaanse zegsman.
De problemen rond de hergroepering van het Israëlische leger in en rond Hebron zijn inmiddels opgelost, op papier althans. Ironisch genoeg staat er in de nieuwe Hebron-paragraaf praktisch hetzelfde als in het anderhalf jaar geleden door de regering-Rabin en de PNA gesloten Taba-akkoord.
De Palestijnen weigeren echter een apart akkoord over Hebron te sluiten, zonder dat er garanties zijn voor verdere troepenterugtrekkingen uit de Westoever. Ook eiste de PNA uitvoering van de gesloten akkoorden op het gebied van een vrije doortocht tussen de Westoever en Gaza, vrijlating van de politieke gevangenen en een lange lijst andere punten.
Sinds de onlusten van oktober, waarbij meer dan tachtig Palestijnen en vijftien Israëli's om het leven kwamen, hebben de Israëlische regering en de PNA praktisch onafgebroken onderhandeld. Beide partijen geven elkaar de schuld van het uitblijven van resultaten.
'Er kan geen twijfel over bestaan dat de Israëlische regering een halsstarrige houding inneemt, die niet te rijmen is met de oorspronkelijke overeenkomst' zei de Egyptische minister van Buitenlandse Zaken Amr Moussa zondag.
Het bezoek van koning Hussein aan Gaza werd in de Jordaanse media gepresenteerd als een 'solidariteitsbezoek' aan een in het nauw gedreven Arafat.
Jordanië handelt echter ook uit eigenbelang. Meer dan de helft van zijn vier miljoen inwoners is van Palestijnse komaf. Onrust in Gaza en de Westoever zou directe consequenties hebben in Jordanië.

