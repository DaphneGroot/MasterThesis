	Belg Dielis stunt met recordgemiddelde in eredivisie driebanden
	Belgische driebanders heersen in de Nederlandse eredivisie. Zo onderstreepte in het dubbelweekeinde Frédéric Caudron (van kampioen Zundert) zijn klasse, door winstpartijen in negentien (2.631) en achttien (2.777) beurten.
De meeste lof oogstte echter zijn landgenoot Ludo Dielis (Heeswijk-Dinther), die gistermiddag in Hoeven tegen Eddy Leppens van de plaatselijke club voor een uitzonderlijke prestatie zorgde. Dielis speelde zo'n goede wedstrijd dat hij door de geweldige serie van zeventien in de zevende beurt al na veertien pogingen met zijn partij klaar was: 16-50. Dielis maakte in vijf beurten zelfs 36 punten.
De 3.571 van Dielis is een nieuw competitierecord. Het oude stond op naam van Torbjörn Blomdahl, die op 20 september 1992 tegen Richard Bitalis in Etten-Leur in vijftien beurten (3.333) won. Deze prestatie werd op 28 augustus 1993 door Frans van Kuijk geëvenaard.
In de eredivisie moest Rilland-Bath, dat naar de derde positie was opgeklommen, twee nederlagen incasseren. Alle andere topteams wonnen wel tweemaal. De Zeeuwen duikelen nu naar de vijfde plaats.
Opvallend was ook het uitblijven van de extra krachten voor Haarlem. Het Haarlemse team, dat is terugverhuisd naar Heemstede, zou de matige prestaties van de eerste helft van de competitie gaan uitwissen door de hulp van de buitenlandse vedetten Sang Lee en Tonny Carlsen.
Carlsen moest dit weekeinde in Denemarken blijven, omdat hij voor het eerst sedert lange tijd (uitsluiting) weer aan het Deens kampioenschap mocht deelnemen, Lee liet donderdagavond per fax weten nog steeds niet te zijn hersteld van de griep die hem ook al weghield bij het open NK in Barendrecht.
Voor de Noord-Hollanders betekende dit dat Dick Jaspers opnieuw de kar moest trekken en aangezien de voormalige Nederlandse kampioen dat niet alleen kan, peurde Horecabon slechts één puntje uit dit weekeinde door de 4-4 tegen Hoeven. Jaspers scoorde daarin tegen Frans de Vries een winstpartij met 2.500 en liet daags erna ook Raymond Ceulemans met 48-50 achter zich. Dit duel vergde 37 beurten. Het verhinderde niet dat Zundert, waar Raymond Ceulemans kopman is, met 6-2 won en voor de 35ste achtereenvolgende keer ongeslagen bleef.
Stand: eredivisie driebanden: Zundert 13-24, Hengelo 13-22, Heeswijk-Dinther 13-18, Etten-Leur 13-17, Rilland-Bath 13-15, Utrecht 13-12, Hoeven 13-10, T/Rotterdam 13-9, Lichtenvoorde 13-8 (44-60), Haarlem
13-8 (41-63), M/Rotterdam 13-8 (37-67), Krimpen aan de IJssel 13.5.


