	Nieuwe film van Lynch toch naar Rotterdam?
	Een van de films waar festivaldirecteur Simon Field op vlaste was de nieuwe productie van David Lynch, Lost Highway. Het festival van Berlijn kaapte Lynch voor zijn neus weg. In Rotterdam groeit echter het gerucht dat Lost Highway aan het einde van het festival toch te zien zal zijn, in een sneak preview, zonder officiële aankondiging.
Ook niet aangekondigd staat de nieuwe film van Neil Jordan, Michael Collins, over de gelijknamige Ierse verzetsstrijder, die in Venetië de Gouden Leeuw won en in Engeland veel discussie uitlokte.
Michael Collins is binnenkort in de Nederlandse bioscoop te zien, maar Simon Field overweegt hem als presentje voor zijn festivalpubliek al in Rotterdam te draaien.

