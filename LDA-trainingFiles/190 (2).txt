Copyrightteken.
Het copyrightteken (©) of auteursrechtteken moest tot 1989 in de Verenigde Staten verplicht op drukwerk aangebracht worden teneinde auteursrechtelijke bescherming voor dat werk te krijgen. Er was een strikt voorschrift over de volgorde van dit teken, het jaartal en de auteurs- of uitgeversnaam. Werd hieraan niet voldaan, dan was het werk niet auteursrechtelijk beschermd. Door publicatie zonder aan deze eis te voldoen, viel het gepubliceerde werk automatisch in het publiek domein.
In Nederland is er sinds 1912 een auteurswet, die later door middel van de Berner Conventie geharmoniseerd is met de auteurswetten van de rest van Europa. Volgens de Berner Conventie is een werk automatisch beschermd door het auteursrecht, ook als er geen expliciete claim of zelfs maar een vermelding van de naam van de auteur op aanwezig is. Sterker nog, de Berner Conventie verbiedt auteurswetten om enige formaliteit te eisen alvorens auteursrechtelijke bescherming verleend wordt.
Uiteraard is het heel zinnig om in elk geval auteur/uitgever en datum van uitgifte te vermelden en ook kan het geen kwaad om het auteursrecht te vermelden, inclusief eventueel zelfs het copyrightteken. Op zijn minst geeft dit aan dat de auteur duidelijk niet de intentie had om afstand van auteursrechten te doen. Het voeren van het teken is echter juridisch niet verplicht. In de VS brengt het wel bepaalde extra rechten met zich mee.
Tekstverwerking.
In een tekstverwerkingsprogramma, bijvoorbeeld Word, kan het copyrightteken worden opgeroepen door het intypen van (c) of Ctrl+Alt+C of Alt Gr+C. In Windows-programma's die deze functie niet hebben, is het meestal mogelijk door middel van de ASCII-code "Alt+0169". Op een Mac wordt het teken opgeroepen met Option-G. Onder Mac OS X Mavericks wordt © opgeroepen met Alt-G.
