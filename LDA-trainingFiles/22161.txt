Zwartbaard.
Zwartbaard en Maynard vechten in Ocracoke Bay
Zwartbaard (Engels: "Blackbeard"; waarschijnlijke echte naam: Edward Teach of Edward Thatch, hoewel de naam Edward Drummond ook genoemd wordt) (1680–22 november 1718) was een Engelse piraat.
Edward Teach was afkomstig uit Bristol. Hij was van 1716 tot 1718 als zeerover actief in het Caribische gebied tussen en langs de oostkust van Noord-Amerika. Tijdens een rooftocht van achttien maanden kaapte hij ten minste 20 schepen, vanuit verschillende bases.
Biografie.
Rond 1710 zou Edward Teach vertrokken zijn vanuit Bristol, Engeland om het als gelukzoeker te gaan maken in de nieuwe wereld. Of zijn goede vriend Israel Hands tegelijk met hem vertrokken is, blijft onduidelijk. Al gauw sloot hij zich aan bij Benjamin Hornigold, een bekwaam kapitein die onder Engels bewind diverse successie-oorlogen had meegemaakt. Onder zijn leiding begonnen ze in 1716-1717 met het kapen van schepen. In het voorjaar van 1717 ging Hornigold er evenwel vandoor wegens het verkrijgen van een generaal pardon.
Werkeloos vulde Teach zijn dagen met drinken en gokken, tot op een dag Charles Vane hem uitdaagde om zelf een bemanning op poten te zetten. Hij nam die uitdaging aan, en met 18 man aan boord van een sloep kaapte hij kleine vissersschepen, waarin hij vooral handelswaar als vis en graan aantrof, die in North Carolina werden verhandeld.
Teach werd steeds ambitieuzer en wilde ook grotere schepen aanvallen, wat hem met een brutaal plan ook lukte. Hij veroverde het Franse fregat "La Concorde", met 36 of 40 kanonnen aan boord, en doopte het om tot de Queen Anne's Revenge. 18 maanden lang vormde Teach een ware plaag voor zijn belagers en achtervolgers in de Caraïbische zee. Om zijn goederen te kunnen verkopen, sloot hij een handelsverdrag af met gouverneur Charles Eden van North-Carolina, dit tot verbijstering van gouverneur Alexander Spotswood van Virginia. Deze riep zijn beste admiraals bijeen om een plan op te stellen om Zwartbaard gevangen te nemen of te doden.
In het najaar van 1718 werd de "Queen Anne's Revenge" door twee regeringsschepen vlak bij Ocracoke Creek in North Carolina ingesloten; kapitein Zwartbaard werd tijdens het gevecht gedood. Luitenant Robert Maynard zou de genadeklap gegeven hebben, nadat er al vijf maal op Zwartbaard geschoten was en de man 20 maal was doorstoken. Zijn hoofd werd afgehakt en op de boeg gehangen als trofee.
In het leven van Zwartbaard waren vele vrouwen, maar hij zou een keer getrouwd zijn met Mary Ormond in Bath, North Carolina. In Beaufort, North Carolina, is in 1996 een schip gevonden dat van Zwartbaard zou zijn geweest; het dient er nu als attractie.
In mei 2011 werd voor de kust van North Carolina het anker van het schip de "Queen Anne's Revenge" gevonden. Onderzoekers troffen het 3,3m lange anker op 6m diepte aan, en brachten het naar de oppervlakte.
