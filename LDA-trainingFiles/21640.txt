Brugse Metten.
Tijdens een nachtelijke verrassingsaanval op 18 mei 1302, aanvankelijk Goede Vrijdag genoemd en later Brugse Metten, doodden de Bruggelingen een aantal leden van het Franse garnizoen in hun stad. Jacques de Châtillon, landvoogd voor de Franse koning die leenheer van het graafschap Vlaanderen was, had de stad kort tevoren bezet. Hij kon die nacht ternauwernood ontsnappen.
Voorgeschiedenis.
De Brugse Metten waren een episode in de Frans-Vlaamse oorlog (1297-1305). Directe oorzaak van de oorlog was een feodaal conflict tussen de Franse koning Filips de Schone en zijn vazal, de Vlaamse graaf Gwijde van Dampierre. Deze strijd entte zich op het sociaal conflict dat in de rijke steden het patriciaat tegenover de ambachten plaatste en al aan de gang was sinds ongeveer 1280, terwijl op de achtergrond nog andere belangen botsten (Brugge tegen Gent, de grote steden tegen de kleine en tegen het platteland). Uit deze complexe machtsstrijd groeiden allianties: de patriciërs in Gent en Brugge kozen de kant van de koning, de ambachten die van de graaf. Eigentijdse kronieken namen de heraldiek als referentiepunt en noemden de koningsgezinden 'leliaards' en graafgezinden 'liebaards'.
Het begon ermee dat Gwijde van Dampierre in 1297 zijn leenbanden ten aanzien van Filips de Schone opzegde wegens het ontbreken van "fides". Filips stuurde zijn troepen naar Vlaanderen onder Karel van Valois en Raoul van Nesle. Pauselijke bemiddeling bracht een wapenstilstand, maar uiteindelijk bleek dat Gwijde zijn hand overspeeld had. In 1300, nadat hij de steun van de Engelse koning Edward I van Engeland verloor, werd hij verslagen en met zijn zoon en opvolger Robrecht van Bethune in gevangenschap afgevoerd (naar de kastelen van resp. Compiègne en Chinon). Filips de Schone annexeerde Kroon-Vlaanderen bij zijn kroondomein en stelde Jacques de Châtillon aan tot gouverneur ervan. Filips en Johanna deden een reeks blijde inkomsten in hun nieuwe gebied (1301). In Gent had de koning een verbruiksbelasting laten afschaffen die zo onpopulair was dat ze 'ongeld' werd genoemd, maar in Brugge verboden de patriciërs het gemeen om eenzelfde vraag te stellen. Toen na het vertrek van de koning bleek dat ze bovendien de rekening voor de dure feestelijkheden op het volk wilden afwentelen, braken op 4 juni onlusten uit. Ze waren gericht tegen het patriciaat en tegen gouverneur Châtillon, die met zijn eenzijdige steun aan de leliaards voor verdere polarisering had gezorgd. De welbespraakte wever Pieter de Coninck vuurde de ambachten aan, en ook de volder Jan Heem trad op het voorplan. De opstand werd neergeslagen, maar luidde een jaar vol dramatische wendingen in (bevrijdingen, verbanningen, belegeringen). De ambachten en de Dampierres (Willem van Gulik, Gwijde van Namen, Jan van Namen) vonden elkaar steeds beter. In maart 1302 slaagde de grafelijke partij erin controle over de stad te nemen. Ze stopten de afbraak van de stadswallen en probeerden een coalitie te maken met de Gentenaars, maar die wezen hen uiteindelijk af. Ondertussen naderende het koninklijke leger.
Gebeurtenissen.
Op 16 mei werd in Brugge afgeroepen dat al wie vreesde vervolgd te worden, 's anderendaags vóór de middag moest vertrekken. Duizenden gaven hieraan gehoor. De volgende ochtend trok Jacques de Châtillon met met zijn troepen Brugge binnen, in het gezelschap van kanselier Pierre Flote. Zijn leger, onder maarschalk Wautiers de Sapignies, bestond uit 800 gepantserde ruiters, 300 kruisboogschutters en voetvolk. Ze werden ingekwartierd in herbergen doorheen de stad. Châtillon had laten weten dat hij enkel de overvallers van het kasteel van Male wilde straffen, maar zou er nooit de kans toe krijgen. De liebaards hadden boden uitgezonden naar de gevluchten om een bliksemsnelle tegenzet uit te voeren. Bij het aflossen van de nachtwacht rond zonsopgang, op vrijdag 18 mei 1302, drongen de vertrekkers Brugge terug binnen langs de gedempte grachten en de geslechte muurdelen. Ze vervoegden de liebaards binnen de muren in wat een gecoördineerde actie leek. Onder het roepen van "Schild en vriend" lichtten ze de koningsgezinden van hun bed, daarbij 120 doden makend (onder wie maarschalk Sapignies) en 85 gevangenen. Die laatsten brachten volgens de stadsrekeningen 55.000 pond losgeld op. Châtillon en Flote wisten te ontkomen en vluchtten naar het kasteel van Kortrijk. Daar kwamen ze twee maanden later om in de Guldensporenslag, waartoe de Brugse Metten de opmaat waren.
Het is dus onwaarschijnlijk dat Pieter de Coninck zelf deelnam aan de Brugse Metten, en ook Jan Breydel wordt in dit verband niet in de kronieken vermeld (enkel in "Flandria Generosa C").
Schild en vriend.
In de "Annales Gandenses" is de strijdkreet van de overvallers verklaard als een sjibbolet: de Fransen en Franssprekenden (Franci et Gallici) konden ze niet met de correcte aspiratie uitspreken en verraadden zich zo als vijand. Ook Bernardus van Ieper stelt het als zodanig voor, maar zijn versie lijkt minder realistisch: "Scilt ende vrient, wat walsch es valsch eyst, slach al doot" zou vervormd zijn tot "Estric en vrient, wat vat vallet fallet, clacke doot".
Nawerking.
Vriend en vijand besefte dat de moordpartij tot meer oorlog zou leiden. Voor de Fransen waren de Metten verraad (hun intocht was onderhandeld met het stadsbestuur) en majesteitsschennis. Ze maakten het bestraffen ervan tot een centrale eis in de rest van de oorlog. Filips de Schone stuurde een leger onder leiding van zijn beste krijgsheer, Robert van Artois, maar het werd op 11 juli 1302 verslagen in de Guldensporenslag. Pas in 1305, met het Verdrag van Athis-sur-Orge, slaagde de koning erin het opstandige gewest te straffen.
Pas veel later kregen ze de naam "Brugse Metten", naar analogie met de "Siciliaanse Vespers". In deze opstand hadden de Sicilianen het woord 'ceciri' gebruikt om de Fransen te herkennen.
Het standbeeld van Jan Breydel en Pieter de Coninck, gemaakt door Paul de Vigne en ingehuldigd in 1887, staat in het centrum van de Grote Markt in Brugge.
