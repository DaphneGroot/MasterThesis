	Netanyahu spreekt in Zwitserland met president Koller
	AFP, Reuter
BERN
De Israëlische premier Netanyahu zal deze week in Davos een ontmoeting hebben met de Zwitserse president Koller. Deze heeft plaats temidden van kritiek van joodse groeperingen op Zwitserland.
De kritiek ontstond na berichten dat Zwitserse banken tegoeden vasthouden van joden die tijdens de Tweede Wereldoorlog zijn omgekomen. President Koller woont donderdag en vrijdag in Davos het jaarlijkse World Economic Forum bij, een bijeenkomst van zakenlieden en politici. Netanyahu is daar ook. Of de leiders de problemen over de joodse tegoeden zullen bespreken, is niet duidelijk.
Eerder dinsdag werd bekend dat de Israëlische president Weizman een bezoek aan Zwitserland had afgezegd. Volgens de Israëlische ambassade heeft dit echter niets te maken met de affaire rond de banktegoeden.


