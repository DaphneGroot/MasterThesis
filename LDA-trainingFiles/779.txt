	Nederland moet nog bergen papier verzetten om Unie te vernieuwen 'Daan Europeaan' is middelpunt op Top van Amsterdam
	Van onze correspondent
Jos Klaassen
 AMSTERDAM
De Europese Unie begint vandaag in Amsterdam aan de laatste etappe naar het Verdrag van Amsterdam. Onder voorzitterschap van staatssecretaris voor Europese Zaken Michiel Patijn zal de hand worden gelegd aan de 'definitieve' verdragstekst.
Het verdrag moet de Unie klaar maken voor de 21ste eeuw, waarin zij niet langer slechts 15 West-Europese landen zal omvatten. De Unie gaat zich uitbreiden naar Oost-Europa, dat wil zeggen tot 20, misschien wel 25 landen. Met de huidige regels - het Verdrag van Rome en het Verdrag van Maastricht - zou 'Europa' volstrekt onbestuurbaar worden.
Het vernieuwingsproces begon in 1995 met de oprichting van een Reflectiegroep, die alleen maar de ideeën en wensen van de Vijftien geïnventariseerd heeft. Het resultaat was een agenda voor de Intergouvernementele Conferentie - in Eurojargon: de IGC - die in maart 1996 officieel van start ging.
Het was de uitdrukkelijke wens van de Duitse bondskanselier Helmut Kohl, de belichaming van 'Europa', dat de IGC in juni 1997 zou worden afgesloten.
In Amsterdam wordt vandaag begonnen om uit de berg teksten die op tafel ligt een ontwerp-verdrag te destilleren. Als basis dient de 'algemene schets' ter herziening van het Verdrag van Maastricht, die de Ieren vorige maand in Dublin hebben gepresenteerd.
Dat stuk heet 'De Europese Unie aanpassen ten behoeve van haar volkeren en haar voorbereiden op de toekomst'. Ierland heeft geprobeerd het belang van 'Daan Europeaan' - de eenvoudige Europese burger - te laten prevaleren.
Het eerste van de vijf hoofdstukken heet daarom 'De Ruimte waar Vrijheid, Veiligheid en Rechtvaardigheid heersen'. Gevolgd door hoofdstuk 2: 'De Unie en de Burger'. Daarna komt de échte aanpassing van de Unie: 'Een doeltreffend en coherent buitenlands beleid' , de 'Instellingen van de Unie' en 'Nauwere Samenwerking' ofwel 'flexibiliteit' .
Waar de hele IGC primair over gaat is de macht in de Unie. Hoe vindt elke lidstaat garanties voor zijn eigen belangen terug in het nieuwe verdrag - het Verdrag van Amsterdam?
In de 'gekke-koeiencrisis', die de Unie in 1996 beleefd heeft, werd duidelijk hoe één lidstaat - in casu Groot-Brittannië - de besluitvorming in de Unie kan blokkeren.
Een meerderheid in de Unie is daarom voor besluitvorming met gekwalificeerde meerderheid. Hoe? Daarover zijn de Vijftien het nog gruwelijk oneens . Het wordt een van de belangrijkste thema's bij de vernieuwing van de Unie. Waarschijnlijk zal de knoop pas in Amsterdam worden doorgehakt.
Hetzelfde geldt voor de weging van de stemmen in de Europese Raad. Grote lidstaten zouden - gezien de omvang van hun bevolking - meer gewicht in de schaal moeten leggen dan de kleinere landen.
Een derde sleutelthema is de grootte van de Europese Commissie. Als de Unie groeit, moeten er dan meer Eurocommissarissen bijkomen? Een land voelt zich immers inniger met de Unie verbonden als het zijn eigen mannetje in die club heeft.
Tot nu toe wenst ieder land zijn eigen Eurocommissarissen te handhaven. Nederland meent dat de grote landen - Duitsland, Frankrijk en Engeland - maar moeten afzien van één van de twee Eurocommissarissen die zij leveren. Het is zeer de vraag of de Grote Drie daartoe bereid zijn.
Ten slotte de zogenaamde 'flexibiliteit' . Het gaat erom of sommige lidstaten van de Unie nu al nauwer kunnen gaan samenwerken, terwijl de overige leden wat meer tijd nodig hebben.
Daarvoor zijn precieze afspraken nodig, die tot nu toe geheel ontbreken. De voorzitter van de Unie, Nederland, moet op dit - uiterst gevoelige - gebied pionierswerk verrichten.

Foto
	Staatssecretaris Patijn (midden) luncht in Amsterdam met de ambassadeurs van de EU-landen. FOTO BERT VERHOEFF - DE VOLKSKRANT

