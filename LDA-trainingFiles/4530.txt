	De maan is stiller dan de zon
	@@0IER@@0 E REGEN KOMT in heel dunne lijnen naar beneden en geeft de plaat soms het karakter van een verfijnd weefsel: papier lijkt linnen te worden; sneeuw valt als in de kinderherinnering: vlokje naast vlokje recht omlaag en de vlokken blijven liggen op het water als kersenbloesemblaadjes, die in lenteprenten weer op de laatste sneeuwvlokjes lijken. De maan heeft de grootte van de zon, maar is terughoudender, voornamer ook dan zijn lichtgever. Water en lucht kleuren elkaar en lijken in elkaar over te gaan; heel subtiele horizontale lijntjes verraden het maanlicht op het water, maar dat brengt weer op andere wijze een eenheid tot stand. De golven van de zee lijken zich te ontvouwen als planten, en wilgentakken buigen als regendraden naar hun vervulling: het water. Maar dit is misschien het allerwonderlijkste: op nogal wat platen zijn gedichten geschreven, soms tegen de lucht, en de verfijnde tekens lijken bij het landschap te horen: de cultuur heeft de subtiliteit van de natuur. Dat overvliegende ganzen een tekst lijken te schrijven, is niet verwonderlijk.
En de mens? Die is klein in de grootheid van de natuur, waarin de regen hem voortdurend verrast, de sneeuw de wereld van gedaante verandert en rivieren de onoverkomelijkheid van zeen hebben. Ze zijn bijna allemaal onderweg, de mensen, lopend of varend in naalddunne boten, en hun soms zeer scherp getekende kopjes geven hen een individualiteit, die ze weer kunnen verliezen, want een lichte mist komt op en ze worden silhouetten in de schemer van de damp. Ze worden nog stiller dan ze al zijn, stil als de natuur, die zich daar ooit moet hebben voorgenomen te zwijgen. Misschien daardoor ook de voorkeur voor de maan, die heel wat minder luidruchtig is dan de zon. Het zwijgen is nooit angstaanjagend; als de stille bergen zichzelf niet verzacht hebben met sneeuw, hebben ze een bijna feestelijke kleurigheid.
Is de wereld verlaten? De mensen zijn meestal met enkelen; in de verte bergen, vlakbij velden, waarop het gewas opkomt in kleine regenlijntjes, de bomen laten elk takje zien, vogels als stippen in de lucht, mensen als stippen op de weg. De volmaaktheid van de compositie van de plaat maakt de wereld harmonieus. Er is geen hirarchie. En zoals alles op bijna alle prenten een eenheid wordt, worden alle 125 platen samen een eenheid: Japan, in het oog van een van de grootste tekenaars die het land heeft gekend: Hiroshige.
Hij werd tweehonderd jaar geleden geboren en 125 van zijn mooiste werken hangen in de Royal Academy in Londen. Zij laten ons zien wat hij nu vanuit het paradijs ziet, want enkele dagen voor zijn dood, in 1858, schreef hij dit gedicht: 'Ik laat mijn penseel achter/ in Edo/ Ik begin aan een nieuwe reis:/ Laat mij van alle beroemde gezichten genieten/ in het paradijs.'
De eenheid van alles - de 125 als n grote plaat - ontstaat door de gelijkheid van alles, binnen de ene plaat en binnen alle platen samen. De geest van een land lijkt getekend, in zijn wisselende manifestaties. De platen hebben zeer algemene namen: Mensen wandelend in de besneeuwde heuvels bijvoorbeeld. Maar het gaat bij elke plaat om duidelijk aanwijsbare plekken, die op zich weer vaak beroemde plaatsen waren. En die werden herkend, want van de gekleurde houtsneden, naar tekeningen van Hiroshige gemaakt, werden soms duizenden exemplaren gedrukt en door uitgevers verspreid, vaak op toeristische knooppunten. Ze werden door de reizenden als souvenirs gekocht en lijken in veel opzichten de functie van ansichtkaarten te hebben gehad. Wat wij abstraheren tot de geest van een land, was voor de tijdgenoten realistische kunst, sterker: wat wij iconografisch duiden, was voor hen topografisch.
Mensen wandelend in de besneeuwde heuvels is een onvergetelijk mooie plaat: onder een grijze lucht liggen - in verschillende kleuren wit, in die wit-varianten is Hiroshige een meester - de heuvels onder zware sneeuw; bomen staan er in rijen op, de takken als armen omhoog; terzijde liggen, bijna ondergesneeuwd en daardoor opgenomen in het landschap, enkele huizen. Over de weg gaan, klein, enkele mensen en een paard, opgenomen in het wit. Uit de hemel komen de teksten van drie gedichten. Alles lijkt tijdloos, plaatsloos ook: witte mensjes in een witte wereld, waarin de sneeuw niet eens knispert.
Maar het gaat hier om een plek, Asukayama geheten en die is heel populair in de lente als honderden kersenbomen, daar vanaf 1720 geplant, in bloei staan. Men herkent en men herkent niet. Misschien is die dubbelheid wel het geheim van bijna alle platen, die bijna alle een metamorfose moeten laten zien, al was het maar door de altijd uiterst verfijnde kleuren, door de wonderlijk scherpe details, door de compositie waarin het landschap zijn persoonlijk karakter verraadt. Het realisme lijkt een vorm van individualisme. En dan ben je niet ver van bezieling. Het tweede van de drie gedichten luidt als volgt:
Bij de heuvels 'waar vogels vliegen':
 Asukayama,
verspreiden zij zich en komen
lijkend op wilde eenden -
sneeuw vallend in de avond.

Dat slot is van een even schitterende dubbelzinnigheid als veel details in de platen, waar sneeuwvlokken kersenbloesemblaadjes zijn en waar, op die ene plaat, de lente misschien in de winter te zien is.
In de plaat gaan, als in vele werken, groot en klein samen: Hiroshige is een grootmeester van de ruimte en van het kleinste detail. Het beladen paard is zeer gedetailleerd en raak getekend, een net gepasseerde priester, met een grote witte hoed als een besneeuwd huizendakje, is in zijn kleine gebogen gestalte feilloos, in enkele lijntjes. Dat is op de expositie het mooiste: de uitnodiging bijna tot bewondering van de details. Men kan bijna alle platen als een geheel zien en de sfeer van stilte, sneeuw, mist en regen staat dan centraal, met de vaak grandioos weergegeven ruimte, die de wereld lijkt te vergroten en zo de mens te verkleinen, maar van dichtbij is de plaat een verzameling superieure kleinigheden, naar tekening en naar kleur. Dat Hiroshige ook een meester was van bloemen- en vogelprenten, hoeft niet te verwonderen.
Vrijwel meteen aan het begin hangt Maan en bloemen. De plaat is van een ongekend raffinement, van een uiterste elegantie ook. Elk van de zeven afgebeelde herfstbloemen laat naar zich kijken, maar de twee 'bosjes' staan in een perspectief die ze de grootheid van bomen geeft. De achtergrond is een blauwe lucht en daarin zakt een halve maan. Zeven bloemen als een landschap. De plaat heeft een ongewone vorm, die wijst op het gebruik ervan als waaier (de Japanse waaier is niet opvouwbaar). Vele platen zijn zo gebruikt en de elegantie correspondeert prachtig met de luchtige functie. Op de expositie hangt n stilleven: voedsel in bladeren gewikkeld op een blauw-witte schaal. Stillevens zijn zeldzaam in het oeuvre van Hiroshige. Maar het is niet te vrij heel veel van zijn landschappen ook stillevens te noemen, wereldbeelden van een zeer ingehouden cultuur waaraan de natuur zich heeft aangepast.
De tentoonstelling laat vooral werk in enkele grote series zien. Het seriekarakter bevorderde de verzamelkunst bij de kopers. Met een serie van de vijftig rustplaatsen langs de grote kustweg van Edo (het huidige Tokio) naar Kyoto werd Hiroshige beroemd. Zeventien ervan hangen op de tentoonstelling. Hij maakte ook een serie met beroemde plekken in Edo en dat is, als ik het goed begrijp, zowel de naam van de stad als van het land eromheen. Voor rivieren moet hij een zwak hebben gehad: ze hadden de lijn al voor hem getrokken; ze zijn zeer sierlijk, maar hij moet de rivieren ook hebben getekend voor de bruggen, die vaak zeer lang zijn en gefiguurzaagd lijken door een dichter. Maar het zijn natuurlijk constructies van bamboe en in verfijning doen ze niet onder voor de natuur. De natuur is er een kunstwerk en het kunstwerk is als de natuur.
Ik zou Hiroshige graag de allergrootste bruggentekenaar uit de geschiedenis willen noemen. De beroemdste brug staat op Mensen op een brug verrast door de regen. Van Gogh kopieerde deze plaat, die helemaal volgekrast is met regenlijnen, en het meeste water valt op het water. Enkele mensen haasten zich over de hooggelegen brug. De bomen op de achtergrond lijken waterplanten geworden. Het water heerst zoals het tijdens de zondvloed niet kan hebben gedaan!
Gezien de techniek van de houtsnede lijken sommige onderdelen haast onmogelijk: de regenlijnen, de horizontale lichtstreepjes bijvoorbeeld, maar vooral de kleurnuances en -diepte. De laatsten gaan in elke reproductie verloren. Pas van dichtbij kan men goed zien hoe het materiaal van het papier aan de uitdrukking van kleur en diepte meewerkt. En daarmee komt men op het punt van wat ik zou willen noemen het kunstenaarscollectief. Hiroshige maakte de schetsen - de enkele op de tentoonstelling laten zien welk een fenomenaal tekenaar hij was, een hele wereld tegenwoordig stellen in wat bijna vermoedens van lijnen zijn. De schets werkte hij uit tot een gedetailleerde tekening. En dan begon de houtsnijder zijn werk. (Voor alle kleuren een nieuwe houtsnede.) De tekenaar zelf zal bij de kleurkeuze betrokken zijn geweest. Maar alle succes hing af van de drukkers. En die moeten meesters zijn geweest.
Wat wij zien zijn de afdrukken. En daaronder zijn uiteraard mooie en minder geslaagde. Uit wat bewaard is gebleven van verschillende drukken van dezelfde prent zijn voor de tentoonstelling de topstukken gekozen uit collecties in verschillende werelddelen. Van sommige platen zijn twee drukken aanwezig; soms werd de houtsnede bijgewerkt of werd de kleurstelling veranderd.

@@0IER@@0 OCHT IK OVER enige tijd op de tentoonstelling terugkomen, ik zou meteen naar twee werken gaan. Allereerst naar Zware regen op een pijnboom. Het is een unieke compositie van verticale en horizontale lijnen. De achtergrond is een gordijn van regen, die recht in het water komt, rond een kaap waarop een tempel staat. Over alles heen strekt zich over bijna de volle breedte van de plaat de pijnboom uit, die zo zwaar is dat hij gesteund wordt door de palen. Door de boom heen blijft de vallende regen zichtbaar. Op de achtergrond zijn de masten van enkele schepen te zien. Dit is de totale regen, maar ook de totale boom. Ik doe nu n stap naar rechts. Daar hangt Een berg in de sneeuw, en daar heerst het wit in alle nuances - met ravijnen van diep zwart - over het nederige dorp aan zijn voeten. Dit is de volmaakte stilte, onder een stille grijze hemel. De berg heet Hira en een gedicht op de afbeelding verhoogt de volkomenheid ervan:
Als het helder wordt na het vallen van  de sneeuw
overtreffen de toppen van Hira
in de schemering zeker
de schoonheid van kersenbomen in  bloei.

Ik ga nu een zaal verder en daar hangt een proefdruk van het blok dat aan de oorsprong ligt van deze plaat. Hij is nog mooier, in zijn monochromie, in zijn lijnvoering ook, zachter, als men wil, wat de koude lieflijk maakt. Sneeuw en regen - dat inspireerde Horoshige het sterkst, grijsheid en witheid. Hij moet een zachte, maar ook nostalgische geest zijn geweest. Maar steeds opnieuw verrast door plotselinge regenbuien of de eerste aanblik van de sneeuw. Hij moet het land zijn ziel hebben kunnen geven.
Over die andere zeer grote tekenaar, Hokusai, las ik lang geleden dat hij hoogmoedig was. Hij bleef het ook tot zijn laatste lange dag: hij werd negentig. Het kan zijn dat daardoor zijn werk, voor zover ik het ken uit reproducties, zelfverzekerder overkomt dan dat van Hiroshige. Het is zeker virtuozer, maar ook nadrukkelijker. Hij wint.
Hiroshige laat zich overwinnen. Hij moet nederig zijn geweest en van een heel verfijnde ontvankelijkheid. Misschien kan ik het het best zo zeggen: Hokusai bewonder ik, van Hiroshige houd ik. Maar zijn weergaloze tekentechniek bewonder ik ook. En zijn gevoel voor nuances en subtiliteiten. Hij is vanwege de atmosferische kant aan zijn werk de eerste impressionist genoemd. Door Seurat, geloof ik, die zelf impressionist was - en dat maakt de uitspraak heel licht verdacht. Men kan zich aan zijn voorgangers vergroten. Maar dat Hiroshige vooral de kunstenaar van het licht is (en daarmee ook van de schaduw), is zeker. En zo een van de groten.
De tentoonstelling is opgezet door Matthi Forrer, een Nederlander, verbonden aan het Rijksmuseum voor Volkenkunde te Leiden. Hij reisde, zoals ook voor de door hem, ook in Londen, verzorgde Hokusai-tentoonstelling, de hele wereld af, op zoek naar goede drukken. Hij schreef nagenoeg de hele catalogus. Zijn aantekeningen bij elke plaat zijn uiterst informatief, zeer zakelijk en ter zake. Hij beschrijft, en laat het kijken aan ons over. Daar lopen wij, westerlingen, te groot voor dit werk, te lomp ook misschien en, onvermijdelijk, alles naar onze begrippen interpreterend. Er liepen die ochtend een klein aantal Japanners door de zalen van de Royal Academy. Ze moeten de enigen zijn geweest die er thuis hoorden. In elk geval de enigen die de gelijke geest van gedicht en plaat kennen: het is het, maar het is ook iets anders. En dat is misschien wel het wezen van kunst.
Hiroshige. Royal Academy of Arts, Londen, tot en met 28 september. Catalogus  24,50.

Foto
	Mensen beschutting zoekend voor de regen. Vuurwerk boven een brug. Reizigers een rivier overstekend. Mensen wandelend in de besneeuwde heuvels.

