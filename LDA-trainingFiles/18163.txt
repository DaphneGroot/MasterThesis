 VAN DORP 1996 VERLIES 3.6 MILJOEN GULDEN VERSUS WINST 2.5 MLN. 
 AMSTERDAM, 28 feb (Reuter) - Kantoorinrichter Van Dorp Groep NV heeft meegedeeld dat zij in 1996 een netto verlies heeft geleden van 3,6 miljoen gulden, vergeleken met een winst van 2,5 miljoen in 1995. 
 "Tegenover een netto winst uit normale bedrijfsactiviteiten van 1,4 miljoen gulden stond een negatief buitengewoon resultaat na belasting van 5,0 miljoen," aldus het bedrijf. 
 De buitengewone lasten hadden betrekking op kosten van reorganisaties en herstructureringen die in 1996 zijn en in 1997 nog zullen worden gemaakt, alsmede op een extra voorziening voor vorderingen uit 1995. 
 De omzet bedroeg 237,7 miljoen gulden, vergeleken met 251,7 miljoen in 1995. Na eliminatie van het effect van de verkoop van een deelneming per 1 april 1996 resulteert een omzetdaling van 3,1 procent, aldus Van Dorp. 
 Het bedrijf had in oktober al laten weten dat zij door buitengewone lasten in 1996 op een verlies zou komen. 
 Van Dorp wil het dividend over 1996 passeren. Over 1995 werd nog een uitkering van 0,65 gulden per aandeel gedaan. 
 In de sector kantoorartikelen is het eerder verwachte herstel vorig jaar uitgebleven. In het vierde kwartaal werd samen met een extern bureau een onderzoek gedaan naar de groothandels-en importeursfunctie binnen deze sector. 
 "Uit dit onderzoek is gebleken dat combinatie van deze functies zoals die thans bestaat niet langer gewenst is," aldus Van Dorp. Besloten is dan ook deze functies organisatorisch te scheiden en dat zal in de loop van dit jaar worden geeffectueerd. 
 Bij de sector agenda's daalden zowel omzet als resultaat. De agendafabriek zal in 1997 verder worden gestroomlijnd waarbij de nadruk zal komen op het versterken van de kernfunctie. 
 Ook in de sector medische disposables is de strategie bijgesteld. Van Dorp heeft door de negatieve resultaten van de buitenlandse deelnemingen van de laatste jaren de productie-activiteiten overgebracht van Engeland naar Medemblik en de joint venture in de VS is beeindigd. 
 Als gevolg daarvan waren ook in de sector medische disposables omzet en resultaten lager dan in 1995 maar volgens Van Dorp is hier nu wel een solide basis voor groei. 
 In aansluiting op de strategische herorientatie in de sector kantoorartikelen wordt samen met het externe bureau nu ook de potentie van alle activiteiten van de groep in hun onderlinge samenhang onderzocht. 
 "Het doel van dit onderzoek is het herformuleren van de portfoliostrategie, gericht op een duurzame verbetering van het resultaat," aldus Van Dorp. 
 Een prognose voor 1997 wordt door het bedrijf nog niet gegeven. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
