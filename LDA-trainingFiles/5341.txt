	Op Bonkevaart telt alleen 't eigenbelang
	Van onze verslaggevers
LEEUWARDEN
Het marathonschaatsen heeft zich de laatste jaren, naar het wielermodel, sterk ontwikkeld tot een ploegensport. De belangrijkste teams, Klerk's en Dasia, van de ploegleiders Frans Overdevest en Richard van Kempen, zullen ook in de Elfstedentocht een ploegentactiek hanteren.

Van Kempen heeft twee toprijders in zijn stal, nationaal natuurijskampioen Bert Verduin en Hans Pieterse. 'Wij kiezen niet voor één kopman, wij houden het op twee beschermde rijders. Rob van Meggelen, een jongen die je zeker niet moet onderschatten, en Rudi Groenendal ondersteunen hen. Verduin en Pieterse werken op hun beurt ook samen. Pas in Oudkerk, zo luidt de afspraak, gaan ze voor hun eigen kans.'
Overdevest, al tien jaar de succesvolste ploegleider in het marathonpeloton, heeft vier zeer gelijkwaardige schaatsers in zijn collectief: Piet Kleine, Lammert Huitema, Yep Kramer en Ruud Borst. De 49-jarige coach uit Lisse laat veel van het verloop van de 200 racekilometers afhangen.
Overdevest: 'Dit is geen baanwedstrijdje waar je al vantevoren een bepaalde tactiek kunt uitstippelen. We gaan in principe wel als ploeg van start. Waar we kunnen helpen, rijden we voor elkaar. En hoe het dan verder in de wedstrijd loopt, dat zien we dan wel. We hebben geen kopman in de ploeg. De jongens moeten onderling maar uitmaken wie de beste benen heeft.
'Ik verwacht dat ze daar heel eerlijk in zijn. Als je je slecht voelt, moet je dat kenbaar maken en je de rest van de wedstrijd inspannen voor je ploegmaten. Je moet elkaar kunnen vertrouwen. Dat heb ik ze ook in de ploegbespreking verteld.'
Beide ploegleiders houden slagen om de arm in hun opvattingen over de te volgen tactiek. Van Kempen: 'Je put als rijder uit je ervaring, maar ik heb drie debutanten in de koers. Alleen Verduin heeft in '86 in het donker gereden. Verduin is ook de beste loper voor de 1900 meter naar de start, maar op elkaar wachten heeft geen zin. In het donker kun je elkaar niet vinden.'
Overdevest: 'Laten we eerst maar eens zien hoe we die drie eerste uren in het duister doorkomen. Zodra het licht is mag van mij de strijd losbarsten, maar ik hoop dat iedereen goed door het donker heenkomt. De favorieten zullen daar niet proberen te ontsnappen. Ze moeten vanaf Bolsward met windkracht zes tegen, weer omhoog. Dan kunnen ze elkaars hulp heel goed gebruiken.'
Van Kempen, in '86 als rijder gestuit door een startverbod, zal bij zijn coaching van het team voor een gedurfde aanpak kiezen. 'Ik ga achterop een off-the-road motor, bestuurd door Henk Jan Meijer, de vriend van Klasina Seinstra. Die kent de provincie. We gaan in de slootkanten aanwijzingen geven en dan door de weilanden heen, voortdurend afsteken en meerijden. Ik heb reserveschaatsen in de rugzak mee. Gevaarlijk? Ik ben altijd extreem geweest. Ik wil het beste voor mijn rijders. '
De laatste dag voor de wedstrijd verstreek voor Dasia met terreinverkenning, van start en van finish. Overdevest maakte zich in zijn hotel te Oudkerk zorgen over een belangrijke pion, de aan de ribben geblesseerde Kramer. 'Yep was anders een goede kanshebber geweest. Deze wedstrijd betekent voor de Friezen veel meer dan voor ons westerlingen. Zij willen het vaderland verdedigen. Als hij op de eerste paar kilometers valt, dan is het gedaan, maar ik hoop dat hij het waar kan maken.'
Ploegentactiek is mooi, maar het lonkende Elfstedengoud zal de geest vernauwen. Henk van Benthem en Erik Hulzebosch, beiden favoriet en van de formatie Buiter Beton, werd de vraag gesteld of zij elkaar, net als profwielrenners, grote bedragen in het vooruitzicht zouden stellen om de gunst van de overwinning te kopen.
Van Benthem: 'Een hypotheek afsluiten om te kunnen winnen? Nee. Daar doe ik niet aan. Op de Bonkevaart rijden we voor ons zelf.' Hulzebosch: 'Sterker nog, we wisselen geen woord met elkaar. Ik geef hem bij wijze van spreken liever nog een duw.'

