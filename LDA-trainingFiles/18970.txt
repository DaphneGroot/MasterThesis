Bertus ten Caat.
Bertus ten Caat (Hollandscheveld, 10 februari 1952) is een Nederlandse freelance journalist, columnist, publicist en muzikant. Hij is medeoprichter van de Hollandscheveldse band NO NAME. In het dagelijkse bestaan is Ten Caat zelfstandig ambachtelijk meubelstoffeerder.
Muziek.
De band "No Name" ontstond in 1969 nadat de bands "the Great Discovery", "The Frogs" en "Reaction" achtereenvolgens waren gestopt... Bertus ten Caat en Andr√© Damming zetten door en vormden samen met Gerard Damming en Ally Benjamins "No Name". In 2009 is "No Name" nog steeds volop actief en maken onder andere twee dochters en een zoon van Ten Caat deel uit van de band. De band richt zich momenteel steeds meer op eigen werk. Er worden behalve Engelstalige- ook Drents- en Nederlandstalige nummers opgenomen. De meeste nieuwe liedjes zijn geschreven door gitarist-zanger Fake ten Caat. Op 19-07-2014 bestond "No Name" 45 jaar. Hierna is het klaar: de band stopte.
Journalistiek.
Ten Caat begon in de jaren '70 van de 20e eeuw met het uitzoeken van zijn familiegeschiedenis. Hij kwam hierdoor in contact met hoofdredacteur Lammert Huizing van de Hoogeveensche Courant, die hem stimuleerde tot het schrijven van artikelen voor de krant. Dat leidde onder meer tot het schrijven van columns onder het pseudoniem Piet Schilleboer.
Radio.
De column van Piet Schilleboer werd begin jaren 80 ook uitgezonden door Radio Hoogeveen, het lokale radiostation. In 1991 kreeg Piet Schilleboer een wekelijkse column op Radio Drenthe. Die werd bijna tien jaar lang elke week uitgezonden en veel beluisterd. Daarna deed Ten Caat reportagewerk voor Radio Drenthe, onder andere tijdens de TT-week, en maakte hij televisiereportages voor het programma "De Trektocht".
Lokale geschiedschrijving.
Bertus ten Caat heeft vanaf 1974 op allerlei manieren de geschiedenis van het dorp Hollandscheveld vastgelegd, onder andere op foto, film, dia en video. Als hoofd-/eindredacteur van d'Ollansevelder, de dorpskrant, was hij bijna 25 jaar lang promotor van dorpse activiteiten. In 1976-77 was Bertus ten Caat een van de oprichters van de Hollandscheveldse activiteitencommissie 't Oekie.
