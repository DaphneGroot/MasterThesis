Polsslag.
De polsslag, pols of pulsus is de voelbare klopping in de slagaders ten gevolge van de pulsatiele voortstuwing van het bloed door het hart.
Deze pulsen kunnen een indruk geven van de snelheid, kracht en regelmaat waarmee het hart het bloed rondpompt in het lichaam en kan een idee geven van de vulling van de bloedvaten.
Deze puls kan eenvoudig gevoeld worden ter hoogte van de pols. Vandaar de benaming "polsslag". Bij verlies van polsslag spreekt men van asfyxie, dat letterlijk "zonder pols" betekent. Tegenwoordig wordt deze term meer gebruikt in verband met zuurstoftekort in het lichaam zoals bij verstikking.
Baby's.
Bij baby's zijn de bloedvaten soms zo klein dat het moeilijk is om hun pols te voelen.
Tot de leeftijd van twee jaar is de fontanel nog niet gesloten en is de hartslag voelbaar of zelfs zichtbaar boven op het hoofdje waar de fontanel zich bevindt. Uiteraard dient palpatie ter hoogte van de fontanel erg voorzichtig te gebeuren en mag er geen druk op uitgeoefend worden.
Zie ook.
hartslag - bloeddruk - bloedsomloop - bloedvat
