	Verloop jodenvervolging verschilde per gemeente
	HISTORICI HEBBEN een probleem: zij kunnen nooit eens een theorie toetsen. De geschiedenis staat immers geen experimenten toe.
De enige uitweg is de vergelijking met gelijksoortige gebeurtenissen. Die zijn echter nooit geheel gelijksoortig en zelden talrijk. Dit wordt wel 'het probleem van de kleine N' genoemd, waarbij N staat voor het aantal gevallen waarop een toetsing is gebaseerd. Hoe kleiner N, hoe minder significant de uitkomsten. De N van historici is immer klein, hun theorien zijn nimmer significant.
Ook in de recentelijk losgebarsten discussie over de deportatie van de joden uit Nederland worstelt men met de moeilijkheid van de kleine N. Het aantal mogelijke redenen voor het tragische gegeven dat 75 procent van de joden in Nederland de oorlog niet overleefde, is groot - uiteenlopend van het geringe wantrouwen van de slachtoffers, via de matige betrokkenheid van de omstanders tot de grote perversiteit van de daders - en het aantal soortgelijke gevallen klein. Belgi is redelijk vergelijkbaar, Frankrijk al minder, het veelgenoemde Denemarken nauwelijks. Daarom kunnen we slechts gissen, met voorzichtigheid en scepsis.
Voorzichtigheid en scepsis zijn niet de meest in het oog lopende eigenschappen van het boek dat de discussie heeft losgemaakt: Om erger te voorkomen van Nanda van der Zee. Zij poneert een nogal opmerkelijk causaal verband tussen het vertrek van koningin Wilhelmina, de vestiging van een burgerlijk bezettingsbestuur, de vermeende onverschilligheid van de Nederlandse elite tegenover de joden en het grote aantal slachtoffers onder de Nederlandse joden. Vreemd genoeg doet zij geen enkele poging tot vergelijking. Ze had zich kunnen afvragen of koning Leopold, die niet 'vluchtte', iets voor de Belgische joden heeft kunnen doen. Desnoods had ze kunnen speculeren over hoe Wilhelmina, ware zij gebleven, een gunstige invloed had kunnen uitoefenen. Maar dat doet ze niet; haar N is 1, en haar uitspraken zijn nog minder significant dan gebruikelijk in deze tak van wetenschap.
De auteurs in de bundel De organisatie van de bezetting maken zich beduidend meer zorgen over de onderbouwing van hun stellingen. De meesten zijn geen historici, maar sociologen, en zij kennen hun statistiek.
In het meest opmerkelijke artikel buigen de sociologen Henk Flap, Kathy Geurts en Wout Ultee zich over de verklaring van het hoge percentage gedeporteerden uit Nederland. Zij komen met een even simpele als verrassende oplossing voor het probleem van de kleine N. Zo ongeveer iedere gemeente in Nederland heeft inmiddels zijn eigen geschiedenis van de Tweede Wereldoorlog, en minstens 130 steden en dorpen hadden een joodse gemeenschap. Als significante correlaties aanwijsbaar zijn tussen de percentages gedeporteerden uit die plaatsen en lokale eigenaardigheden, dan hebben we eindelijk enige harde kennis. Meten is weten.
Daarom slaan de auteurs aan het meten, en lanceren zij enkele prikkelende hypothesen. Het aantal overlevenden was waarschijnlijk groter, suggereren zij, in plaatsen waar de slachtoffers enige tijd werd gegund om onder te duiken - doordat de deportaties er later begonnen, of omdat een eventueel aanwezige Joodse Raad medewerkers van voorlopige vrijstellingen voorzag. De onderduikmogelijkheden waren anderzijds kleiner in plaatsen met een deutschfreundliche burgemeester of politiechef, een relatief groot aantal Duitsgezinde burgers (afgemeten aan het percentage NSB-stemmers voor de oorlog) of een grote mate van joodse verzuiling (afgemeten aan het aantal joodse verenigingen), opperen zij.
Aan de hand van 55, enigszins degelijke lokale studies zetten zij zoveel mogelijk van deze variabelen af tegen het percentage slachtoffers. Zij moeten vaststellen dat de beschikbare gegevens te weinig betrouwbaar zijn om houdbare verbanden op te leveren. Voorzichtig stellen zij dat een vroeg begin van de deportaties leidde tot weinig overlevenden - een weinig verrassende uitkomst.
En ding staat echter buiten kijf: de percentages gedeporteerden uit de 55 geselecteerde plaatsen vertonen serieuze verschillen: van 94 procent in Assen en Utrecht tot 53 procent in Apeldoorn of 60 procent in Enschede - uitschieters als 100 procent in Blokzijl en Werkendam of iets meer dan 40 procent in Aalten, Sneek en Beek zeggen veel minder, omdat de absolute aantallen daar veel kleiner zijn.
Deze vaststelling is op zichzelf, hoewel niet echt nieuw, fascinerend. Ook al kennen we ze nog niet, blijkbaar zijn er puur lokale invloeden geweest op het verloop van de jodenvervolging. Dat betekent dat het hoge percentage gedeporteerden uit Nederland niet alleen te wijten kan zijn aan nationale eigenaardigheden. Als het aantal joodse slachtoffers vooral bepaald zou zijn door de aard van het bezettingsbestuur, de opstelling van rijksambtenaren of de onverschilligheid van de regering in ballingschap - factoren die voor het hele land gelijk waren - dan hadden de percentages per plaats elkaar niet veel mogen ontlopen. Dit schreeuwt om nader onderzoek.
In de bundel worden de meest interessante vragen over de bezettingsperiode gesteld. Hoe straf georganiseerd was eigenlijk de Sicherheitspolizei? Welke vormen van collaboratie en verzet zijn te onderscheiden in Japanse en Duitse interneringskampen? Hoeveel joden pleegden zelfmoord, wanneer deden zij dat en wie waren zij? Een antwoord wordt niet gegeven, maar wel een uitzicht daarop. Daarmee zijn de samenstellers redelijk geslaagd in hun doelstelling enkele voorbeelden te geven van de systematische, vergelijkende, analytische en vooral niet moraliserende geschiedschrijving over de bezetting, die RIOD-directeur Hans Blom, tevens boegbeeld van de bundel, al in 1983 bepleitte.
Afgaande op de consternatie rond Van der Zee - of Goldhagen - kunnen we tegelijkertijd vaststellen dat het publieke debat zich van een dergelijke benadering weinig aantrekt. Dat gedijt nog steeds het beste bij eenvoud en stelligheid. En die kan de serieuze geschiedschrijving zelden bieden.
Bart van der Boom
Henk Flap en Wil Aarts (redactie): De organisatie van de bezetting.
Amsterdam University Press; 180 pagina's;  29,50.
ISBN 90 5356 255 9.

