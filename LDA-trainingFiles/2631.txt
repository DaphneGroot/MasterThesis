	Verlamd door angst voor cijfers
	De plichtsbetrachting is aandoenlijk. Al jarenlang leest iedere NOS-Journaal-presentator rond tien over tien, avond aan avond, het economisch blokje voor: de slotkoersen van effectenbeurzen, de stand van de dollar en de 'Eurotop-100-index'. Klemtoon en intonatie verraden een staat van vervreemding. Opluchting klinkt door wanneer het bruggetje naar het weerbericht opdoemt.
De vermelding van de 'Eurotop-100-index' in het Journaal is symptomatisch voor de onkunde en desinteresse waaraan economische berichtgeving op de Nederlandse televisie lijdt. Ooit werd deze Europese index door de Optiebeurs bedacht. De financile wereld zag er niets in en negeerde de vondst. Het NOS-Journaal hapte echter wel toe en verveelt de kijker er al jaren mee.
'Niemand begrijpt hem, dus heeft die index ook geen zin. Dan moet je hem weghalen', stelt Michiel Berssenbrugge, zelf van 1980 tot 1995 de verantwoordelijke man voor de economische verslaggeving bij het Journaal. Hij signaleert een gapende kloof tussen de wereld die economie heet en de belevingswereld van de gemiddelde televisiejournalist. 'Het kernprobleem is dat vrijwel niemand verstand van economie heeft. Het wordt door veel journalisten als magie ervaren. De reactie is dan al snel: laten we het maar niet doen, in plaats van dat bedacht wordt dat er een interessante doelgroep valt te bereiken.'
Onomstreden is economie bij het Journaal wanneer het elektronicaconcern Philips duizenden mensen ontslaat. 'Dan mag je alles uit de kast halen. Dat begrijpt iedereen wel. Maar zodra het ingewikkelder wordt, zie je mensen afhaken.' Berssenbrugges laatste hoofdredacteur, Gerard van der Wulp, liet hem wel alle ruimte, maar investeerde volgens Berssenbrugge niet in economie. 'Hij vond het ook allemaal te ingewikkeld.'
Tekenend voor de status van economische berichtgeving is dat Berssenbrugge bij het Journaal niet werd opgevolgd door een journalist, maar door een tv-regisseur die wel eens wat anders wilde. 'Ik heb niets van mijn kennis kunnen overdragen. Mijn opvolger begint weer gewoon onderaan.'
Buiten de korte items die het Journaal kan bieden is het bij de publieke omroep armoe troef. De economie mag dan het scharnierpunt van veel maatschappelijke ontwikkelingen zijn, de programmamakers lijken maar niet in staat er beelden bij te bedenken. Kranten en tijdschriften schenken er dagelijks ruim aandacht aan, op Nederland 1, 2 en 3 valt het onderwerp echter nauwelijks op.
Op het eerste net is er geen economisch programma. Netwerk besteedt er sporadisch aandacht aan, maar kent geen economische redactie. Op Nederland 2 beperken TROS-programma's als Goeie Zaken of de World Trade Shows zich tot juichverhalen over Neerlands ondernemersvernuft, terwijl op het kwaliteitsnet Nederland 3, een apart economisch programma nadrukkelijk ontbreekt.
Incidentele aandacht is er op dat net wel. Dat leidt soms tot geslaagde tv-journalistiek. Niet bij De wereld volgens Dummer (VPRO) dat van angst voor het onderwerp vervuld lijkt te zijn, maar wel bij de VARA/NPS-programma's Nova en Zembla.
Zo slaagde Zembla-verslaggever Vincent Verweij er in om in een documentaire van veertig minuten een genuanceerd, kritisch beeld van Philips onder de nieuwe topman Cor Boonstra te schetsen. Aan dat programma werkte hij 2,5 maand. Onthullend was het. Niet door schandalen, maar wel door beelden opgenomen tijdens interne trainingsessies van managers en de jaarlijkse Philips-klantendag. Dat maakte de documentaire krachtiger dan menig uitvoerig krantenverhaal over Philips.
Hoe komt het toch dat die kracht van televisie zo weinig voor het kritisch volgen van het bedrijfsleven wordt aangewend? Verweij heeft er dezelfde verklaring voor als oud-collega Berssenbrugge: een schrijnend gebrek aan journalisten met enig verstand van zaken. 'Zelf heb ik affiniteit met die onderwerpen. Maar binnen programma-redacties bestaat er veel weerstand tegen, omdat het wordt gezien als taaie materie. Economische onderwerpen laten zich moeilijk verkopen.'
Bij de publieke omroep speelt ook nog geharrewar tussen de omroepen een verstorende rol. Plannen voor economische programma's zijn er altijd geweest. Berssenbrugge herinnert zich dat premier Kok, toen nog vakbondsbestuurder, en werkgeversvoorzitter Cees van Lede, bij de NOS langs zijn geweest om een kwalitatief hoogwaardig economie-programma te bepleiten. Er kwam niets van terecht, omdat de omroepen een dergelijk programma als een bedreiging voor hun actualiteitenrubrieken zagen. 'Daarom heeft het plan voor Nova ook jarenlang op de plank gelegen', aldus Berssenbrugge.
De commercile zenders duiken in het gat dat de publieke omroep heeft laten vallen. Het RTL Journaal dat vanaf zijn oprichting relatief veel aandacht aan economie besteedde, wist het NOS-Journaal, zo herinnert Berssenbrugge zich, tot hogere prestaties op te zwepen. Met het dagelijkse economie-programma Business Update probeert RTL 5, financieel gesteund door ABN Amro, nu structureel aandacht aan de economie te schenken.
Roel Janssen, commentator van NRC Handelsblad en maker van de educatieve serie Grenzeloze Economie voor Teleac, heeft zo zijn vraagtekens bij de rol van ABN Amro, maar gelooft in beginsel wel in een economisch programma dat niet de hoera-toon heeft de World Trade Show (KRO) of Brandpunt in de markt (KRO) en ook niet direct op onthullingen is gericht, zoals vroeger Gouden Bergen (VPRO) of tegenwoordig Reporter (KRO). 'Ik denk dat er ruimte is voor een programma zonder die kruiperige toon of zonder die heel erg politiek correcte stellingname, een programma waarin het, net als bij krantenjournalistiek, aan de kijker zelf wordt overgelaten een mening te vormen.'
Janssen, werkzaam op de Haagse redactie van zijn krant, ergert zich aan het economisch onbenul van televisie-journalisten. Zij wagen het met hun cameraploegen op bewindslieden af te stappen zonder enige interesse voor, laat staan verdieping in, de economische aspecten van een onderwerp. 'Ze lijden met hun debiliserende vragen allemaal aan het Wouke-van-Scherrenburgsyndroom: ze zijn alleen maar genteresseerd in de persoonlijke akkefietjes tussen bewindslieden en de Kamer.'
Cameraploegen lopen ten onrechte met een grote boog om onderwerpen heen waar schrijvende journalisten zich wel mee bezighouden, meent Janssen. 'Neem de laatste top in Noordwijk waar alle Europese ministers van Financin aanwezig waren. De krantenjournalisten zijn er wel en lopen er met hun blocnootjes rond. Maar ik heb geen televisie-ploeg gezien.'
De complexiteit van de materie vindt Janssen geen geldig excuus. 'Waarom zou je wel een programma over een onderwerp als Joegoslavi kunnen maken, maar niet de betekenis van de invoering van de euro in een programma kunnen duiden?'
Zelf maakte hij enkele jaren geleden met twee zelfstandig opererende programmamakers Erger dan Liefde, een vierdelige serie over internationale economie. Dat project, waarin allerlei economische kopstukken aan het woord kwamen en dat twee jaar in beslag nam, leerde hem de kracht van televisie kennen. 'We waren maar met zijn drien en een secretaresse, Bianca, maar kregen wel interviews met centrale bankiers als Karl-Otto Phl en Paul Volcker. Die mensen zou ik als krantenjournalist nooit te spreken hebben gekregen, maar Bianca regelde het.'
Die macht van de camera zou Janssen graag ingezet zien voor hoogwaardige financile journalistiek. 'Dus niet je laten gebruiken, zoals het NOS-Journaal, door Fokker 26 keer te laten doorstarten.'
De introductie van de euro ziet hij als een mooie uitdaging voor de omroepen. 'Straks komt het ministerie van Financin met een publiekscampagne en dan zullen ze er toch veel aandacht aan moeten besteden.'
Janssen die onlangs de thriller De Struisvogelcode over de euro-introductie schreef, zegt wel 'tientallen manieren' te kunnen bedenken hoe dat onderwerp in beeld kan worden gebracht. En dat geldt evenzeer voor gebeurtenissen in het bedrijfsleven: van de beursintroductie van Beter Bed tot binnenkort de beursgang in New York van bank-verzekeraar ING. 'Stuk voor stuk mooie verhalen. En zo ingewikkeld is het niet.'
Fokke Obbema

Foto
	ILLUSTRATIE RONALD VISSER

