	Alphen eert Angenent en prijst zijn nuchterheid: Winnaar Elfstedentocht staakt 'Honderd van Eernewoude' wegens huldiging
Henk Angenent heeft maandag uit handen van burgemeester Paats de erepenning van zijn woonplaats Alphen aan den Rijn ontvangen. 'Strijdend, glijdend, in snijdende wind naar overwinning in de 15de Tocht der tochten', zo vermeldde de inscriptie. De Elfstedenwinnaar werd tevens benoemd tot ereburger.

Ook de commissaris van de koningin in Zuid-Holland, Leemhuis, sprak de schaatser toe. Zij roemde zijn nuchterheid. 'Zo ben ik nu eenmaal, ik probeer mezelf te blijven', zei Angenent. 'Al werd het me vandaag soms allemaal even te veel. Ik gedraag me niet anders dan anders, maar moeilijk is het soms wel.'
Sinds zaterdag reed Angenent alweer twee wedstrijden. Zondagavond won hij de Alphense titelstrijd, maandagochtend startte hij in de Honderd van Eernewoude. Hij won die klassieker vorig jaar, nam nu vooral uit hoffelijkheid deel. 'Om al die mensen in Friesland te bedanken', zei Angenent, die na tien van de in totaal 85 kilometer moest stoppen om bijtijds aanwezig te kunnen zijn bij de huldiging in zijn woonplaats.
De opgave van Angenent maakte het voor Hans Pieterse een stuk gemakkelijker om de wedstrijd te winnen. De rijder uit Diemen bleef Bert-Jan van der Veen uit Joure en Hotze Zandstra uit De Tike voor.
Ook Bert Verduin, derde in de Elfstedentocht, bleef niet lang in de koers. De tuinder uit Heemskerk hield het na twintig kilometer voor gezien. 'Ik ben steen- en steenkapot. Ik kon zelfs de B-rijders niet meer volgen. Vandaag leed ik pijn, mede door een een blessure aan mijn knie.'
De alternatieve Elfstedentocht op de Oostenrijkse Weissensee staat volop in de belangstelling. De toertocht, op 27 januari, is volgeboekt, voor de wedstrijd- en toertocht van 1 februari zijn nog slechts driehonderd startbewijzen beschikbaar.
Alle grote gesponsorde ploegen hebben ingeschreven. Het totaal aan prijzengeld bedraagt 75.000 gulden. Circa 6000 Nederlanders zullen deze maand afreizen om het schaatsspektakel mee te maken. Andere programma-onderdelen zijn: een mountainbikerace, avondcriterium, afvalrace, tijdrit en een wintertriathlon.

Foto
	Tijdens een rijtoer door Alphen aan den Rijn wordt Henk Angenent toegejuicht door duizenden plaatsgenoten. FOTO MARCEL MOLLE - DE VOLKSKRANT

