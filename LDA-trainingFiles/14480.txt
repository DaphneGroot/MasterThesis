Hollandse Biesbosch.
De Hollandse Biesbosch is een natuurgebied tussen de Nieuwe Merwede en de Beneden-Merwede. De Hollandse Biesbosch maakt samen met de Brabantse Biesbosch deel uit van het Nationaal Park De Biesbosch.
Situatie.
De Hollandse Biesbosch bestaat uit de Sliedrechtse en de Dordtse Biesbosch. De namen zijn misleidend: beide liggen binnen de gemeente Dordrecht. De Sliedrechtse Biesbosch behoorde echter tot 1970 tot het grondgebied van Sliedrecht. Het Dordtse gedeelte is minder ruig, beter toegankelijk en bestaat voor een veel groter gedeelte uit polders. De Sliedrechtse Biesbosch staat via het Wantij in verbinding met de Beneden Merwede, en kent hierdoor nog een getijdeverschil van ongeveer 70 cm en stroomsnelheden tot 4 km/u. Het gebied is over water bereikbaar, vanaf Dordrecht via het Wantij, vanaf de Beneden-Merwede via de Helsluis en vanaf de Nieuwe Merwede via de Ottersluis.
Fauna.
De Hollandse Biesbosch biedt rust en voedsel aan tienduizenden watervogels zoals nonnetje, grote zaagbek, brandgans en kolgans. Roofvogels gebruiken de Biesbosch graag als winterverblijf. De laatste jaren overwinteren er zeearenden in het gebied.
Ook zijn onder meer reeën en bevers in de Hollandse Biesbosch te vinden. Het getijdeverschil betekent wel een probleem voor de reeën, omdat bij hoge waterstanden hun buitendijkse leefterrein overstroomt. Je ziet ze dan in groepen op de polderkaden staan.
Bezoekerscentra.
Er zijn twee bezoekerscentra in de Brabantse en één bezoekerscentrum in de Hollandse Biesbosch: in Drimmelen, in Dordrecht en in Werkendam. In oktober 2003 werd het Biesboschcentrum Dordrecht van Natuur- en Recreatieschap De Hollandse Biesbosch geopend. Hier vindt men veel informatie over het leven in en de flora en fauna van de Hollandse Biesbosch. Het ligt op 800 meter van de aanlegsteiger van de Waterbus en is ook bereikbaar met Arriva bus 801 van station Dordrecht naar deze aanlegsteiger.
