	Een literaire dodenakker
	 Van gene zijde wordt zelden meer iets vernomen. Ook schrijvers die elke rimpeling in hun bestaan plegen te boekstaven - zoals Jeroen Brouwers en J.J. Voskuil - zwijgen als het graf, nadat hun laatste uur heeft geslagen. Misschien is Chateaubriand, de Franse schrijver Franois-Ren de Chateaubriand, een uitzondering. Per slot van rekening schreef hij zijn Mmoires d'outre-tombe. En Dante natuurlijk, die was in de hel.
Mindere goden vallen stil als ze eenmaal hun laatste adem hebben uitgeblazen. Maar daarmee is het laatste woord niet gezegd. Hoe gingen ze dood? Wat gebeurde er tijdens hun begrafenis? Waar liggen ze begraven?
In Waar ligt Poot? geven Hans Heesen, Harry Jansen en Ed Schilders antwoord op dit soort vragen. Hun boek dient als gids voor morbide geesten, wier liefde voor de letteren niet ineens ophoudt wanneer hun favoriete auteur is verscheiden. In het huidige tijdsgewricht leidt de belangstelling voor verstorven kunstenaars en literatoren zelfs tamelijk massaal tot bezoeken aan erkend artistieke dodenakkers. Zie de bussen vol bij Pre Lachaise in Parijs.
Heesen, Jansen en Schilders komen dezulken vergaand tegemoet met deze funeraire gids, waarin zij 'de dood en de laatste rustplaats' van een groot aantal Nederlandse en Vlaamse schrijvers documenteren. Met een vlijt en ijver, zou je haast zeggen, een betere zaak waardig.
Maar is er een betere zaak dan de dood? Balt zich in de wijze van sterven en verassing niet vaak een hl schrijversleven samen, zodat de bewonderaars nog n keer, met omfloerst gemoed, de grootsheid van de bewonderden kunnen ervaren in de nietigheid van hun sterfelijkheid?
Onze leidslieden naar gene zijde hebben kosten noch moeite gespaard om recht te doen aan het idee dat rang en stand vervallen als de ziel gevloden is. Naast bekende worden vooral veel onbekende literatoren - in alfabetische volgorde, en verspreid door de tijd - in hun lemma's als laatste rustplaatsen gerangschikt: van Bertus Aafjes tot en met Belle van Zuylen, wier troosteloze einde een mooi slotakkoord vormt ('Van Zuylens graf is verdwenen; het kerkhof van Colombier heeft plaats moeten maken voor een tennisbaan').
Hoe romantisch en bureaucratisch wordt hier de dood gevierd, want in de ijselijk nuchtere - en niet van humor gespeende - anekdotiek laten de auteurs zich kennen als laat-twintigste-eeuwers voor wie de dood een einde is, maar tevens iets dat zozeer bij het leven hoort dat je er niet rouwig om hoeft te zijn.
Wie met Heesen, Jansen en Schilders aan het doodsbed van h£n geliefde schrijvers staat, ontkomt niet aan het weemoedige verlangen om - te beginnen bij het graf - nog een keer de levensweg van deze doden in omgekeerde richting te bewandelen, en ze zo pas goed te leren kennen. Vooral de vele onbekenden, en bijkans naamlozen, die - als toppunt van rechtvaardigheid - meer aan hun dood te danken hebben dan de groten, die mogelijkerwijs nog steeds onder ons zijn.
Zo is Waar ligt Poot? (de Prom;  34,90) bij alles wat het wil zijn (een 'lexicon') ook een kleine correctie op de officile literatuurgeschiedenis. Op het graf van Hubert Kornelisz Poot, die op 5 januari 1734 in de Oude Kerk te Delft werd begraven, staat bijvoorbeeld niet: 'Hier ligt Poot/ Hij is dood', maar 'H.K. Poot/ Obiit/ 17 12-31 33', wat minder potisch klinkt dan het epitaaf van de Schoolmeester, die deze verzen overigens niet zelf schreef; dat deed zijn vriend Aart Veder. In postume aangelegenheden, leert Waar ligt Poot?, luistert het nauw.
Willem Kuipers

Foto
	Graf van Lucebert.

