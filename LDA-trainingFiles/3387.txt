	Soli debuterende Kerr klinken naar liefde
	Concertgebouworkest o. l. v. Gennadi Rozdjestvenski. Concertgebouw, Amsterdam, 23 april. Herhaling: 27 april. Radio 4: 27 april (14.15 uur)
Het Concertgebouworkest heeft iets van een jongedame die het slechts met oudere mannen kan vinden, maar die het niet kan laten het soms met een jongere te proberen.
Sloot Esa-Pekka Salonen zich vorige week in zijn tweede programma aan bij de veelbelovende gastdirigenten met wie het op een sof uitliep (Simon Rattle, Michael Tilson-Thomas en Valeri Gergjev gingen hem voor), met de komst van de oude danseur Gennadi Rozdjestvenski verdwenen stuursheid en stroefheid als sneeuw voor de zon. Er werd ineens weer muziek gemaakt, en hoe.
Stravinsky's Divertimento kon niet zonniger, Schnittke's Dode zielen-muziek kon niet geestiger, Rimski-Korsakovs Sjeherazade kon niet aardiger, en terzijde zij bij alle drie opgemerkt dat het ook nauwelijks briljanter kon.
Alexander Kerr, die in augustus concertmeester wordt naast Rudolf Koelman - hij is uit Cincinnati even komen overvliegen om zijn verblijfsvergunningsaanvraag alvast te ondertekenen met de vioolsolo in Sjeherazade - moet zich in een euforische toestand bevinden. Dat Rimski's balletmuziek naar 'Duizend en een nacht' ooit nieuw en verrassend is geweest, en daar bij gunstige sterrenstand ook heel goed naar kan klinken, is toch weer een gewaarwording apart. Kerr's kleurrijke soli wezen op een goed instinct voor het vermijden van geliktheid. Ze klonken naar liefde, en het Concertgebouworkest betrachtte een toewijding en interesse, alsof het de koffers al klaar had staan voor een tournee naar Bagdad.
De Sindbad die aan het roer stond, toonde aan hoe souverein en volmaakt eensgezind dit orkest op koers kan blijven als het roer wordt losgelaten. Rozdjestvenski is een meester in het loslaten. Zijn priemende stokje geeft alleen het hoogstnoodzakelijke aan, in de scherpst mogelijke timing. Zijn dirigeren is verder een kwestie van wenkbrauwen, glimlachjes en een wijzende vinger.
Wat hebben of hadden gastdirigenten als Salonen, Rattle en MTT niet wat Sanderling, Rostropovich en oom Gennadi wel hebben? Dat het, wat het Concertgebouworkest betreft, niet per definitie een zaak is van leeftijd, bewijzen de betrekkelijke jeugd van Chailly en de onhartelijke banden van het orkest met de oude Solti (die zijn komende gastperiode heeft afgezegd; Rozdjestvenski vervangt hem). Het orkest heeft niettemin reden voor zelfonderzoek. Wat heeft het Concertgebouworkest niet wat The Los Angeles Philharmonic, het Rotterdams Philharmonisch en bijvoorbeeld San Francisco wel hebben?
Onomstreden is het charisma van Rozdjestvenski. In de uitvoering van de Dode zielen-suite die Rozdjestvenski in 1993 samenstelde uit een gelijknamige, tien jaar oudere filmpartituur van Alfred Schnittke, neemt het de gedaante aan van een onnavolgbaar entertainerschap.
De humor die Schnittke in deze Gogol-muziek beoefent, heeft niet het particuliere en onderkoelde dat Stravinsky zo interessant maakt. Ze is van het snaaksere soort. In het Bolsjoj-theater in Moskou was eind jaren tachtig een ballet te zien, waarin figuren uit de verzamelde Gogolliteratuur voorthipten op humormuziek van Schnittke - bewerkt door Rozdjestvenski. Betrekt de show van Schnittkes fluiten, marcheren, polkadansen en galopperen zich op het orkestspel zelf,en op de rol van de dirigent, dan blijkt de lol veel werkzamer. De rol van hoofdclown heeft Rozdjestvenski zichzelf toebedeeld.
Het absurde non-dirigeren van een razende Mars (door het orkest spatgelijk uitgevoerd); het nog absurdere over-dirigeren van een enkele, doffe trom ('Sta ik hier voor niets te zwaaien?'); de plotselinge bonus van een intens glanzende strijkerscluster. Het pathetische concurreer-optreden van een solopianiste die beter zou kunnen kogelstoten; het achteloos voortmusiceren bij het tidik-tadak van twee uit de pas lopende metronooms in het deeltje 'Poesjkin's jeugd' (sic) - het is een grote 'Kijk mij nou'-show van de aardige vent Rozdjestvenski. Het gaat erin als koek, maar niet zonder gevoelens op te wekken van ontzag: behalve de zichtbaarheid van zijn goede luim, demonstreert het de onzichtbaarheid van zijn technische controle.
Roland de Beer

