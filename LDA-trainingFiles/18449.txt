Ien Dales.
Catharina Isabella (Ien) Dales (Arnhem, 18 oktober 1931 – Utrecht, 10 januari 1994) was een Nederlands politica voor de PvdA. Zij was onder meer staatssecretaris van Sociale Zaken, minister van Binnenlandse Zaken en Tweede Kamerlid.
Studie en vroege carrière.
Dales studeerde andragogie aan de Universiteit van Amsterdam, nadat ze al bijna 20 jaar bij de stichting "Kerk en Wereld" had gewerkt. Tussen 1977 en 1981 was zij directeur van de Sociale Dienst in Rotterdam, waar zij nauw contact had met de wethouder van Sociale Zaken, Elizabeth Schmitz. Bij die Sociale Dienst stelde zij orde op zaken na een fraude-affaire. Aan de uitspraken van Ien Dales over integriteit bij de overheid wordt nog steeds gerefereerd. Haar bekendste uitspraak, "een beetje integer kan niet", deed ze in 1992 bij een lezing over het onderwerp.
Politieke carrière.
In het tweede kabinet Van Agt was ze staatssecretaris van Sociale Zaken. Als staatssecretaris moest Dales bezuinigen en stelde zij voor om in te grijpen in de Ziektewet. Werknemers zouden bij ziekte nog maar 80 procent van het nettoloon ontvangen in plaats van 100 procent. Daarvoor moest worden ingegrepen in al aangenomen cao's. Het kabinet botste met de vakbeweging en het plan vond uiteindelijk geen doorgang.
Na de val van dit kabinet kwam Dales voor de PvdA in de Tweede Kamer. In 1987 werd ze benoemd tot burgemeester van de gemeente Nijmegen. Al na twee jaar verliet ze deze stad, om minister van Binnenlandse Zaken te worden in het derde kabinet Lubbers. Dales zette hier onder meer het thema integriteit van overheid en politie op de agenda.
Ze ontwierp een nieuw decoratiestelsel, waarin de nadruk lag op maatschappelijke verdiensten in plaats van maatschappelijke status. Veel onderscheidingen voor ambtsjubilea, de zogenaamde "zitlinten", moesten wijken voor de actieve burger. Het stelsel werd ingevoerd in 1994.
Haar (kortstondige) opvolger werd Ed van Thijn, toenmalig burgemeester van de gemeente Amsterdam.
Overlijden.
Op 10 januari 1994 overleed ze plotseling aan een hartaanval. Het nieuws van haar onverwachte overlijden leidde tot geschokte reacties. Dales werd na een herdenkingsdienst in de Dom in Utrecht begraven op begraafplaats Moscowa in haar geboorteplaats Arnhem. Op haar graf staat een robuuste witte steen.
