	'Vervalser maakt net zo lief mayonaise als kunst'
	Van onze correspondent
Jan van der Putten

SALERNO
Dag en nacht is professor Salvatore Casillo omgeven door nep. Zijn werk op de universiteit van Salerno bestaat immers uit de bestrijding van een bloeiende bedrijfstak: de vervalsingsindustrie. En thuis kijkt hij in de huiskamer aan tegen schilderijen van beroemde vervalsers en tegen stapels boeken over namaak.
De 51-jarige Casillo is een gedreven man. Dat is hem en zijn vrouw een jaar lang op anonieme telefoontjes komen te staan waarin ze bedreigd werden met de dood. Want de strijd die de professor al twaalf jaar voert tegen de vervalsers, heeft hem boze vijanden opgeleverd.
In de bergen ten zuidoosten van Napels is de universiteit van Salerno nog in aanbouw, maar ze heeft nu al veertigduizend studenten. Daar zijn het Studiecentrum Vervalsingen en het Vervalsingsmuseum gevestigd. Beide worden geleid door Casillo, hoogleraar in de industrile sociologie en Italis enige echte vervalsingsexpert.
Haast met weemoed denkt Casillo aan de tijd dat vervalsers zich slechts wijdden aan kunst of luxegoederen. 'Dat waren kunstenaars en ambachtslieden van formaat. Hun werk eiste veel tijd. De nieuwe generatie vervalsers pakt alles aan, als er maar winst in zit.' Dus behalve geld, kunst of Guitton-tasjes, ook consumptiegoederen als cd's, kleding, leerwaren of auto-onderdelen. Alles wordt vervalst, tot het keurmerk op de nep-Parmezaanse kaas toe.
'Als iemand je op straat voor de halve prijs een Rolex-horloge aanbiedt', zegt Casillo, 'weet je zeker dat het vervalst is. Maar wie wordt achterdochtig bij goedkope wasmiddelen, of mayonaise, of motorolie?' Niemand, behalve Casillo. Uit een kast haalt hij een potje Calv-mayonaise, een busje Nesquick, een blik spijsolie, een bus motorolie en andere huis-tuin-en-keuken-producten. Allemaal nep.
Er is n luxeproduct bij: een fles Mot-et-Chandon-champagne. Althans, volgens het etiket. De inhoud is een goedkoop mousserend wijntje. Het enige echte van deze nep-producten is de verpakking. Voor verlopen voedings- en geneesmiddelen daarentegen zijn nieuwe etiketten of verpakkingen gemaakt met daarop nieuwe vervaldata.
Jaarlijks worden in Itali ruim duizend vrachtwagens gestolen, sommige vol farmaceutische producten. Die worden dan vaak lange tijd verstopt voordat ze, inmiddels verlopen maar voorzien van een nieuwe vervaldatum, op de markt worden gebracht. 'Hoe verder weg, hoe kleiner de scrupules', zegt Casillo over deze levensgevaarlijke vorm van fraude, die in Bangladesh veel mensen de dood heeft ingejaagd. Ook het geritsel met voedingsmiddelen en auto-onderdelen kan levensgevaarlijk zijn.
Wie zijn deze vervalsers? Mafiosi? Casillo: 'Nee, de georganiseerde misdaad staat er buiten. Want vervalsing is lang niet zo winstgevend als drugs- of wapenhandel of afperserij, of de exploitatie van prostitutie en kansspelen. En enkel drugstransport is evenveel waard als de productie van honderd kleine vervalsers.'
Vervalsers produceren meestal geen grote hoeveelheden, anders is het risico van ontdekking te groot. In Itali worden per jaar zeventienhonderd leden van hun gilde in de kraag gevat en wordt beslag gelegd op naar schatting 20 procent van de productie. De jaaromzet in de Italiaanse vervalsingsbranche zit rond de 2,3 miljard gulden. Itali zou de derde producent en de eerste consument van nep-producten ter wereld zijn, maar volgens Casillo bloeit deze bedrijfstak in alle industrielanden.
Alvorens een rondleiding te geven door zijn museum, sluit Casillo zijn instituut af met een grote sleutel die hij negen keer omdraait. Dat moet nieuwe inbraken in deze tempel tegen de fraude voorkomen. De laatste keer bestond de buit uit wasmiddelen van inferieure kwaliteit.
Het museum heeft wisselende exposities. Deze keer liggen in de vitrines honderden krantenknipsels met nep-nieuws, van journalistieke blunders tot opzettelijke misleidingen. Casillo vertelt over de zes vorige exposities, resultaat van het onderzoek van zijn multidisciplinaire groep van twaalf hoogleraren en een aantal vrijwilligers.
'Na onze eerste tentoonstelling over vervalste wasmiddelen hebben wasmiddelenproducenten een onderzoeksgroep opgericht om die praktijken te bestrijden. Een andere expositie ging over oplichterij met kostbare metalen. We hebben voorwerpen ontdekt die van massief zilver leken, maar ze waren van silicone met een zilverlaagje erop. Daarna hebben we een congres gehouden, met als gevolg dat de wet over kostbare metalen werd veranderd.'
Casillo werkt samen met de politie, particuliere detectivebureaus, advocaten en consumentenorganisaties. Over de bedrijven is hij niet te spreken: 'Ze doen te weinig om hun producten te beschermen. Ze zouden de vervaldata behalve op de verpakking ook op het product zelf moeten zetten. Ze zouden inspecties moeten uitvoeren en hun spullen regelrecht naar de verkooppunten brengen. Maar dat kost geld.'
Van de bedrijven krijgt Casillo geen subsidie, 'want ze houden hun skeletten liever in de kast. Producenten van luxegoederen zijn niet bang voor vervalsers. Die maken er juist reclame mee. De andere bedrijven zijn bang om vervalsingen toe te geven, uit angst dat hun omzet zal dalen. Maar de vervalsers maken ook de producten van de concurrenten na. Die bedrijven denken dat de consument imbeciel is.'

