	Borst in 'opwarmrace' alternatieve Elfstedentocht goed op dreef
Ruud Borst heeft woensdag op de Weissensee de eerste opwarmrace voor de Alternatieve Elfstedentocht gewonnen. De marathonschaatser uit Leiderdorp ontsnapte bij het criterium over 40 kilometer twee ronden voor het einde uit een kopgroep van tien man. René Ruitenberg won de sprint van de achtervolgers. Bij de vrouwen zegevierde Klasina Seinstra, ook al de beste in de echte Elfstedentocht.
Het criterium vormde de eerste etappe van de Ronde van Oostenrijk, die zaterdag het hoogtepunt kent met de marathon over 200 kilometer. Donderdag en vrijdag staan nog een afvalrace en een tijdrit op het programma. Borst begint daaraan in de witte leiderstrui. René Ruitenberg kreeg de groene trui om de schouders, als aanvoerder van het puntenklassement.
De beslissing viel woensdag twintig ronden voor het einde. Borst en Joeri Takken namen een kleine voorsprong. Acht renners sloten aan. Van hen kon alleen Peter Baars het hoge tempo niet aan. Piet Kleine reed vervolgens op eigen kracht het gat dicht. Een poging daartoe van natuurijskampioen Bert Verduin slaagde niet. Borst demarreerde, nadat Kleine was teruggehaald, in de slotfase opnieuw. Met succes.
'We zaten met drie man uit de Klerk's-formatie voorin. Het zou een slechte zaak zijn als je het dan niet kunt afmaken', was zijn reactie. De strijd was volgens Borst meteen venijnig. 'Ik dacht dat we rustig aan deze Ronde van Oostenrijk konden beginnen, maar er werd al direct hard gekoerst. Vorig jaar kon ik niet winnen omdat 200 kilometer nog te lang voor me was. Nu liggen de zaken anders.'
Tijdens de race daalde het kwik op de Weissensee naar min zeven. Eerste uitvaller was Hotze Zijlstra, die een paar uur voor de start in Karinthië was gearriveerd. 'Het lijkt wel een gekkenhuis. Er werd bijzonder hard gekoerst. Ze kunnen er blijkbaar niet genoeg van krijgen. Ik spaar me voor zaterdag.'

