	Zevendedags Adventisten willen graag moslims bekeren
	Van onze verslaggever
Henk Müller
 AMSTERDAM
De Kerk van de Zevendedags Adventisten gaat in Europa moslims bekeren. Ook wil de kerk jongeren en buitenkerkelijken tot Christus brengen. Het conservatieve kerkgenootschap, dat de spoedige wederkomst van Christus verwacht, wil af van zijn imago als naar binnen gekeerde sekte.
Hij is van plan de deuren wijd open te gooien en de maatschappij te confronteren met het evangelie. 'Vroeger waren we naar binnen gekeerd, zagen andere kerken als instrumenten van de duivel. Ook bedreven we propaganda. Maar de tijden zijn veranderd. We beginnen ons langzamerhand voor anderen te ontsluiten', zo zegt woordvoerder C. van der Ploeg.
Hoe moslims, jongeren en buitenstaanders moeten worden bekeerd, weet de kerk, die in Nederland twaalfduizend leden telt, nog niet. Maar in Hoevelaken besloten de divisie 'Transeuropa' en 'Euro-Afrika' zondag dat Europa hoe dan ook volgens de leer van de adventisten moet worden gekerstend.
De kerk, die wereldwijd ruim twintig miljoen leden telt, heeft twaalf afdelingen, divisies geheten. De twee Europese divisies vertegenwoordigen vrijwel alle landen van West-Europa en Oost-Europa. De divisie Euro-Afrika heeft haar hoofdkwartier in het Zwitserse Bern en telt ook Afrikaanse leden. In totaal zestig kerkleiders besloten tot evangelisatie. De Afrikaanse leiders waren daar niet bij, hoewel ze het initiatief volop steunen, aldus Van der Ploeg. De twee divisies tellen samen 1,2 miljoen leden.
De adventisten overwegen in wijken met veel moslims te gaan wonen. 'We gaan ze niet direct bekeren, het is eerder een wederzijds aftasten. We kunnen ook van hen leren. Maar het is waar, Christus kennen ze niet. We willen, zoals de apostel Paulus zegt, tentenmakers zijn, ons kwartier maken te midden van de buitenwereld', zegt Van der Ploeg.
In de VS bestaat een instituut dat de relaties tussen moslims en adventisten coördineert. De adventisten in Europa vragen zich af of ook in Europa zo'n centrum moet worden opgericht. Ook aan hun eigen universiteiten bestuderen de adventisten in toenemende mate de islam. Van der Ploeg: 'In Nederland nog niet. We hebben hier geen universiteit. Alleen een basisschool. Het is moedig dat we extraverter worden, we weten van de islam nog niet zoveel.'
De kerk, sinds 1898 in Nederland gevestigd, werd in 1860 gesticht. De belangrijkste leidster was Ellen G. White-Harmon, die meende dat Christus niet op aarde kon wederkeren omdat de kerken de sabbat niet vierden. De adventisten vieren de zevende dag als de door God ingestelde rustdag.
Van der Ploeg: 'We moeten wel naar buiten treden. De buitenwereld ziet ons niet meer als een sekte. Ik kan nu gewoon zeggen dat ik adventist ben en sinds een aantal jaren zijn we waarnemer bij de Raad van Kerken. Het is een goede tijd voor ons.'

