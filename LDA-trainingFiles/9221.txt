Société régionale wallonne du transport.
TEC, afkorting van Transport en commun, ook wel Société Régionale Wallonne du Transport (SRWT), is een vervoerbedrijf dat stads- en streekvervoer exploiteert in Wallonië in opdracht van het Waals Gewest.
Met 1543 voertuigen (+ 533 van exploitanten) worden jaarlijks 158,5 miljoen reizigers vervoerd.
De SRWT is voortgekomen uit het Waalse deel van de SNCV en fusies met de stadsvervoerbedrijven van Verviers (STIV), Luik (STIL) en Charleroi (STIC).
Het bedrijf vervoert voornamelijk per bus. In de omgeving van Charleroi exploiteert de SRWT ook trams, deels op een premetrotracé. Voorts exploiteert TEC een kabeltrein in Spa.
In tegenstelling tot De Lijn opereren de verschillende entiteiten bij de SRWT veel zelfstandiger. Zo leggen zij zelf de tarieven vast en hebben alle een eigen website. Een deel van de buslijnen van de SRWT wordt door onderaannemers of exploitanten uitgebaat. De grootste exploitantenholding in Wallonië is EBH.
Biljetten en Kaarten.
De TEC maakt enerzijds gebruik van papieren biljetten (één enkele rit) en anderzijds van een magneetstripkaart (meerdere ritten). De biljetten evenals de kaarten kunnen op de bussen van de TEC worden gekocht (met uitzondering van de Multi8-kaart). Er wordt geen hogere prijs aangerekend bij het kopen van het biljet op de bus ten opzichte van de voorverkoop van biljetten.
De TEC kent drie verschillende formules, afhankelijk van het aantal zones dat men doorkruist en welke bus men neemt: Next (1 of 2 zones), Horizon (meer dan 2 zones, maar niet geldig op de Express-lijnen) en Horizon + (geldig op het gehele netwerk).
De geldigheidsduur van het biljet is afhankelijk van de gekozen formule: 60 minuten (Next) of 90 minuten (Horizon, Horizon +).
Naast de biljetten voor één enkele rit zijn er eveneens biljetten voor 1 of 3 dagen te verkrijgen.
Er zijn 2 verschillende kaarttypes bij de TEC. De Multi8-kaart voor korte afstanden (formule Next) en de Multiflex-kaart die voor alle ritten (zowel korte als lange) kan gebruikt worden. Bij het opstappen op de bus dient men de Multiflex-kaart in het ontwaardingsapparaat te steken en de toepasselijke formule te kiezen (Next, Horizon of Horizon +).
Abonnementen.
De TEC kent eveneens verschillende abonnementen. De prijs van de abonnementen verschilt enerzijds van de leeftijd (jonger dan 12 jaar, 12-24 jaar, 25-64 jaar en 65 jaar en ouder) en van de formule die men kiest (Next, Horizon of Horizon +).
Sinds 1 juli 2013 dienen eveneens 65-plussers te betalen voor een rit met de TEC. Zij kunnen echter gebruikmaken van een speciaal abonnement voor 65-plussers welke € 36,00 per jaar kost, ongeacht de formule. Dit abonnement is gratis voor 65-plussers met een bescheiden gezinsinkomen (gekoppeld aan het statuut verhoogde tegemoetkoming).
