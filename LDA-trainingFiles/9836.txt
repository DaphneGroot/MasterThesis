Vlag van Europa.
De vlag van de Raad van Europa en de Europese Unie, die ook vaak de Europese vlag of vlag van Europa wordt genoemd, is niet alleen het symbool van twee internationale organisaties, maar ook van de eenheid en de identiteit van Europa in bredere zin. De cirkel van gouden sterren staat voor de solidariteit en de harmonie tussen de volkeren van Europa.
Symboliek.
Het aantal van twaalf sterren heeft geen relatie met het aantal lidstaten van de Raad van Europa of de Europese Unie. In verschillende tradities is het cijfer twaalf een symbool van perfectie, volledigheid en eenheid. Men vindt het cijfer onder meer in het aantal maanden in een jaar en het aantal uren op een klok. Ook telt de dierenriem twaalf tekens. Hercules, de held uit de Griekse mythologie, moest twaalf moeilijke opdrachten vervullen om onsterfelijk te worden. Reeds in het Oude Testament wordt vermeld dat Israël twaalf stammen kende. Ook waren er twaalf apostelen.
De cirkel is onder andere het symbool van de eenheid en gelijkheid. Volgens de officiële EU verklaring symboliseren de sterren in de Europese vlag de idealen van eenheid, solidariteit en harmonie tussen de volkeren van Europa. De sterren zelf hebben de vorm van een pentagram, een mathematisch volmaakte sterveelhoek.
Hoewel niet officieel dichten sommigen de vlag een katholieke betekenis toe: de twaalf sterren en het blauw van de achtergrond verwijzen volgens hen namelijk ook naar de Maagd Maria want in het boek Openbaring van Evangelist Johannes verschijnt ze "met een kroon van twaalf sterren". Arsène Heitz uit Straatsburg, een van de ontwerpers van de vlag, was inderdaad bijzonder gelovig. In 1989, een jaar voor zijn dood, onthulde Heitz in l'Osservatore Romano de herkomst van zijn inspiratie: de Maria-verschijningen in Rue du Bac in Parijs.
Ontwerp.
De hoogte-breedteverhouding van de vlag is 2:3. Het midden van elke ster is even ver vanaf het midden van de vlag gepositioneerd, gelijk aan een derde deel van de hoogte van de vlag. De uiterste punten van elke ster bevinden zich op 1/18 van de vlaghoogte vanaf het midden van de betreffende ster, zoals in het constructieschema hiernaast te zien is.
Alle sterren staan met één punt naar boven en twee punten naar onderen; de sterren worden dus niet gedraaid. De sterren horen zich te bevinden op de plekken waar op een analoge klok de uren zijn aangegeven.
Geschiedenis.
De geschiedenis van de vlag gaat terug tot 1949. In dat jaar werd De Raad van Europa opgericht, een organisatie die zich bezighield met de bescherming van de mensenrechten en de bevordering van de Europese cultuur.
De Raad van Europa wilde een eigen symbool. Na uitgebreid overleg werd in 1955 het huidige embleem gekozen - een cirkel met twaalf gouden sterren op een blauwe achtergrond. Het basisidee kwam van een eigen ambtenaar Arsène Heitz en het ontwerp werd verder uitgewerkt door de Belg Paul Lévy.
De Raad van Europa riep later de andere instellingen op om dezelfde vlag te gebruiken en in 1983 stemde het Europees Parlement hiermee in. Ten slotte kozen de regeringsleiders van de Europese Gemeenschap in 1985 de vlag als officieel embleem van de Europese Gemeenschap, de voorloper van de huidige Europese Unie.
Sinds begin 1986 is de vlag het symbool van alle Europese instellingen. Het was toeval dat deze vlag met haar 12 sterren ook als symbool van de Europese Gemeenschap ging gelden toen Spanje en Portugal als 11e en 12e lid toetraden. Tussen 1986 en 1995 kwam het aantal leden van de Europese Gemeenschap en later de Europese Unie overeen met het aantal sterren in de Europese vlag.
De Europese vlag is het enige embleem van de Europese Commissie - de uitvoerende macht van de EU.
