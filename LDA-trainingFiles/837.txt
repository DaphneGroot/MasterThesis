	Dertig doden door gasramp in Pakistan
	Reuter, AFP
LAHORE/ISLAMABAD
Gifgas dat lekte uit vaten die van een vrachtauto waren gevallen heeft in de Oost-Pakistaanse stad Lahore dertig mensen het leven gekost. Bijna duizend mensen moesten in het ziekenhuis worden behandeld.
De meesten konden na eerste hulp weer naar huis, maar zo'n 150 slachtoffers moesten in het ziekenhuis blijven. Sommigen verkeren volgens de artsen nog in kritieke toestand.
Het ongeluk gebeurde woensdagnacht in de arme en dichtbevolkte wijk Mughalpura. Volgens artsen was het giftige gas ammoniak; een gemeentewoordvoerder dacht dat het chloor betrof.
De ramp veroorzaakte grote paniek. 'Mensen vluchtten naar adem snakkend en kokhalzend uit hun huizen', vertelde een getuige. Velen vielen bewusteloos neer.
Agenten en militairen patrouilleerden na de ramp met gasmaskers in de straten. Ook de brandweer en civiele reddingswerkers verleenden hulp aan de honderden getroffen burgers. Velen waren op zoek naar hun vermiste kinderen en andere familieleden die door reddingswerkers uit hun huizen waren gehaald.
Ook veel dieren raakten gewond. Op een oppervlakte van drie vierkante kilometer rond de plaats van het ongeluk lagen kadavers van koeien en vogels.
Inmiddels zijn de eerste protesten tegen de lakse houding van de overheid hoorbaar. Gedupeerden eisen regels voor het transport van gevaarlijke stoffen. Het provinciebestuur beloofde een overlijdensuitkering van vijftigduizend roepies (ruim 1200 dollar) per persoon.

Foto
	Omstanders kijken naar de slachtoffers van de gasramp in de Pakistaanse stad Lahore.FOTO AFP

