	Afrikaanse leiders verwijten Pretoria gebrek aan politieke verantwoordelijkheid 'Amerika ziet z'n Zuid-Afrikaanse droom sterven'
	Van onze correspondent
Phillip van Niekerk
 JOHANNESBURG
Het rumoer dat is ontstaan over de wapenleveranties van Zuid-Afrika aan Syrië heeft aangetoond hoe verward en gammel het Zuid-Afrikaanse buitenlandse beleid in elkaar zit. Het zal een teleurstelling betekenen voor degenen die hadden gehoopt dat het land van Nelson Mandela een moreel baken op het Afrikaanse continent zou gaan vormen.
Het besluit van het kabinet om vuurgeleidingssystemen voor tanks te leveren aan het Syrische leger was niet alleen omstreden omdat Zuid-Afrika daarmee tegenover de Verenigde Staten kwam te staan, die Syrië beschouwen als een terroristenstaat. De verkoop, die overigens nog moet worden goedgekeurd, is ook strijdig met Zuid-Afrika's eigen politiek die het exporteren van wapens naar gebieden waar conflicten bestaan, aan banden legt. Het Afrikaans Nationaal Congres (ANC) - dat van het apartheidsregime een wapenindustrie van een miljard dollar erfde - heeft verklaard een 'humanitair' wapenbeleid te willen voeren, een beleid dat niet valt te rijmen met de wapentransacties van de laatste tijd.
Een vergelijkbare verwarring ontstond ook toen Mandela vorig jaar plotseling Taiwan liet vallen, een paar weken nadat hij de Taiwanese vice-president de verzekering had gegeven dat er absoluut geen sprake van was dat Zuid-Afrika ooit de diplomatieke banden tussen beide landen zou verbreken.
Volgens Greg Mills van het Zuid-Afrikaanse Instituut voor Internationale Zaken bemoeien zich in Pretoria te veel mensen met het buitenlandse beleid. 'Dat komt doordat bij het ministerie van Buitenlandse Zaken te weinig duidelijk en vastbesloten leiderschap bestaat.' Het ministerie moest over de deal met Syrië informatie laten uitlekken om de zaak nog te kunnen beïnvloeden. De minister van Buitenlandse Zaken, Alfred Nzo, is een veteraan van het ANC die wordt beschouwd als een uitgebluste man. Hij is absent bij debatten over buitenlandse zaken en is inmiddels een nationale risee geworden. De enige gedenkwaardige uitspraak die van Nzo bekend is, deed hij onlangs in Tripoli. Daar verklaarde hij dat de Libische agenten die het Westen voor het gerecht wil brengen in verband met de Lockerbie-aanslag onschuldig waren.
Buitenlandse Zaken werd drie jaar geleden eerst aangeboden aan de secretaris-generaal van het ANC, Cyril Ramaphosa, die gepikeerd weigerde omdat hij was gepasseerd voor de post van vice-president. Als eigenlijke minister van Buitenlandse Zaken treedt vice-president Thabo Mbeki op, die daarmee veel te veel hooi op z'n vork heeft en die zeker niet in staat is het ministerie van dag tot dag te leiden.
Het zwakke optreden van Zuid-Afrika in het buitenland is vooral zo verrassend omdat het land over zeer ervaren diplomaten beschikt. De oude garde maakte overuren om de onverdedigbare apartheid te verdedigen en de gevolgen van de isolering van het land beperkt te houden. De diplomaten van het ANC slaagden erin een van de meest effectieve solidariteitsbewegingen op te zetten.
De strijd tegen de apartheid en het prestige van Mandela hebben Zuid-Afrika een nogal overdreven opvatting van eigenwaarde gegeven. 'We zijn misschien groot op dit continent', zegt Mills, 'maar onze economie bedraagt nog geen half procent van de wereldproductie en onze strijdkrachten zijn kleiner dan die van Sri Lanka.'
'De nieuwe Zuid-Afrikaanse regering doet niet aan public relations', zegt de Amerikaanse waarnemer Peyman Pejman. 'Amerika ziet zijn Zuid-Afrikaanse droom voor z'n ogen sterven door de manier waarop Pretoria zijn internationale diplomatie voert.'
Het meest verbijsterend echter is het gebrek aan Zuid-Afrikaans leiderschap op het Afrikaanse continent, zelfs in Zuidelijk Afrika. Mandela wordt door veel Afrikanen gezien als een verlosser op een continent dat in dertig jaar vele teleurstellingen en mislukkingen te verwerken heeft gekregen. Hij heeft echter weinig steun geboden aan democratische activisten.
Het Westen ziet Zuid-Afrika als een potentiële bondgenoot bij vredestaken, misschien zelfs als een kandidaat waaraan de zware taak van vredesschepper in Afrika kan worden overgedragen. Maar ondanks de westerse wens dat Zuid-Afrika een actievere rol in de crisis rond de Grote Meren (Zaïre en Rwanda) gaat spelen, is de bijdrage van Zuid-Afrika aan een oplossing te verwaarlozen.
Zuid-Afrika bevindt zich nu eenmaal aan het zuidelijkste puntje van het continent. De dood van het apartheidsbewind heeft nog geen volledig einde gemaakt aan de vrees aan beide oevers van de Limpopo rivier. Veel sterker dan het instinct om democratie te exporteren is de terughoudendheid van Zuid-Afrika om zich in Afrikaanse conflicten te verstrikken.
Vanwege zijn verleden als destabiliserende factor, overheerst in Zuid-Afrika aarzeling om te interveniëren in de buurlanden en is het zeer beducht om als hoofdrolspeler in Zuidelijk Afrika te worden beschouwd. Terughoudendheid om strijdkrachten naar conflicthaarden te sturen overheerst, met het argument dat diplomatieke oplossingen de voorkeur hebben. Mandela herhaalt keer op keer dat hij geen toverstaf bezit waarmee hij Afrikaanse conflicten kan laten verdwijnen.
Maar of het nu wel of niet intervenieert, Zuid-Afrika zal met de gevolgen te maken krijgen. Delen van West- en Centraal-Afrika vallen uit elkaar. Zuid-Afrika vreest de economische ontreddering, evenals de miljoenen vluchtelingen die er het gevolg van zijn.
Nu al beschouwen honderdduizenden Nigerianen, Zaïrezen en andere Afrikanen het welvarende en dynamische Johannesburg als de vleespot van het continent. En Afrikaanse leiders wijzen erop dat Zuid-Afrika elke economische kans grijpt die het op Afrikaanse markten geboden wordt, maar elke politieke verantwoordelijkheid uit de weg gaat.
Chris Landsberg, een deskundige van het Zuid-Afrikaanse Centrum voor Politieke Studies, meent dat er een politiek van indamming nodig is om crises zoals rond de Grote Meren te beheersen. En dat Zuid-Afrika het enige Afrikaanse land is met de militaire capaciteit om zo'n politiek uit te voeren. Volgens Landsberg moet het Zuid-Afrikaanse ministerie van Buitenlandse Zaken met één heldere stem spreken en weten wat de kosten zijn als het die rol weigert te spelen.

Foto
	Alfred Nzo, Zuid-Afrikaans minister van Buitenlandse Zaken. FOTO REUTER

