Lindisfarne.
Lindisfarne (Gaelisch: "Le'n Dis fearann": Land met God) is een getijdeneiland voor de noordoostelijke kust van Engeland, ter hoogte van Berwick-upon-Tweed, en de naam van een klooster (priorij) en kasteel op dit eiland. Lindisfarne wordt ook Holy Island (heilig eiland) genoemd, wat tevens de naam van de civil parish is. Het eiland is verbonden met Northumberland op het Britse vasteland door een dam die bij vloed onder water loopt.
Het klooster, "Lindisfarne Priory", werd rond 635 gesticht door de Ierse monnik Aidan van Lindisfarne, die van het eiland Iona kwam. In 793 werd het klooster geplunderd door Vikingen. Er resteert nog alleen een ruïne van. Lindisfarne is vooral bekend van het Lindisfarne-evangeliarium (het Lindisfarne-evangelie), een bijzonder rijk geïllustreerd handschrift uit de achtste eeuw. Het Lindisfarne-evangeliarium bevindt zich nu in de British Library in Londen.
De kalkovens van Lindisfarne zijn stilgelegd, maar er wordt nog steeds mede geproduceerd. In de zuidoosthoek van het eiland ligt "Lindisfarne Castle" op een steile klif, een 16e-eeuws kasteel dat in het begin van de twintigste eeuw door architect Edwin Lutyens gerestaureerd werd en ingericht in de Arts and Crafts-stijl. In 1966 werd de film "Cul-de-sac" van Roman Polański er opgenomen.
