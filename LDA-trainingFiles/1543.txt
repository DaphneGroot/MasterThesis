	Banc One gestraft voor miljardenbod
	Van onze verslaggever
AMSTERDAM
In de Verenigde Staten is weer sprake van een grote bankovername. Voor 7,3 miljard dollar (ruim 13 miljard gulden) koopt Banc One zijn branchegenoot First USA. De betaling vindt plaats in aandelen. De forse overnameprijs joeg aandeelhouders van Banc One de stuipen op het lijf. Op de beurs in Wall Street kelderde de koers van de bank, terwijl beleggers storm liepen op aandelen First USA.

Banc One is de op negen na grootste bank in de VS. De hoofdzetel staat in Columbus (Ohio). First USA is een snelle groeier, vooral op het gebied van creditcards. Op dit terrein noemt de bank zich de op drie na grootste speler op de Amerikaanse markt.
Door de fusie ontstaat een financiële instelling met een kredietportefeuille van 35 miljard dollar. De nieuwe combinatie zal in totaal 32 miljoen creditcardhouders als klant in huis hebben. First USA geeft creditcards van Visa en Mastercard uit. Daarnaast is de bank eigenaar van First USA Paymentech., een computersysteem voor creditcardbetalingen. Samen met Banc One schuift First USA op naar de derde plaats op de lijst van instellingen die creditcards uitgeven.
'First USA zal een machtige dimensie toevoegen aan onze concurrentiekracht. Hierdoor zal de wijze waarop Banc One de consumenten zal benaderen drastisch gaan wijzigen', aldus John B. McCoy, de topman van Banc One.
Aandeelhouders van First USA zullen voor een aandeel van hun eigen bedrijf 1,1659 aandeel Banc One krijgen. Het bod is, uitgaande van de slotkoers van vrijdag, 52,61 per aandeel waard. Dat is een premie van 43 procent op de koers van First USA. Dat fonds sloot vrijdag op 36,75 dollar.
Beleggers op Wall Street reageerden echter zeer verdeeld op de fusieplannen. Vooral aandeelhouders van Banc One boden hun stukken massal te koop aan, omdat zij vermoeden dat de bank een veel te hoge prijs betaalt voor First USA. Door de forse uitbrediing van het aantal uitstaande aandelen, zal de winst per aandeel Banc One dit jaar verwateren, zo wordt gevreesd.
Banc One zal de kosten bij de nieuwe financiële instelling op korte termijn met 320 miljoen dollar per jaar moeten drukken om de acquisitie in de ogen van de aandeelhouders aantrekkelijk te maken, zo berekende analist Carole Berger van het effectenhuis Salomon Brothers tegenover het persbureau Bloomberg. Andere analisten kwamen tot de conlusie dat de overname zal leiden tot een daling van de winst per aandeel van Banc One dit jaar met 7,5 procent.
Banc One kreeg na de bekendmaking van het nieuws dan ook een flinke afstraffing op Wall Street. In de ochtenduren kelderde de koers met 37/8 dollar tot 411/4 dollar, een daling met 9 procent bij een grote omzet. Banc One was het op twee na drukst verhandelde fonds. Bij het slot kwam de koers op 411/2. First USA profiteerde ehter sterk van het royale bod. De koers van de over te nemen bank schoot 's morgens maar liefst 30 procent omhoog, een stijging van 103/4 dollar tot 471/2. First USA was maandag het op een na drukst verhandelde aandeel op Wall Street. Tegen het slot moest de koers iets terug tot 451/2. Ook andere uitgevers van creditcards stegen in koers.
Banc One maakte maandag ook bekend over 1996 een recordwinst te hebben behaald van 1,4 miljard dollar. Dat is 12 procent meer dan in 1995. Het balanstotaal van de bank bedraagt ruim 100 miljard dollar. In totaal heeft de bank ruim 1500 bankkantoren en zestien miljoen creditcard-houders als cliënt.
Ook First USA maakte maandag resultaten bekend. Deze bank heeft een gebroken boekjaar, dat op 1 juli begint. In de eerste helft van het jaar 1996/97 bedroeg de winst 150,6 miljoen dollar. Ondanks een eenmalige bijzondere last is dat 32 procent meer dan de 113,8 miljoen uit de eerste helft van het boekjaar 1995/96. De in Dallas gevestigde bank heeft meer dan zestien miljoen creditcardhouders.

