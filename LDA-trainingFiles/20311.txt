Qliner.
De Qliner is een snelbusformule die wordt gebruikt in het openbaar vervoer van Nederland. De "Q" staat voor de Engelse woorden Quick (snel) en Quality (kwaliteit). De Qliner formule wordt voornamelijk gebruikt in het noorden en westen van Nederland. De bussen verbinden grote plaatsen met elkaar. Vaak wordt er alleen gestopt op de belangrijkste haltes, en wordt zoveel mogelijk gebruikgemaakt van provinciale en/of snelwegen.
Geschiedenis.
Qliner van Arriva op de A27 op weg naar Gorinchem. Dit is een van de eerste busverbindingen in Nederland die hernoemd werd naar Qliner.
Vervoerder Arriva bedacht de Qliner als alternatief voor de Interliner, de snelbusformule van de VSN-Groep die tot 2003 door vrijwel alle Nederlandse streekvervoerders werd gehanteerd. In januari 2003 gingen de eerste Qliners rijden in een gedeelte van Zuid-Holland, waar Arriva een concessie had gewonnen. Deze vervingen de groene Interliners van Connexxion. Tegelijkertijd werden ook de Arriva ritten op lijn 315 (Groningen-Lelystad) en de Aggloliners in Noord-Nederland voortaan onder de naam Qliner gereden.
In 2005 verkreeg Arriva het streekvervoer in de regio Waterland. Hier werden de bestaande spitsbussen naar Amsterdam-West en Amsterdam Zuidoost, alsmede de schoolbussen omgedoopt in Qliner. Na het verlies van de concessie aan EBS in 2011 verdween de merknaam weer.
In de eerste jaren was Arriva de enige vervoerder die de naam Qliner hanteerde. Later heeft Arriva de naam Qliner in de noordelijke provincies overgedragen aan de OV-autoriteiten, waar de naam ook door andere vervoerders gebruikt kan worden. Vanaf 1 juli 2005 gebruikte Connexxion de naam voor de snelbus lijn 315 Lelystad - Groningen. Deze lijn werd eerst nog gezamenlijk door Arriva en Connexxion gereden onder de naam Interliner. De lijn werd aanbesteed door de OV-autoriteiten in Friesland, Groningen en Flevoland, waarbij als eis gold dat de naam Qliner gehanteerd moet worden door de nieuwe vervoerder. Sinds 3 juli 2011 is Arriva weer de vervoerder op deze lijn.
In december 2008 werd Qbuzz vervoerder in de concessie Zuidoost Friesland en werd dit nieuwe bedrijf verantwoordelijk voor het rijden van Qliner 310 Heerenveen - Drachten - Leeuwarden. Op 13 december 2009 werd Qbuzz ook de vervoerder in de GD-concessie. Deze concessie omvat 10 Qliner verbindingen. Sinds deze datum rijdt Qbuzz alle Qliners in de drie noordelijke provincies, met uitzondering van de bundel 315/325/335 (Groningen - Emmeloord), 350 (Alkmaar-Leeuwarden) en de Qliners 305 (Emmen - Groningen), 314 (Drachten - Groningen) en voormalige 327 (Hoogeveen - Emmen). Qliners 305 en 314 worden gereden door Arriva Touring.
Op 9 december 2012 groeide het Qliner-netwerk aanzienlijk, nadat Arriva het busvervoer had verkregen in Zuid-Holland Noord. Hier werden alle snelbussen naar Den Haag en Schiphol, negen lijnen in totaal, hernoemd naar Qliner.
HOV-tarief.
Om in de verschillende productformules toch nog enige uniformiteit aan te brengen, is in 2004 het 'HOV-tarief' ingevoerd op zowel de groene Interliners als de Qliners. Dit tariefsysteem is gebaseerd op het NS-tarief, maar is niet meer uitwisselbaar. Tot eind 2006 waren bij het HOV-tarief de nationale vervoerbewijzen ook geldig in combinatie met in de spitsuren een toeslagkaartje, maar dan alleen op de kortere afstanden, dat wil zeggen een maximum van 18 zones (19 strippen) of 6-sterren. Doordat vanaf 2007 de tarieven voor de lange afstand zijn verlaagd is het plafond voor strippenkaarten en abonnementen opgeheven en kan deze soort vervoerbewijzen ook voor de lange afstand gebruikt worden.
Tot 2 januari 2011 gold er op de Qliners binnen de GD-concessie nog een toeslag voor reizen tot 9 uur. Sinds 2 januari 2011 is deze toeslag vervallen en betaalt men voor een reis met een Qliner hetzelfde tarief als voor een rit met een normale streekbus. Dit met het oog op de invoering van de OV-chipkaart, waarbij de kilometertarieven gelijk aan elkaar zijn. Bij lijn 315 wordt een hogere kilometertarief gevraagd dan bij de normale streekbus.
Door de introductie van de OV-chipkaart is het HOV-tarief komen te vervallen.
Materieel.
Rolstoellift van het type Braun UVL
Voor de Qliner verbindingen wordt meestal afwijkend materieel gebruikt. De bussen zijn meestal voorzien van een hoge vloer (instap met treden) en hebben comfortabelere stoelen in vergelijking met een streekbus. Een hogevloerbus heeft meestal een betere vering en is ook stiller dan een streekbus. Het comfort is belangrijk omdat reizigers meestal lange afstanden afleggen in een Qliner bus.
Mercedes-Benz is een populaire fabrikant onder vervoerbedrijven voor het leveren van Qliner bussen met een hogevloer.
Een nadeel aan hogevloersbussen is dat de bussen slecht toegankelijk zijn voor mindervaliden, zoals ouderen of mensen in een rolstoel. Om toch iedereen te kunnen vervoeren zijn vrijwel alle bussen voorzien een rolstoellift.
In Zuid-Holland Noord worden door de Qliners minder grote afstanden afgelegd. Daarom worden deze lijnen geëxploiteerd door comfortabele lagevloerbussen van het type Volvo 8900. Deze bussen zijn makkelijker toegankelijk voor mindervaliden.
Voormalige bussen.
Connexxion zette tot juni 2011 de MAN Lion's Regio in op de verbinding Groningen - Lelystad, waarna deze overging naar Arriva. Qbuzz zette dit type bus tussen december 2008 en december 2012 in op de Qliners in Zuidoost-Friesland. Deze bussen zijn vervangen door Integro's.
Groningen/Drenthe.
In de provincies Groningen en Drenthe verzorgen de Qliners de snelle verbindingen tussen de stad Groningen en de meeste grote plaatsen in de regio, die niet of niet adequaat door treinen verbonden zijn met Groningen-stad. De Qliners verzorgen sneldiensten, en maken veel gebruik van de twee grote snelwegen in de regio, de A7 en de A28. De meeste lijnen hebben in Groningen hun eindpunt bij station Groningen, dat tevens het grootste busknooppunt is in de provincie Groningen, de lijnen 306, 316 en 317 rijden echter na het station via het centrum door naar het Universitair Medisch Centrum Groningen.
De meeste Qliners in de provincies Groningen en Drenthe vallen onder de concessie GD (Groningen - Drenthe), welke wordt geëxploiteerd door Qbuzz. De Qliners 305 en 314 vallen onder een aparte concessie, die in handen is van Arriva Touring.
Friesland.
Man Lion's Regio van Qbuzz Zuidoost-Friesland
Ook door de provincie Friesland lopen Qliner-lijnen. De lijnen 310 en 320 dienen ter ontsluiting van Drachten, de grootste plaats in de provincie zonder station. Qliner 350 is de bus over de Afsluitdijk, en de enige directe OV-verbinding tussen Leeuwarden en noordelijk Noord-Holland. De lijnen 310 en 320 vallen onder de concessie Zuidoost-Friesland, lijn 350 valt onder de concessie Noord- en Zuidwest Friesland.
HOV Groningen-Heerenveen-Lelystad.
Qliner van het type MAN Lion's Regio, in Heerenveen. De bus is van de voormalige exploitant van lijn 315, Connexxion (2005 - 2011)
Alhoewel in het verleden wel gepland, is er bij de aanleg van de provincie Flevoland geen directe spoorlijn aangelegd tussen Lelystad, Heerenveen, Drachten en Groningen. In plaats van deze zogeheten Zuiderzeelijn heeft er een lange tijd een directe bus gereden over de A6 en de A7. Na de opening van de Hanzelijn op 9 december 2012 is de reistijd per trein tussen Lelystad en Groningen kleiner geworden dan de reistijd van de directe busverbinding. In de plaats daarvan is de voormalige lijn 315 opgeknipt in twee lijnen, Groningen - Emmeloord en lijn 345 Emmeloord - Lelystad, de laatste lijn is sinds 8 december 2013 geen Qliner meer. Ter versterking van lijn 315 rijden er extra spitsbussen, welke een eigen lijnnummer hebben.
Zuid-Holland Noord.
Qliner van het type Volvo 8900 als lijn 365 naar Leiderdorp
Door de concessie Zuid-Holland Noord lopen veel Qliners, die de streek verbinden met de twee grote economische mainports in de regio: Den Haag en Schiphol. Deze lijnen dienen niet alleen als snelbus, de meeste lijnen hebben ook een gebiedsontsluitende functie. In vergelijking met andere regio's worden er weinig snelwegen gebruikt, en is de frequentie hoger, tot 12 bussen per uur. De concessie Zuid-Holland Noord is in handen van Arriva.
Zuid-Holland Zuid.
Door het zuiden van de provincie Zuid-Holland lopen enkele Qliners, die net als de lijnen in het noorden van Nederland snelle verbindingen vormen tussen provinciesteden en de grote steden in de regio. In het zuiden van de provincie Zuid-Holland is de grootste plaats Rotterdam, maar door het fijnmazige spoorwegnet in deze regio is er maar één Qliner naar Rotterdam. De overige Qliners lopen vanuit de Alblasserwaard naar Utrecht.
Noord-Nederland.
Tussen 2006 en eind 2009 exploiteerde de toenmalige vervoerder in Groningen en Drenthe, Arriva, iQliners, speciale schoolbussen voor rechtstreekse verbindingen naar het Zernikecomplex in Groningen. Deze formule is in december 2009 opgeheven, toen Qbuzz de lijnen van Arriva overnam. Op lijn 504 na zijn alle toenmalige lijnen sindsdien opgeheven.
Noord-Holland.
Arriva Qliner uit de regio Waterland met de nieuw uitgevoerde Mercedes-Benz Integro op Zaandam Station.
Per 11 december 2011 is het busvervoer in de regio Waterland overgegaan van Arriva naar EBS. TCR exploiteerde tot die datum in opdracht van Arriva onder de naam Qliner acht spitsbussen vanuit het Waterland naar Amsterdam-West en Amsterdam-Zuidoost, en zeven schoolbussen op verschillende routes in de regio. De spitsbussen zijn overgegaan naar een nieuwe formule, Bizzliner, die onderdeel uitmaakt van R-net. Sommige scholierenlijnen zijn hernummerd of zijn deels opgeheven/verkort.
