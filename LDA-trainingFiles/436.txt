	Bonden willen voor rijksambtenaren 4 procent meer
	Van onze verslaggeefster
AMSTERDAM
De vier ambtenarenbonden stellen een looneis van 4 procent voor de rijksambtenaren, alleen willen ze dat niet hardop zeggen. In het gezamenlijke eisenpakket, dat de vier bonden gisteren hebben opgesteld, wordt het percentage niet genoemd. 'Maar die 4 procent structurele loonsverbetering willen we allemaal', aldus woordvoerder D. de Geus van de CFO, de CNV-bond van rijksambtenaren.
De relatief hoge looneis voor de rijksambtenaren ligt gevoelig bij andere bonden. Die beperken zich tot een looneis van 3 procent (FNV) of 3,25 procent (CNV). Gisteren werd duidelijk dat de ambtenarenbonden die eensgezindheid definitief doorbreken.
Eerder dit jaar waarschuwde FNV-voorzitter Stekelenburg voor een 'opdrijvend effect' op de looneisen in de marktsector.
Maar de ambtenarenbonden kunnen niet onder de eisen van hun achterban voor een forse koopkrachtverbetering uit.
De looneis van 4 procent is een compromis tussen de Abvakabo die 3,5 procent eiste (inclusief eindejaarsuitkering) en de Centrale voor Middelbare- en Hogere Functionarissen (CMHF).
Die eist de totale loonruimte van 4,5 procent op voor een structurele loonsverhoging. Van zulke percentages kan het politiepersoneel alleen maar dromen.
Als het aan minister Dijkstal van Binnenlandse Zaken ligt, moet de politie het tot 1999 stellen met een loonsverhoging van 1,75 procent. De politiebonden hebben dat voorstel inmiddels gekwalificeerd als 'te zot voor woorden'.

