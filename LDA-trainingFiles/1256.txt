	'Ontwerp voor Verdrag van Amsterdam is in april klaar'
	Van onze correspondent
Jos Klaassen

AMSTERDAM
 De Nederlandse regering mikt erop in april het ontwerp-Verdrag van Amsterdam klaar te hebben. Het blijft een zware klus. Staatssecretaris van Europese Zaken Michiel Patijn gaf gisteren in Amsterdam toe dat de onenigheid onder de Europese partners op 'gevoelige punten' nog erg groot is.

Patijn verzekerde dat het Verdrag van Amsterdam in juni wordt afgesloten. 'Wij willen geen vertraging, want van de afsluiting van de Intergouvernementele Conferentie hangt de uitbreiding van de Unie af.'
Nederland wil voorkomen dat de ratificatie van het Verdrag van Amsterdam uitloopt tot 1998, het jaar dat de Unie moet beslissen welke landen in de kopgroep van de muntunie komen. Bovendien worden in hetzelfde jaar in Frankrijk en Duitsland verkiezingen gehouden.
Patijn heeft eergisteren en gisteren in Amsterdam met zijn Europese partners vooral gepraat over de kwesties die het moeilijkst opgelost zullen worden. De ervaring leert dat pas op het laatste nippertje - en dus onder zware druk - overeenstemming wordt bereikt.
Patijn noemde als eerste kwestie de omvang van de Europese Commissie. De Unie is verdeeld over de vraag of iedere lidstaat wel een eigen Eurocommissaris moet hebben. Frankrijk bijvoorbeeld wil het aantal commissarissen beperken tot 15, ongeacht hoe groot de Unie wordt. Nederland wil daarentegen voor elk land een eigen commissaris.
Daarnaast blijft de regeling van de meerderheidsbesluitvorming een groot twistpunt. Volgens Patijn moet de Unie voor dit soort besluitvorming nog de criteria en methoden ontwikkelen.
Voor een ander heikel punt, de flexibiliteit, was in Amsterdam geen tijd. Daarbij gaat het om de vraag hoe binnen het Verdrag van Amsterdam sommige lidstaten van de Unie sneller hun beleid harmoniseren, terwijl andere leden een langzamer tempo aanhouden. Maar uitgangspunt blijft dat uiteindelijk alle landen van de Unie een gezamenlijke politiek voeren.
Flexibiliteit wordt daarom ook wel het 'Europa van meerdere snelheden' genoemd. De kwestie komt volgende maand in Brussel aan de orde tijdens de normale beraadslagingen van de IGC-groep.
Patijn heeft een zwaar programma opgezet voor de onderhandelingen. De IGC-groep komt twee keer per maand twee dagen bij elkaar. Op 25 maart is een extra vergadering ingelast in Rome, waar dan tevens het veertigjarig jubileum van het Verdrag van Rome wordt gevierd.

