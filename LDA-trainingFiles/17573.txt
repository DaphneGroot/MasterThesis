 KAS-ASS VERWACHT FORS HOGERE JAARWINST. 
 AMSTERDAM, 3 sept (Reuter) - Kas-Associatie NV verwacht dat haar netto resultaat over 1996 een flinke groei zal vertonen. 
 "Wij verwachten voor geheel 1996 een fors hoger resultaat dan dat behaald in 1995," aldus de bank voor de effectenhandel die nog niet eerder een jaarprognose gaf. 
 In juli zei de Kas-Ass, die voor 60 procent eigendom is van de Amsterdamse effectenbeurs, voor het eerste halfjaar van 1996 een winstgroei te verwachten van meer dan 90 procent. Vandaag werd bekend gemaakt dat de halfjaarwinst met 93 procent is aangetrokken tot 12,9 miljoen gulden. 
 Bij de nu geboekte stijging wordt aangetekend dat de eerste helft van vorig jaar nogal teleurstellend was qua resultaten. Over heel 1995 daalde de winst met 4,5 miljoen gulden tot 14,6 miljoen, zo werd eerder bekend gemaakt. 
 Volgens de Kas-Associatie werd de winstgroei veroorzaakt door een verbetering van vrijwel alle componenten van de baten, wat weer een gevolg was van de verbreding van de clientenbasis. 
 Directievoorzitter Sandor von Balluseck zei in april dat zijn bedrijf minder afhankelijk wilde worden van beursleden, onder meer door uitbreiding van de "custody" activiteiten voor institutionele beleggers en beleggingsfondsen. 
 In het eerste halfjaar van 1996 is het renteresultaat met 17 procent gestegen en de provisiebaten groeiden met 24 procent. Het resultaat uit financiele transacties nam met 47 procent toe door hogere opbrengsten uit de handelsportefeuille en uit forex. 
 Door hogere personeels-en automatiseringskosten stegen de lasten in de eerste zes maanden van dit jaar met negen procent. 
 Het interimdividend wordt verhoogd met drie dubbeltjes tot 1,65 gulden per aandeel. 
 - redactoe Amsterdam 020 504 5000, fax 020 504 5040. 
 (c) Reuters Limited 1996. 
