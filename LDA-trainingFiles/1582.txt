	Chinese Mors-motoren binnenkort te koop
	ANP
DEN HAAG
In Nederland komen binnenkort voor het eerst motoren van Chinese makelij op de markt. De tweewielers dragen de naam van het roemruchte Franse automerk Mors en kosten ruim zesduizend gulden.
De 125cc-motoren wegen slechts 130 kilo en hebben een maximum snelheid van 110 kilometer per uur. 'De motorfietsen zijn dus zeker niet geschikt om op de snelweg auto's met tweehonderd kilometer per uur in te halen', zegt G. Voortman, president-directeur van Mors Europe.
Het merk Mors was begin deze eeuw een zeer beroemd automerk. Het bedrijf stond aan de basis van de Franse automobielmarkt. Ooit was Mors zelfs het voorbeeld voor André Citroën. In 1956 ging de automobieltak volledig over op elektrisch-huishoudelijke apparatuur. In de jaren tachtig nam Voortman, voormalig Europees marktleider op het gebied van zonnebanken en magnetrons, Mors over.
Voortman hoopt met de lancering van de lichte Chinese motoren een omwenteling van de markt teweeg brengen. Veel motorliefhebbers kiezen nu nog voor de zwaardere modellen, de Mors-voorman meent echter dat de consument in de toekomst de motor steeds vaker zal gebruiken voor stadsritjes, boodschappen en woon-werkverkeer.
De fabriek van de motorfietsen staat in de Chinese plaats Liaoning. Vorig jaar werd het bedrijf gemoderniseerd. Er worden sindsdien ook moderne motoren gebouwd die geschikt zijn voor de Europese markt.
Voortman omschrijft de Mors-motoren als een staaltje Japanse techniek in een Chinees jasje. De eerste twee motorfietsen komen waarschijnlijk voor Pasen op de Nederlandse markt. De Chinezen zijn inmiddels bezig met de ontwikkeling van zwaardere modellen en werken ook aan de bouw van (brom)scooters.

