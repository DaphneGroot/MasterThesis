Spreeuwen (vogels).
De spreeuwen (Sturnidae) zijn een familie uit de orde van de zangvogels. De naam "Sturnidae" komt van het Latijnse woord voor spreeuw, "Sturnus".
Kenmerken.
Spreeuwen zijn kleine tot middelgrote vogels met stevige pootjes. Hun vlucht is krachtig, ze vliegen in een rechte lijn. Het zijn ook vogels die enorme groepen vormen en gezamenlijk spectaculaire vliegshows ten beste kunnen geven, vooral in de buurt van gezamenlijk gebruikte slaapplaatsen. Het verenkleed is meestal zwart, vaak met een opzichtige metaalglans. Sommige soorten hebben lange staarten.
Spreeuwen kunnen verschillende en vaak ingewikkelde geluiden produceren. Het zijn vaak voortreffelijke imitators die geluiden uit hun omgeving opnemen in hun zangrepertoire, waaronder mechanische geluiden zoals een claxon, maar ook de menselijke stem. De lichaamslengte varieert van 16 tot 45 cm.
Leefwijze.
Hun voedsel bestaat uit insecten en vruchten, maar in de regel zijn het alleseters.
Voortplanting.
Het legsel bestaat uit 2 tot 6 licht-blauwgroene, vaak bruingevlekte eieren.
Verspreiding en leefgebied.
Spreeuwen komen oorspronkelijk voor in de Oude Wereld, dus in Europa, Azië en Afrika maar ook in het noorden van Australië (land) en de tropische eilanden van de Grote Oceaan. Bijna alle spreeuwen houden van redelijk open landschappen. Verschillende soorten leven rond de menselijke bewoning.
Verschillende Europese en Aziatische soorten zijn ingevoerd in andere streken zoals Noord-Amerika, Hawaï en Nieuw-Zeeland. Ze concurreren daar om leefruimte met inheemse vogelsoorten en worden vaak beschouwd als invasieve exoten.
De gewone spreeuw is het meest bekend in Europa en Noord-Amerika. In grote delen van Azië en in het gebied van de Grote Oceaan is de treurmaina de meest voorkomende soort spreeuw.
Taxonomie.
De familie van de spreeuwen maakt deel uit van de superfamilie Muscicapoidea. In Noord-Amerika komen vogels voor die erg op spreeuwen lijken en ook zo genoemd worden, zoals de epauletspreeuw ("Agelaius phoeniceus"). Deze vogelsoorten zijn niet verwant aan de gewone spreeuwen maar behoren tot de tot de superfamilie Passeroidea waartoe ook de gorzen (Emberizidae) en mussen behoren.
