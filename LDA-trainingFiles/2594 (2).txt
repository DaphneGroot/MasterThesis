Moiwana.
Moiwana is een dorp in het district Marowijne in het oosten van Suriname. De bewoners behoorden tot de Ndyuka.
Op 29 november 1986, tijdens de Binnenlandse Oorlog tussen het Surinaamse leger onder leiding van Desi Bouterse en het Junglecommando onder leiding van Ronnie Brunswijk, vond er een slachting plaats, die bekendstaat onder de naam "Moiwana '86". Daarbij kwamen circa 50 mensen om, waaronder zwangere vrouwen en kinderen. De overlevenden vluchtten met duizenden andere bewoners van het binnenland over de rivier de Marowijne naar het buurland Frans-Guyana. Het dorp raakte overwoekerd door het omringende oerwoud. In een van de Franse opvangkampen werd een monument voor de slachtoffers opgericht.
De mensenrechtenorganisatie Moiwana'86 heeft zich jarenlang ingezet voor gerechtigheid met betrekking tot deze gebeurtenis.
Op 15 augustus 2005 werd bekend dat het Inter-Amerikaans Hof voor de Rechten van de Mens de regering van Suriname heeft veroordeeld inzake de massamoord. De regering moet nabestaanden van de slachtoffers een vergoeding uitkeren; moet smartengeld en schadevergoeding uitkeren aan de overlevenden; moet de daders vervolgen; en moet fondsen ter beschikking stellen voor de ontwikkeling van het dorp. De regering van Suriname is ook veroordeeld in de kosten van het proces.
15 juli 2006 bood president Venetiaan namens de staat zijn excuses aan voor het gebeurde. De nabestaanden willen echter meer dan excuses, zij willen dat de schuldigen vervolgd worden.
