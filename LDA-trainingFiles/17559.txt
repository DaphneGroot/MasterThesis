 VERZEKERAARS KRAKEN KABINETSPLAN TUSSENPERSONEN. 
 DEN HAAG, 30 aug (Reuter) - Het Verbond van Verzekeraars heeft zich kritisch uitgelaten over de plannen van het kabinet om de vaste provisie-afspraken tussen assuradeurs en hun tussenpersonen af te schaffen. 
 "De verzekeraars voorzien dat de wijziging niet zal leiden tot meer marktwerking maar tot grote ondoorzichtigheid voor de consument en tot instabiliteit van een gezonde en al zeer concurrerende bedrijfstak," aldus het verbond. 
 De verzekeraars zeggen regering en parlement te zullen wijzen op "ongewenste en onvoorzienbare gevolgen" voor consument en bedrijfstak als het beloningssysteem wordt afgeschaft. 
 Volgens het verbond betekent het kabinetsplan dat het belangrijkste fundament onder de assurantiebemiddeling zou worden geschrapt. Daarbij gaat het vooral om de bepaling dat de beloning van het intermediair moet geschieden door provisie, die onderdeel moet uitmaken van de premie die de consument voor verzekeringsproducten betaalt. 
 "De wijze van de betaling aan de assurantie-adviseur wordt daarmee volstrekt ongereguleerd en onhelder," aldus het verbond. 
 Ook de mogelijkheid om de verkoop van verzekeringen te stimuleren via "lokkertjes" zoals cadeaus vindt geen genade in de ogen van de verzekeraars. 
 Volgens het verbond wordt het vergelijken van producten vrijwel onmogelijk als de premie-provisiestructuur wordt losgelaten. Zij vindt dat de huidige wetgeving duidelijk en overzichtelijk is. 
 Afschaffing van de belangrijkste onderdeling van de huidige wet assurantiebemiddelingsbedrijf leidt volgens de verzekeraars "onherroepelijk" tot aantasting van de consumentenbescherming en tot instabiliteit op de verzekeringsmarkt. 
 - redactie Amsterdam, 020504 5000, fax 020 504 5040. 
 (c) Reuters Limited 1996. 
