	Motorrijder verongelukt in woestijn-rally
	AFP
PARIJS
De Franse motorrijder Jean-Pierre Leduc is zondag tijdens de tweede etappe van de woestijn-rally Dakar-Dakar verongelukt. Hij was 45 jaar, getrouwd en vader van één kind.
Het dodelijke ongeval had plaats na 247 kilometer tussen Tambacunda in Senegal en Kayes in Mali. De rit ging over 505 kilometer.
De Franse motorcoureur nam voor de eerste keer deel. Hij kwam met zijn motor te vallen en stierf ter plaatse. Leduc reed op dat moment helemaal alleen.
Artsen arriveerden twintig minuten na zijn val bij hem, maar de dood was reeds ingetreden.
Leduc is de 34e dode in de historie van het evenement sinds 1979.

