De Kiekeboes.
"De Kiekeboes" (Frans: "Fanny et Cie") is een Vlaamse krantenstrip die ontstond in 1977, getekend en geschreven door Robert Merhottein (pseudoniem: Merho). De strips worden uitgegeven door de Standaard Uitgeverij. De stripreeks is momenteel de populairste en best verkochte stripreeks in Vlaanderen met ruim 90.000 verkochte albums per jaar.
Tot mei 2010 heette de reeks Kiekeboe.
Ontstaan.
De strip verscheen voor het eerst in "Het Laatste Nieuws" en "De Nieuwe Gazet" op 15 februari 1977. Merhottein (pseudoniem: "Merho") was toen 29 jaar. De albums werden uitgegeven door J. Hoste en vanaf album 45 door Standaard Uitgeverij. Ondertussen verschijnt de strip in voorpublicatie in de kranten "Gazet van Antwerpen" en "Het Belang van Limburg".
Begin jaren zeventig had Merho al eens geprobeerd om met de personages uit het poppenspel "Kiekeboe" van zijn broer Walter een stripverhaal te maken. De poging bleef beperkt tot acht pagina's. De tweede poging was geslaagder, met het verschijnen van het eerste "Kiekeboe"-album: "De Wollebollen".
Na verloop van tijd werd Kiekeboe bekender en populairder. Zo staat er sinds 1996 in Hasselt een stripmuur gewijd aan Kiekeboe.
Op 18 februari 2004 verscheen het honderdste album in de reeks, 27 jaar en 3 dagen na de eerste verschijning op 15 februari 1977.
Het boek "Kiekeboe 30 jaar" verscheen op 15 februari 2007 naar aanleiding van het 30-jarig bestaan van Kiekeboe. Een boek van ruim 90 pagina's met artikels en informatie over de reeks, de medewerkers, de personages en hoe een strip tot stand komt.
Op 5 mei 2007 werd in Antwerpen een stripmuur van Kiekeboe ingehuldigd. Op 28 juli 2007 werd op de zeedijk van Middelkerke een standbeeld van Fanny Kiekeboe ingehuldigd.
In het najaar van 2008 kwam het naslagwerk "Kiekepedia" uit. In dit boek staan alle personages uit de reeks opgesomd, allemaal met hun eigen identiteit, afbeelding en naamsverklaring.
De stripreeks Kiekeboe kreeg vanaf het 125e album (2010) een grondige restyling. De reeks heette voortaan "De Kiekeboes" en ook het formaat van de albums werd veranderd, ze kregen de A4-grootte. Volgens de uitgeverij was de naamsverandering nodig omdat de naam "Kiekeboe" niet aansloeg in Nederland. Daar werd de naam als te kinderachtig beschouwd. Volgens Merho is de nieuwe vormgeving en titel de logische nieuwe stap en heeft de verandering niet zozeer met de verkoop buiten België te maken.
Stijl.
"De Kiekeboes" is een typische Vlaamse familiestrip. De personages zijn eerder antihelden dan helden. De situaties en de verhaalopbouw zijn vergelijkbaar met die van "Suske en Wiske" qua herkenbaarheid, maar de reeks mikt tegelijk meer op een volwassener publiek. Dit laat zich merken aan de erotiek (meestal in de gedaante van tienerdochter Fanny Kiekeboe en de overspelige bedrijfsleider Firmin Van De Kasseien), de vele verwijzingen naar maatschappelijke thema's of actuele begrippen (hormonenzwendel in "Over koetjes en kalfjes", witwasserij in "Witter dan wit") en de beruchte woordspelingen en andere taalspelletjes (zie ook hieronder). De nep-reclameaffiches zetten een traditie verder waarin vooral Piet Pienter en Bert Bibber van Pom uitblonk.
In de begindagen hadden sommige verhalen van Kiekeboe een grote sciencefictionfactor, of leken ze qua braafheid en naïviteit erg op andere strips zoals "De Smurfen" ("De Wollebollen") of "Suske en Wiske". De reeks evolueerde echter al snel met de tijdgeest. Kiekeboes vrouw, Charlotte, die in het begin een flauw huisvrouwtje was, werd een veel zelfstandiger en assertiever figuur. Ook de erotiek, die in het begin nog vrij schuchter en subtiel aanwezig was, werd geleidelijk aan explicieter.
De verhalen zelf werden minder naïef en sloten meer aan bij reële gebeurtenissen, op enkele pure fictiethema's zoals vampiers ("Het witte bloed", "De kus van Mona", "De babyvampier", "Mona, de musical","Tienduizenddagen") na. Merho pikte aan het begin van zijn carrière soms rechtstreeks in op de actualiteit ("De dorpstiran van Boeloe Boeloe" is een parodie op Idi Amin Dada en "De zwarte Zonnekoning" op Jean-Bédel Bokassa), maar deed dat later subtieler omdat deze grappen te snel dateren.
Albums.
Jaarlijks verschijnen er drie à vier albums. Van elk album worden gemiddeld 100.000 exemplaren verkocht. Mogelijk verschijnen er in de toekomst slechts twee tot drie albums per jaar.
Woordspelingen en taalspelletjes.
Ook als de voor- en familienaam van een personage niet noodzakelijk een woord vormen kunnen de namen een woordspeling vormen. Voorbeelden zijn Kiekeboes buurman Leon van der Neffe "("van der neffe" is Antwerps voor "die van hiernaast") en Generaal SStoeffer uit "Het plan SStoeffer" (een "stoeffer" is een Vlaams dialectwoord voor opschepper.)
Andere personages zijn woordspelingen op echt bestaande namen zoals: Nana Potpourri in "King Sacha" (Nana Mouskouri), John Massif in "De spray-historie" (John Massis), Boer Vil in "Met de Franse slag" (Bourvil), Chef Van Ouquelle in "De anonieme smulpapen" (Sjef van Oekel) en Bo Clootsaet in "Het Boerka Complot" (Bo Coolsaet). Volgens sommigen zou de naam van Kiekeboes baas Van de Kasseien verwijzen naar Willy Vandersteen, in wiens studio Merho aanvankelijk werkte.
Merho's gebruik van humor die afwisselend voor zowel kinderen als volwassenen leuk is en de woordspelingen in de namen van personages zijn duidelijk geïnspireerd door René Goscinny en Albert Uderzo's "Asterix".
Dirk Stallaert.
In januari 2003 werd Dirk Stallaert binnengehaald om zich op het tekenwerk toe te leggen. Stallaert had zich tot dan toe onder meer met de laatste "Nero"-verhalen van Marc Sleen beziggehouden. Merho zelf legde zich toe op het uitwerken van de scenario's.
Doch Stallaert vond van zichzelf dat de "Kiekeboe-stijl" hem niet lag, en besloot eind 2005 om ermee te stoppen. In zijn plaats kwamen twee nieuwe helpers, Steve Van Bael (bekend van de stripreeksen Link en Figaro) en Thomas Du Caju (bekend van de stripreeks Sabatini en Betty en Dodge). Ondertussen is Steve Van Bael niet langer een medewerker van Merho, hij gaf het potlood door aan Kristof Fagard.
Andere.
Andere vaste medewerkers van Merho zijn echtgenote Ria Smits, zijn dochter Ine, Peter Koeken, Thomas Du Caju, Kristof Fagard en Rik Dewulf. De laatsten worden als medewerker vermeld in "De Heren van Scheurbuyck".
