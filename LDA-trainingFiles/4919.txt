	Winst Kramer is nauwelijks meer dan troostprijs
	Van onze verslaggever
John Volkers

WESTERLAND
Alsof het een grote schaatswedstrijd betrof, was er voor de winnaar een rondje in de arreslee. Op geen dertig kilometer van zijn vertrouwde Friesland kreeg Yep Kramer de huldiging van een kampioen. Voor de marathonrijder uit Oudeschoot was de zege op het Amstelmeer, een van de twaalf klassiekers uit het natuurijsseizoen, evenwel niet meer dan een troostprijs.

Bij de verdediging van zijn nationale titel op het buitenijs, twee weken geleden in Ankeveen, hielp Kramer zijn seizoen direct naar de knoppen. Hij viel over een sneeuwrichel op zijn rug en kneusde drie ribben, een bijzonder pijnlijke blessure waarbij zelfs de minste lach al op een messteek in de romp lijkt.
De kopman van Klerk's, een 'afmaker' pur sang, werd geforceerd klaargestoomd voor de Elfstedentocht die vijf dagen later zou plaatsvinden. 'Voor zo'n grote wedstrijd kun je het mentaal ook opbrengen om pijn te lijden. Maar al die wedstrijden die daarna nog komen, worden je gauw te veel.'
De mooiste zaterdag van het jaar liep in Leeuwarden voor Kramer toch op de gevreesde zwarte dag uit. Hij kon aardig mee in de kopgroep, maar werd uit de voorste rijen gereden door een sluwe manoeuvre van het koppel Hulzebosch-Van Benthem. 'Ik had gehoopt tot Dokkum bij te blijven. Dan had ik voor de wind toch behoorlijk mee kunnen tellen, zeker in de slotfase.'
Hulzebosch had dezelfde inschatting van zaken en wilde Kramer absoluut kwijt uit de kopgroep. 'Hij wilde blijkbaar weten of het van mijn kant toneelspel was. Want ik kon lang meedraaien. Misschien mankeerde ik niks, moet hij gedacht hebben.'
Maar de gekneusde ribben waren wel zeker een substantiële hindernis voor wat de belangrijkste overwinning uit zijn carrière als marathonspecialist had moeten worden. Als allrounder werd hij in 1983, bij de Europese kampioenschappen van Den Haag, nog nummer twee achter Hilbert van der Duim.
Kramer werd achtste in de Elfstedentocht, gezien zijn leeftijd (39) is misschien zijn laatste kans verkeken, maar gisteren ging hij er met ouderwetse gretigheid tegenaan op het natuurijs. Zaterdag, op de Rotte Meren, had hij zich voor het eerst weer redelijk gevoeld. 'Ik heb nu alleen nog contactpijn. Als ze me raken. Tot gisteren deed alleen het rijden al pijn, de spanning van de schaatshouding was me dan te veel.'
De Fries, winnaar van de eerste buitenijswedstrijd in de dagen rond Kerstmis (Veenoord), had woensdag in België voor het eerst sinds de Elfsteden weer gereden, was kapot gegaan op het Veluwemeer en had in Zevenhuizen kilometers in de benen gekregen. Hij reageerde attent toen in de laatste van twintig ronden (die gingen over vijf kilometer) de tienhoofdige kopgroep uit elkaar spatte.
Klassementsleider Pieterse, Kromkamp, Baars, Huitema, Bouma, Rozendaal en Bakker konden de uitlooppoging van Kleine niet beantwoorden. Natuurijsspecialist Van Meggelen kon wel counteren en Kramer sloot namens Klerk's aan, waarmee hij en Kleine de Amsterdammer in de sandwich hadden.
De sprintsnelheid van Kramer - pikant detail voor Hulzebosch, voor de wind - besliste de zaak en bracht zijn ploeg de tweede klassieke overwinning van deze winter. De eerste zege was voor Borst in Maasland, twee dagen voor de Tocht der Tochten.
Dasia, het collectief van de fanatieke ploegbaas Van Kempen, is vooralsnog topscorer in het regelmatigheidsklassement. Sprinter Pieterse won twee keer (Eernewoude en Rotte Meren), Verduin éénmaal (NK Ankeveen). Wehkamp heeft door René Ruitenberg net als Klerk's twee zeges (USA en Veluwemeer) staan. Stam (Noorder Rondrit) en Hulzebosch (Holland-Venetië) waren de andere winnaars, namens Van Lingen en Buiter.
De zege van Angenent in de Elfstedentocht telt niet voor het klassement dat bijna beslist is. Officieel staan nog de klassiekers Loosdrecht (vandaag?) Noordwesthoek (dinsdag, met een nog groter vraagteken), Oldamtrit en de Driedaagse van Ankeveen op de lijst. De ploegleiders verwachten nog een tweede vorstperiode waarin deze wedstrijden nieuwe spanning kunnen brengen.

Foto
	Het bijna complete peloton tijdens de Rottemerentocht. FOTO ANP

