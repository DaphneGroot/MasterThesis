South Dakota.
South Dakota (Nederlands: "Zuid-Dakota") is een van de staten van de Verenigde Staten. De standaardafkorting voor de "Mount Rushmore State", zoals de bijnaam luidt, is "SD". De hoofdstad is Pierre.
Geschiedenis.
Het gebied dat nu South Dakota heet werd oorspronkelijk bevolkt door de Indianenstammen als de Lakota, die ook bekendstaan als de Dakota of de Sioux. Lakota betekent "vriend". Daarna was de regio lang in Franse handen. Een gedeelte van de staat werd door de Verenigde Staten verworven in een transactie die de Louisiana Purchase is gaan heten. De rest volgde in 1818, toen hierover een verdrag werd gesloten met de Engelsen.
Op 2 november 1889 werden North Dakota en South Dakota formeel, als 39ste en 40e, staten van de Verenigde Staten. Op 29 december 1890 vond bij het plaatsje Wounded Knee een bloedbad plaats. In 1973 werd dit stadje ruim twee maanden bezet gehouden door een groepering die eiste, dat de federale regering haar afspraken in de verdragen met de oorspronkelijke bewoners zou nakomen.
Geografie.
De staat South Dakota behoort tot de Great Plains-regio en beslaat 199.905 km², waarvan 196.735 km² land is. Het westen behoort tot de "Mountain"-tijdzone, het oosten tot de "Central" tijdzone. South Dakota grenst in het noorden aan North Dakota, in het westen aan Montana en Wyoming, in het oosten aan Minnesota en Iowa en in het zuiden aan Nebraska.
De belangrijkste rivier is de Missouri. Het grootste gedeelte van de staat is vrij vlak, maar in het westen bevinden zich de Black Hills en de Badlands. Het hoogste punt is Harney Peak (2207 m). In de Black Hills bevindt zich het wereldberoemde Mount Rushmore-monument. De Badlands zijn rijk aan fossielen.
Demografie en economie.
In 2000 telde South Dakota 754.890 inwoners (3,8 per km²) waarvan ongeveer 50% van de bevolking in een stedelijk gebied woont. De grootste stad is Sioux Falls, in het zuidoosten. Ongeveer 40% van de bevolking is van Duitse afkomst.
In de staat liggen uitgestrekte Indianenreservaten.
Het bruto product van de staat bedroeg ca. 32 miljard dollar in 2006 en ca. 41 miljard dollar in 2013.
Bestuurlijke indeling.
South Dakota is onderverdeeld in 66 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2010 is Dennis Daugaard van de Republikeinse Partij verkozen tot gouverneur van de staat South Dakota.
De wetgevende macht bestaat uit het Huis van Afgevaardigden van South Dakota ("South Dakota House of Representatives") met 70 leden en de Senaat van South Dakota ("South Dakota Senate") met 35 leden.
