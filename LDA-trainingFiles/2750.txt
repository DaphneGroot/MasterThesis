	Burgemeester Patijn vraagt wettelijke mogelijkheden om op te treden bij dreigende ordeverstoringen 'Ik moet zorgen dat mijn burgers veilig zijn'
	
Van onze verslaggevers
Marc van den Broek
Victor Lebesque
 AMSTERDAM
'Preventief arresteren?' Burgemeester Patijn schudt het hoofd. 'Daar wil ik niets van horen. Dat hoort niet in een stad als Amsterdam, het is on-Nederlands. Ik ben absoluut geen hardliner.'
Patijn kwam deze week onder vuur te liggen naar aanleiding van de arrestatie van ruim zeshonderd demonstranten tijdens de Eurotop in juni. Een deel van hen, dat de avond voor het begin van de top vanuit actiecentrum Vrankrijk was vertrokken voor een demonstratie, werd opgepakt op verdenking van deelname aan een criminele organisatie (artikel 140). Op het moment dat de politie optrad, had de groep nog geen strafbaar feit begaan.
De commissie-Schalken, die op verzoek van de gemeenteraad de klachten over het politieoptreden onderzocht, velde een vernietigend oordeel: de massale arrestaties waren onwettig.
'Leuk is anders, maar vergeet niet dat we de commissie op een groot aantal punten gelijk geven; niet in alles. Schalken heeft vanaf het begin gezegd dat hij het niet eens is met het gebruik van artikel 140. En dat is hij gaan onderzoeken. Zijn mening is er n, net zoals die van anderen', zegt Patijn.
De burgemeester wil zich verdedigen tegen de beschuldiging van de commissie. Het beeld dat hij een voorstander zou zijn van een beperking van de burgerrechten of van onmiddellijk ingrijpen in de stad, wil hij verre van zich werpen. Toch is die indruk ontstaan.
Patijn zegt in een soortgelijke situatie hetzelfde te zullen doen. Tevens pleit hij voor extra wettelijke mogelijkheden om op te treden. 'Ik hoef geen artikel om mensen preventief op te pakken. Ik denk dat artikel 141 (openlijke geweldpleging) op een paar punten moet worden aangepast.'
Patijn heeft een inval in het pand Vrankrijk, vlak na de massa-arrestatie, afgeblazen. Korpschef Nordholt en hoofdofficier van justitie Vrakking hadden voorgesteld om naar binnen te gaan. De ME-linies waren opgesteld en een speciale eenheid stond klaar om per helikopter op het dak te worden afgezet.
'Ik vond de aanwijzingen te vaag. Er was met een vuurpijl geschoten en er zouden flessen met benzine staan. Nou ja. Ik vond het gevaarlijk, zowel voor de politie als voor de situatie in de stad. 's Nachts heb ik het beleidscentrum gebeld, want ik kon niet slapen van de helikopter die maar boven de stad bleef cirkelen. ''Jij bent de baas'', zeiden ze. Dus is de actie afgeblazen.'
Patijn blijft artikel 140 verdedigen. Hij noemt voorbeelden van omstandigheden waarbij de politie mensen oppakt voordat ze iets strafbaar hebben gedaan. 'Iemand van wie door recherchewerk is komen vast te staan dat hij moordplannen heeft, haalt de politie van straat als hij met een geweer gaat wandelen.'
Zoiets speelde ook tijdens de massa-arrestaties. Patijn: 'Nordholt en Vrakking stonden in de Spuistraat waar de groep was ingesloten door de ME. Ter plekke besloten ze artikel 140 te gebruiken. We hebben overlegd en ik heb ingestemd.'
Patijn stemde toe omdat de groep de openbare orde dreigde te verstoren. 'Ik moet ervoor zorgen dat mijn burgers veilig zijn. We hadden serieuze informatie dat de demonstranten van plan waren vernielingen aan te richten. De openbare orde is mijn verantwoordelijkheid.'
Pas enkele maanden voor de top ging de gemeente zich bezighouden met eventuele ordeverstoringen. Er waren hierover bezorgde berichten van de Binnenlandse Veiligheidsdienst en andere bronnen.
Patijn geeft toe dat de massale arrestaties een negatief beeld geven van een verder geslaagd politieoptreden rond de Eurotop. 'Het zwakste punt is het lastige artikel 140. Ik zal daarom niet moeilijk doen bij schadeclaims. Als advocaten zich tot mij wenden, wil ik bij aantoonbare schade de zaak best schikken.'
Dat Amsterdam ongastvrij is geweest voor de demonstranten, is volgens Patijn niet waar. 'Iedereen mocht bijna overal komen. Kijk eens naar de top in Maastricht, tien jaar geleden. Het hele centrum was afgesloten voor demonstranten. Ik had hetzelfde kunnen doen. Het is best leuk demonstreren op het Osdorpplein of bij de Arena. Maar ik heb me kwetsbaar opgesteld en de stad open gehouden.'

Foto
	Schelto Patijn. FOTO GUUS DUBBELMAN

