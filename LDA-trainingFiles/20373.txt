Tegelen.
Tegelen (Tegels: "Tegele") is een dorpskern en stadsdeel van de gemeente Venlo in Noord-Limburg. Tot 2001 was het een zelfstandige gemeente (waarvan de oude vlag hiernaast is opgenomen). Sindsdien hoort het bij Venlo. Het kloosterdorp Steyl maakt deel uit van dit stadsdeel Tegelen.
Bestuurlijke indeling.
Het stadsdeel Tegelen heeft dezelfde indeling behouden als de voormalige gemeente Tegelen. De linkerlijst geeft de ligging van de kernen van het stadsdeel Tegelen weer. De rechterlijst geeft de ligging van de wijken van de plaats Tegelen weer.
Natuurlijke historie.
Tegelen ontleent zijn naam hoogstwaarschijnlijk aan het Latijnse 'Tegula' (vergelijk: "tichel") dat dakpan betekent. Deze naam werd reeds door de vroeg-middeleeuwse bewoners gebruikt en komt waarschijnlijk van de potten- en pannenbakkerijen in het dorp. Uit de klei van Tegelen wordt ten oosten van Tegelen al eeuwen klei gewonnen voor de keramische industrie. Of 'Tegula', of een daaraan verwante naam, al in de Romeinse tijd de naam van de toenmalige "vicus" was is niet meer met zekerheid na te gaan
Vanwege de vele fossiele vondsten die in de klei van Tegelen zijn gedaan is het geologisch tijdvak Tiglien (2,40 tot 1,80 miljoen jaar geleden, onderdeel van het Pleistoceen) naar Tegelen genoemd. De vaak metersdikke klei van Tegelen werd afgezet door de Rijn. Tijdens het Tiglien liep de Maas namelijk niet langs Tegelen, maar voegde deze zich boven Aken bij de Rijn die toen een heel stuk westelijker stroomde dan nu het geval is.
In de Tegelse klei werden de fossiele resten van onder andere de bever, watermol, hyena, panter, stekelvarken, tapir, grote Tegelse hert, kleine Tegelse hert, beer, neushoorn, nijlpaard, moerasschildpad, Zuidelijke olifant en makaak-aap gevonden. Deze "Macaca florentina" leek veel op de hedendaagse berberaap ("Macaca sylvanus"). Nooit eerder werden zo ver noordelijk fossielen van apen aangetroffen. Onlangs werd ontdekt dat in Tegelen ook de vliegende eekhoorn heeft geleefd, en verder een soort slaapmuis, die nu alleen nog in Japan voorkomt. Tussen de meer dan honderd in de klei gevonden plantensoorten zaten de rubberboom, Spaanse aak, vleugelnoot en cipres.
In de plaatselijke botanische tuin de "Jochumhof" is in de jaren zeventig een levende reconstructie gemaakt met planten die hier groeiden tijdens de Tiglien-periode. Helaas is dit 'tiglienpark' sindsdien verwaarloosd.
Geschiedenis.
Al in de prehistorie werden er potten gebakken in Tegelen wat bevestigd is door verschillende vondsten van urnen. Sinds die tijd is er min of meer continu klei opgegraven om potten, pannen en stenen te bakken aanvankelijk voor regionale behoeften. Bij opgravingen in Tegelen zijn verschillende Romeinse pottenbakkers- en dakpanovens gevonden. De Sint-Martinuskerk van Tegelen wordt al rond het jaar 800 vermeld in bisschoppelijke en kloosterarchieven. Wegens de strategische ligging werden er al vroeg diverse kastelen en versterkte boerderijen gevestigd. Hiervan waren de belangrijkste het Kasteel Holtmühle en de Oude Munt. Gedurende de Middeleeuwen werd er dan ook geregeld strijd gevoerd in en om Tegelen en ook wegens de nabijheid van de vestingstad Venlo waardoor legers die de vestingstad wilden innemen vaak in Tegelen bivakkeerden. In de loop der tijd werd in Venlo een kazerne gevestigd en in het nabije Blerick een fort waardoor er ook gedurende de 16e eeuw t/m 18e eeuw regelmatig plunderende legers door Tegelen trokken.
Het is weinig bekend dat Tegelen nog eeuwenlang tot het, op het Duitse achterland georiënteerde, hertogdom Gulik heeft behoord, terwijl Venlo bij het meer op de Republiek gerichte Hertogdom Gelre behoorde. Tegelen was voor Venlo dus heel letterlijk 'buitenland' en vice versa. Dat feit verklaart dat het dialect van Tegelen duidelijk verschilt van dat van Venlo, en het verklaart ten dele ook de rivaliteit tussen beide stadsdelen, zie hiervoor Land van Gulik. We vinden de zwarte, ongekroonde leeuw van Gulik op een geel veld ook gedeeltelijk terug in de vlag van Tegelen (zie afbeelding).
Na de Franse Tijd ging Tegelen definitief naar het koninkrijk der Nederlanden. Tegelen ontwikkelde zich al vroeg in de 19e eeuw tot een regionaal industriecentrum. De traditioneel aanwezige potten- en steen bakkerijen groeiden uit tot grotere fabrieken en later in de eeuw kwamen er staal- en tabaksfabrieken bij. Na 1900 kwam hier de tuinbouw bij. De pottenbakkerskunst nam in Tegelen een hoge vlucht vanaf ongeveer 1750 tot de Tweede Wereldoorlog.
Het economische en sociale leven voor deze oorlog werd beheerst door een klein aantal fabrikantenfamilies die elkaar de bal toespeelden. Een berucht voorbeeld van hoe dezen hun werknemers behandelden en in hun macht hielden is een affaire die speelde in de Eerste Wereldoorlog. De kleiwarenfabrikanten beweerden dat ze door de economische blokkade van Duitsland bijna failliet waren en dat ze alleen konden overleven door de (al magere) lonen drastisch te verlagen. De arbeiders gingen in staking maar op een gegeven moment was de stakingskas leeg. Door bemiddeling van de Tegelse geestelijkheid gingen de arbeiders weer aan het werk, maar wel tegen een zeer schamel hongerloon. Achteraf kwam naar buiten dat de fabrikanten nooit op het punt van faillissement hadden gestaan maar daarentegen exorbitante winsten hadden opgestreken door hun zeer lage loonkosten. Dat ze inderdaad flink verdienden is nog steeds te zien aan de enorme villa's die deze fabrikanten bewoonden en die her en der in Tegelen staan.
Na de oorlogstijd nam het aantal fabrieken in Tegelen gestaag af. Alle ijzergieterijen, waaronder de Globe, bekend van haar putdeksels, verdwenen; enkel aluminiumgieterij Giesen bestaat nog. Van de kleiwarenindustrie, inmiddels overgegaan in internationale handen, zijn nog drie fabrieken over. Van een steenfabriek, Canoy-Herfkens, staat de schoorsteen er nog als aandenken aan een roemrucht verleden.
De rivaliteit tussen Tegelen en Venlo bleef bestaan, mede doordat Venlo sinds de jaren 50 doorlopend probeerde het kleinere Tegelen te annexeren. Einde 20e eeuw werd Tegelen door Venlonaren ook wel "Venlo-Zuid" genoemd, tot ergernis van de inwoners van Tegelen. In 2001 werd Tegelen gemeentelijk samengevoegd met Belfeld en Venlo tot de nieuwe gemeente Venlo. Sindsdien wordt in Tegelen opgemerkt dat Belfeld nu "Venlo-Zuid" is, Tegelen het centrum en Venlo "Genooi" (verwijzend naar het meest noordelijke deel van Venlo). Tegenwoordig is de rivaliteit tussen de inwoners van Tegelen en Venlo echter sterk afgenomen, zeker nadat de voormalige gemeente Arcen en Velden is gefuseerd met de gemeente Venlo.
Economie.
Tegelen heeft zijn naam gegeven aan de Klei van Tegelen, een fossielenrijke kleisoort die al sinds de Romeinse tijd gebruikt werd om er dakpannen en tegels van te bakken. In de tweede helft van de 19e eeuw werden kleiwarenfabrieken opgericht zoals "Canoy-Herfkens" (1883) aan Venloseweg 77; dakpannenfabriek Jos. Kurstjens (1873) aan Nassaustraat 43; kleiwarenfabriek A. Russel (1885) aan Egypte; kleiwarenindustrie Gebr. Laumans (1845) aan Hondsdiekerweg; Teeuwen's kleiwarenindustrie (1844); Terca Baksteen aan Kaldenkerkerweg 31-33. Diverse onderdelen van deze fabrieken werden geklasseerd als Rijksmonument.
Van de metaalindustrie kan worden genoemd: IJzergieterij Hekkens (1888) aan Hoogstraat 12; Machinefabriek W. Poeth & Zn. (1921) aan Hoogstraat 1a; IJzergieterij De Globe (1903), in 1971 verplaatst naar Belfeld.
Bezienswaardigheden.
Tegelen gezien vanuit de wijk Maasveld.
Zie de lijst van rijksmonumenten in Tegelen voor de ongeveer 80 rijksmonumenten.
Natuur en landschap.
Tegelen ligt aan de Maas op een hoogte van ongeveer 18 meter. Naar het oosten toe, op het hoogterras, loopt de hoogte op tot bijna 50 meter. Hier bevinden zich de kleigroeven, en er ligt het natuurgebied Holtmühle, dat in Duitsland aansluit op het natuurgebied Ravensheide en het Brachterwald. Meer naar het noorden vindt men de Onderste en Bovenste Molen en het natuurgebied Jammerdaalse Heide.
Verenigingsleven.
Het door Charles Eyck ontworpen Timpaan-plastiek in het voormalige gemeentehuis van Tegelen.
Tegelen heeft een rijk cultureel leven met diverse toneel-, muziek- en zangverenigingen en ook een symfonieorkest. Hierbij heeft de horeca altijd een belangrijke rol gespeeld. Zo telde Tegelen in het begin van de 20e eeuw op 5000 inwoners 130 cafés. Wel waren verreweg de meeste hiervan zogenaamde 'huiskamercafés'; een kleine ruimte waar wat gedronken kon worden door de gasten, meestal buurtgenoten, kennissen en vrienden.
In de Tegelse bossen ligt "Speelpark Klein Zwitserland", met onder andere het eerste natuurspeelbos van Nederland en met de hoogste schommel en langste glijbaan van Europa.
Vanaf 1931 worden de Tegelse passiespelen opgevoerd, sinds 1975 om de vijf jaar. De passiespelen worden gehouden in openluchttheater De Doolhof en in 2000 trokken deze zo'n 60.000 bezoekers.
Ook in Tegelen wordt elk jaar volop carnaval ("Tegels: Vastelaovend") gevierd. Tegelen telt de volgende carnavalsverenigingen: VG (VastelaovesGezelsjap) D'n Oeles, VG de Beerpiëp, VV (Vastelaovesvereiniging) de Boereraod, VV De Kleitrappers(opgeheven) en Vv. De Kaetelaers (Steijl).
Elk jaar (sinds 1984) vindt er op de eerste zaterdag van september het "Bluesrock Festival" plaats in het Openluchttheater De Doolhof. Grote namen als Rory Gallagher (verschillende malen), Ten Years After, Johnny Winter hebben er opgetreden.
Lokale omroep.
Tot de opheffing van de gemeente Tegelen in 2001 had Tegelen een eigen lokale omroep, Stichting Lokale Omroep Tegelen (SLOT). In 2001 fuseerde SLOT met Stadsomroep Venlo in het nieuwe Omroep Venlo.
Verkeer en Vervoer.
Station Tegelen, sinds 1997 aan De Drink
