	'Hun kind droeg ik met meer liefde dan mijn eigen zoon'
	'Hier staat Kurt zowat te janken bij de bevalling. En hier, dit is echt het jonge stel, Kurt en Bert, helemaal gelukkig met hun pasgeboren kindje. Het gaf mij een ontzettend goed gevoel, te zien dat zij zo in elkaar opgingen met hun kindje op schoot. Een week na de bevalling vertrokken ze. Ik kreeg de stapel foto's van de bevalling en zij namen het kind mee. En weg waren ze. De foto's hebben voor mij heel veel betekend bij het rouwen. Daar aan de muur hangt een foto van Jermain zoals hij nu is, negen jaar oud.
Zwangerschap wordt beschreven als mooi, bijzonder, fantastisch. Maar bij mij was dat de eerste keer helemaal niet zo. Ik werd ziek, en de bevalling was n grote ellende. Het interesseerde mijn man nauwelijks. Hij kwam pas heel laat langs. Ik heb urenlang alleen gelegen in de verloskamer, me doodeenzaam gevoeld.
Voor mij is het altijd een rotgevoel gebleven. In de loop der jaren werd ging ik er steeds meer naar verlangen het nog eens over te kunnen doen, maar dan goed. Toen ik ontdekte dat ik lesbisch was, dacht ik dat ik het wel kon schudden. Bij het COC kwam ik erachter dat het niet zo moeilijk is voor een lesbische vrouw om moeder te worden, maar ik had geen partner. Ik wilde geen bommoeder worden. Bovendien, na mijn scheiding voedde ik mijn zoon al alleen op.
In een programma van Sonja Barend vertelde iemand over vrouwen in Amerika die voor anderen een kind baarden. Dat is het, wist ik direct, dat ga ik doen. Wel een zwangerschap, maar niet de hele opvoeding. En dat zou kunnen, als ik het kind voor een ander zou dragen.
Het heeft twee jaar geduurd voordat ik zover was. Je moet er niet in een vlaag van verstandsverbijstering aan beginnen. Ik heb dus successievelijk alle onderwerpen die erbij horen overdacht en doorgepraat met anderen.
Eigenlijk wist ik van begin af aan dat ik het voor homomannen zou doen, omdat die heel moeilijk aan een kind kunnen komen. De eerste ontmoeting had plaats op neutraal terrein, in de restauratie van Utrecht CS. Ik had een advertentie geplaatst in het blad van het COC. Het was echt een sollicitatiegesprek. Ik wilde van Kurt en Bert weten hoe lang zij al dachten over het krijgen van kinderen, zij wilden van mij weten hoe bezonnen mijn beslissing was om draagmoeder te worden.
We zijn een keer een weekend samen op de camping geweest, om de vriendschap te vormen. Veel gesprekken hebben we niet gevoerd, wel heel intensieve. Ik raakte er steeds meer van overtuigd dat zij het zeer waard waren, dat ze heel erg een kind verdienden.
In het contract stond dat ik verplicht was, op straffe van een boete van vijftigduizend gulden, het kind af te staan. Zij waren verplicht het kind te aanvaarden, met of zonder gebreken. Ik was verplicht zo gezond mogelijk te leven. Zij zouden hun best doen eventuele aanspraken tegen te gaan die het kind zou kunnen maken op het erfdeel van mijn zoon. Want juridisch is het nog steeds mijn kind.
Na die gesprekken zijn we direct begonnen. Kurt zou de biologische vader worden. Hij verlangde het meest naar een eigen kind. Bert heeft broers, Kurt was de enige jongen, zijn familienaam zou uitsterven. Het was ook voor zijn vader heel belangrijk dat er een nazaat kwam.
Ik wilde zelf insemineren. De eerste keer dat ik die jongens naar boven stuurde om voor zaad te zorgen, kwamen ze na een kwartier beneden. Van de zenuwen lukte het niet. Nou goed, toen dronken we een kopje koffie en daarna een borreltje. Na een uur probeerden ze het nog een keer en toen ging het wel.
In de week dat je vruchtbaar bent, moet je drie keer insemineren. Zij gingen naar boven om zaad te produceren, en daarna ging ik naar mijn slaapkamer om het met behulp van een injectiespuit in te brengen in de vagina. Je moet een kwartier met je billen op een kussen blijven liggen, zodat het zaad niet terug kan lopen. Het waren heel gezellige avonden, met drankjes en hapjes.
De zwangerschap was fantastisch. Ik ben nog nooit in mijn leven zo op handen gedragen als die negen maanden. Die zwangerschap was heel erg van ons drien, we zijn ook heel goede vrienden geworden. Het was hun kind dat in mijn buik mocht groeien. Ik heb een logeetje in huis, zo voelde het. Het was hun kind, maar ik heb het met meer liefde gedragen dan mijn eigen zoon. Ik was met die zwangerschap van mijn zoon eigenlijk ook blij, maar door alle problemen heb ik er niet echt van kunnen genieten. Ik heb ook foto's laten maken, want tijdens de eerste zwangerschap wilde mijn man daar niets van hebben. Hij geneerde zich voor een vrouw met een dikke buik, terwijl voor deze mannen mijn buik niet dik genoeg kon worden.
De laatste veertien dagen van de zwangerschap hebben ze bij mij doorgebracht. Bert ging naar zijn werk, Kurt bleef hier. Kan het luxer, een zwangere vrouw van wie het huishouden wordt gerund door een van de vaders? Hij lapte de ramen, hij haalde de boodschappen, hij stofzuigde. Ik heb helemaal niets meer hoeven doen, die laatste weken.
Zal ik hem kunnen weggeven, heb ik me voor de zwangerschap afgevraagd. Als je in verwachting bent, krijg je met emoties te maken die je nooit eerder hebt ervaren. Aan de andere kant, het is voor veel vrouwen helemaal niet zo dat die bezitsdrang er al op het moment van de geboorte is. Die komt naderhand pas. Toen ik eenmaal zwanger was, was de overtuiging heel sterk dat het hun kind was en dat zij het zouden krijgen.
Ik heb heel bewust gekozen wat ik wel zou doen met het kind en wat niet. Voor de baby is het heel goed om borstvoeding te krijgen, maar voor de moeder niet. Dan bouw je een band op en dat moest nou juist niet. Dus heb ik hem de ene keer borstvoeding gegeven, en de andere keer kreeg hij de fles van een van de vaders.
Overdag lag hij naast mijn bed in de wieg, 's nachts lag ie bij de vaders op de kamer te slapen. Zij gingen eruit als de baby huilde. Zij wilden dat kind, dus zij moesten er ook voor opstaan. Dan had had ik wel een beetje leedvermaak.
Als het aan Kurt en Bert had gelegen, waren ze de dag na de bevalling vertrokken. Maar ik had negen maanden lang een band gehad met die baby. Ik had tijd nodig, en een manier om afscheid te nemen. Dus bleven ze een week, tegen hun zin. Bert vond het echt een risico. Die was bang dat als ik de baby eenmaal had gezien, ik hem niet meer kwijt zou willen.
Pas vlak voor de jongens weggingen, ben ik naar beneden gegaan. Zij hebben de babyspulletjes die nog op mijn slaapkamer stonden gepakt en in de auto gezet. De baby lag in de reiswieg op tafel. Ik ben nog een half uur alleen geweest met hem, heb tegen hem gepraat en hem kusjes gegeven en afscheid genomen. Toen hebben ze de baby opgepakt en in de auto gezet. Ik heb voor het raam staan zwaaien en vreselijk gehuild. Het was moeilijk om zoiets heel kostbaars te zien verdwijnen.
Aan de hand van een programma dat ik zag over moeders met een doodgeboren kindje, heb ik bepaald hoe het rouwproces eruit zou moeten zien. In het programma bleek dat het baren van het kind zonder het daarna nog te zien heel erg was. Het was heel belangrijk voor de moeder te weten hoe het kind eruit zag.
Ik wilde een blijvende herinnering hebben in de vorm van een fotoboek. De eerste dagen heb ik huilend de foto's zitten inplakken. Als er mensen langs kwamen liet ik het album zien. Ik pak het nog wel eens uit de kast, gewoon om er even naar te kijken.
Ik heb hem in het begin vreselijk gemist, echt pijn gehad. Op het moment dat die borsten gaan knellen wil je er alleen maar een baby tegenaan houden om ze leeg te laten drinken. Ik moest zelf afkolven, en dan zat ik vaak te janken.
In de loop van de tweede week dacht ik dat ik er al beter tegen kon, maar dat viel tegen. Ik zou op zondag naar hun toegaan, maar op zaterdag hield ik het gewoon niet meer. Het gevoel dat je een sigaret wilt, terwijl ze op zijn. Ik moest heel nodig dat kind vasthouden. Ik geloof dat ik wel 140 heb gereden, barstend van verlangen.
Toen ik het kindje eenmaal zag en vast kon houden was de pijn weg. Dan kon ik er weer even tegen. Maar de moeite die ik ermee had was mijn moeite, die legde ik niet op hun bordje.
In het begin ging ik er iedere twee weken naar toe, de jaren daarna iedere vier weken. Voor mij is Jermain een heel bijzonder petekind. Ik vind het interessant om zijn opgroeien van een afstand te volgen. Leuk om spelletjes mee te doen, een liedje mee te zingen, een verhaaltje voor te lezen, maar gelukkig hoef ik er de rest van de week niet voor te zorgen. Leuk dat ik hem gebaard heb, maar fijn dat hij bij hun is.
Vooral in het begin had ik het fijn gevonden als hij eens een week was komen logeren, maar dat was voor hun denk ik toch bedreigend. Dit jaar kunnen ze niet op vakantie en toen heb ik gezegd: ''Nou, je mag Jermain ook bij mij te logeren sturen.'' Dan zegt Bert niet ja of nee, dan zegt ie alleen maar: ''Ik weet niet of Jermain dat wil.'' Ik heb de boodschap begrepen en als zij niet willen, willen ze niet. Het is hun kind en het is hun beslissing. Ik doe daar niet moeilijk over.
Jermain is heel enthousiast altijd, vliegt me altijd heel stevig om de nek. ''Mamma Tonnie, wat ben ik blij dat ik jou weer zie'', roept ie dan. Dat is hartverwarmend. Vorig jaar met moederdag had ie een tekening gemaakt en daar had ie zo'n leuk ballonnetje met I miss you op gezet. Dat schiet me dan wel even diep in het hart.
Door omstandigheden hebben we elkaar de laatste jaren vier of vijf keer per jaar gezien, en dat is mij eigenlijk te weinig. We hebben nu weer ieder ons eigen leven. Die bezoeken eens in de veertien dagen, dat zou nu echt te veel zijn, zowel voor hun als voor mij. Dat denk ik beslist.'

