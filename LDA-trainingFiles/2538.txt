	'Referenda in Amsterdam lopen ten einde'
	Van onze verslaggever
Marc van den Broek

AMSTERDAM
Het referendum in Amsterdam heeft zijn langste tijd gehad. Dit is de overtuiging van de Amsterdamse politicoloog dr. Ph. van Praag. Het aantal stemmen dat nodig is om een besluit van de gemeenteraad te verwerpen, is namelijk zo hoog dat volgens Van Praag het referendum zijn aantrekkelijkheid snel zal verliezen.

De politicoloog verwacht dat aanstaande woensdag het referendum over de aanleg van de woonwijk IJburg zal stranden op het buitensporig hoge aantal tegenstemmers dat vereist is. Er zijn er ten minste 155 duizend nodig, de helft plus n van het aantal mensen dat bij de laatste gemeenteraadsverkiezingen heeft gestemd.
Van Praag: 'Er komen nog een of twee pogingen, die de tegenstanders dan zullen verliezen. Op papier blijft het referendum mogelijk, maar in de praktijk zal niemand zich er nog aan wagen.'
De politicoloog is docent aan de Universiteit van Amsterdam. Hij onderzoekt campagnes van verkiezingen en referenda. De hoge drempel ziet Van Praag als de grootste bedreiging van het referendum als succesvol democratisch instrument. De gemeente Amsterdam heeft de referendumverordening onlangs aangepast. Die aanpassing houdt in dat bij onderwerpen waarover de meningen verdeeld zijn, een ongeveer even hoge opkomst nodig is als bij gemeenteraadsverkiezingen, wil een raadsbesluit sneuvelen.
'Dat is een zware eis', oordeelt Van Praag. 'Een referendum stelt hoge eisen aan de kiezers, want ze moeten zich in het onderwerp verdiepen. Bij verkiezingen ligt dat anders. Sommige kiezers lezen programma's, de meesten stemmen uit gewoonte.' Het is een belangrijke oorzaak van de lage opkomst bij referenda.
De hoge drempel werkt volgens Van Praag een vergaande amerikanisering van de campagne in de hand. De tegenstanders moeten zoveel nee-stemmers in het stembureau zien te krijgen dat ze kosten noch moeite sparen. Van Praag herkent dit verschijnsel volop in de strijd over IJburg: 'De campagne krijgt Amerikaanse trekjes.'
Het uit zich in een overdaad aan spotjes op de televisie, advertentiecampagnes in de kranten en een hard gevecht over de beste plekken op reclamezuilen. 'Dit soort verkiezingscampagnes willen we toch niet in Nederland?'
Op de lokale tv-zender AT 5 is de veramerikanisering het best te zien. Reclameblokken bestaan in sommige gevallen voor meer dan de helft uit elkaar tegensprekende filmpjes van Natuurmonumenten, het gemeentebestuur, GroenLinks en burgers die de nieuwe wijk voor hun deur krijgen. Met platte slogans en gelikte plaatjes, die het niveau van een wasmiddelenreclame zelden overstijgen, worden de kiezers bestookt.
Over de reclamezuilen in de stad is hard gevochten tussen de diverse partijen. De vraag was vooral wiens affiche aan de gunstige kant van de zuil mocht hangen, de kant die de automobilist tegemoet rijdt. De gemeente verloor de slag en moest genoegen nemen met de achterkant van de zuilen. Het budget was onvoldoende om de huur van de dure voorkant te kunnen betalen.
Met de campagnes zijn grote bedragen gemoeid. Bij het referendum over de stadsprovincie liepen de budgetten op tot enkele tonnen, nu tot ten minste een miljoen.
Van Praag: 'De ideale campagne is er een zonder spotjes.' Hij heeft zich vooral gestoord aan de harde campagne van de Natuurmonumenten. 'Deze organisatie schept een precedent. Zou een bouwbedrijf als Ballast-Nedam zich mogen storten in een referendum over de aanleg van de metro? Werkt dat niet corrumperend?'
Er is naast de wijze van campagne voeren n¢g een factor die volgens Van Praag het referendum bezoedelt. De politici houden zich schuil. Hij zegt: 'Je ziet dat ambtenaren IJburg verdedigen. Het is de ene deskundige die de andere onderuithaalt met redeneringen die de doorsnee-kiezer niet kan volgen.'
De technische franje domineert, meent Van Praag. 'Het zouden de politici moeten zijn die uitleggen wat hun beweegredenen zijn geweest om voor IJburg te kiezen. Rechtstreekse confrontaties tussen politici en tegenstanders van IJburg, dat zou ik graag willen zien. Maar de politici blijven onzichtbaar. Het lijkt wel alsof ze bang zijn.'

