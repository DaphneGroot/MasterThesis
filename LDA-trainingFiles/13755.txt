Microsoft Excel.
Microsoft Excel is een spreadsheet-programma van Microsoft en onderdeel van het kantoorsoftwarepakket Microsoft Office. Microsoft Excel is in zijn huidige vorm beschikbaar voor het besturingssysteem Microsoft Windows en voor macOS. Op beide platformen is Microsoft Excel de marktleider bij de rekenbladsoftware. Het pakket wordt veel gebruikt voor financiële berekeningen, maar ook in de techniek.
Geschiedenis.
Excel is niet het eerste rekenbladprogramma van Microsoft. In 1982 had Microsoft reeds een rekenblad genaamd MultiPlan op de markt. Multiplan brak echter nooit echt door en werd in 1985 vervangen door Excel. De marktleider in 1985 was het programma Lotus 1-2-3. Excel werd haar grote concurrent.
De eerste versie van Excel werd geschreven voor het 512K Apple Macintosh-platform. Pas in 1987 kwam de Windows-versie, Excel 2.0, op de markt. Aangezien Microsoft Windows in 1987 haast niet gebruikt werd, werd bij Excel 2.0 een gratis versie van Microsoft Windows bijgeleverd. Qua functionaliteit is Excel 2.0 identiek aan de 1.0-versie uit 1985.
Excel was de eerste bedrijfstoepassing voor het Windowsplatform. Vanaf de introductie van Windows 3.0, de eerste praktisch bruikbare versie van Microsoft Windows, oversteeg de verkoop van Excel de verkoopcijfers van Lotus 1-2-3 en nam het haar plaats in als populairste rekenbladprogramma.
Tot aan versie 2002 werd het programma gewoon "Excel" genoemd, vanaf versie 2003 werd het "Microsoft Office Excel" om duidelijker te maken dat het een onderdeel was van de Microsoft Office-suite. Later werd het programma hernoemd naar "Microsoft Excel".
Wereldkampioenschap.
Sinds 2012 bestaat voor Excel een wereldkampioenschap voor financieel modelleren, "Financial Modeling World Championships," onder de titel Modeloff. De voorrondes zijn online, met een finale op een livelocatie. Tot en met 2014 werd de finale gehouden in New York, in 2015 in Londen. De winnaar krijgt een naast een geldprijs een gouden toetsenbord, met als cruciaal detail dat de F1-toets ontbreekt. Bij het gebruik van Excel wordt namelijk soms de F1-toets per ongeluk geraakt, omdat de veel gebruikte F2-toets (voor het bewerken van formules in cellen) ernaast zit. De F1-toets roept dan het hulp-scherm op.
Vernieuwing t.o.v. andere pakketten.
Excel was het eerste rekenbladprogramma dat niet alleen aandacht schonk aan de rekenkundige kant van berekeningen. Met Excel werd het ook mogelijk om de grafische vormgeving van de gegevens te bepalen (lettertypes, celopmaak enz.). Ook in de techniek van de software bracht Excel een aantal nieuwigheden met zich mee. Zo introduceerde Microsoft de 'intelligent cell recomputation'-techniek waarbij bij een verandering van gegevens alleen die cellen automatisch worden herberekend die afhankelijk van deze gegevens zijn. Bij vorige rekenbladprogramma's werden steeds alle cellen herberekend of werd de berekening slechts uitgevoerd na een specifieke vraag van de gebruiker.
Hoewel Microsoft met elke nieuwe versie van Excel meer en meer functies aan het programma toevoegt, kan worden opgemerkt dat de basisfunctionaliteit van het rekenblad nog steeds weinig verschilt van VisiCalc, de stamouder van alle rekenbladprogramma's.
Bestandsformaten.
Microsoft Excel (tot de 2007-versie) gebruikt een eigen binaire bestandsformaat genaamd Binaire Interchange File Format (Biff) als de primaire vorm.[1]
Excel 2007 maakt gebruik van Office Open XML als haar primaire bestandsformaat, een op XML gebaseerd formaat dat na een eerdere XML-gebaseerd formaat genaamd "XML" ("xmlss"), het eerst ingevoerd in Excel 2002. De latere formaat kan geen VBA-macro's coderen.
Office Open XML.
Microsoft Excel 2007, samen met de andere producten in de Microsoft Office 2007-suite, introduceert een reeks nieuwe bestandsformaten. Deze maken deel uit van de Office Open XML (OOXML) specificatie.
Datumsystemen.
Gekozen kan worden tussen het 1900- en het 1904-datumsysteem. Deze keuze bepaalt de conversie van getal naar datum/tijd en omgekeerd. Het minimum is respectievelijk 1 (1 januari 1900, 0.00 uur), en 0 (1 januari 1904, 0.00 uur). Het 1900-datumsysteem heeft als eigenaardigheid dat wordt uitgegaan van het bestaan van de fictieve dag 29 februari 1900, hoewel verder de Gregoriaanse kalender correct wordt gehanteerd. Voor correcte berekeningen van tijdsduur moet men zich daarom beperken tot data vanaf 1 maart 1900; de schaal begint dan met 61, en geëxtrapoleerd is het nulpunt dan 30 december 1899, 0.00 uur. Beide systemen werken voor data t/m 31 december 9999. Voor data van 1 januari 1904 t/m 31 december 9999 is het verschil tussen de getalrepresentaties in beide systemen 1462.
Het 1904-datumsysteem toont een negatief getal met een min gevolgd door de datum/tijd behorend bij de absolute waarde. Dit is vooral handig bij getallen tussen -1 en 0, en een datum/tijd-format dat alleen een tijd laat zien. Het kan handig zijn om positieve en negatieve tijdsverschillen van minder dan 24 uur in uren, minuten en seconden weer te geven.
Ter vergelijking: Apache OpenOffice Calc hanteert de Gregoriaanse kalender correct in de hele periode van 15 oktober 1582 t/m 27 juni 9957, en heeft als nulpunt daadwerkelijk 30 december 1899, 0.00 uur, zodat er voor data van 1 maart 1900 t/m 27 juni 9957 compatibiliteit is met bovengenoemd 1900-datumsysteem.
