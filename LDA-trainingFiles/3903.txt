	Digitaal verliefd
	'HET IS een digitale marteling', verzucht de ene geliefde op het dieptepunt van de Internetrelatie. 'Uiteindelijk zie ik alleen maar dat zwarte scherm dat terug staart', had de ander eerder gemaild. 'Ik wil je uit mijn hoofd zetten. Ga eruit'
Als toeschouwer zit je dan al op het puntje van je stoel. De installatie Subject: emotions encoded van Merel Mirage, te zien op het World Wide Video Festival in het Amsterdamse Stedelijk Museum, laat je in tien minuten doorvoelen wat het kan betekenen om verliefd te worden in cyberspace.
Op een computerscherm verschijnen, alsof ze ter plekke ingetikt worden, de berichten die de geliefden elkaar sturen. Eerst aarzelend - 'Ben je vanavond weer online?' -, maar al snel vertrouwelijker - 'Mijn handen trillen elke keer wanneer ik contact met je leg' -, doorlopen ze alle stadia van de cyberliefde: van totale verrukking tot diepe twijfel aan de zin van een getypte affaire.
'Waarom wind je me op met je complimenten, zegt de een. 'Stel je voor dat ik niet hou van je geur. Dat kunnen we het in het echt wel vergeten.'
De dialoog is de verdichte en geabstraheerde weerslag van een Internetaffaire die de Amsterdamse mediakunstenaar Merel Mirage zelf een jaar lang had. Ruim vijftienhonderd pagina's e-mail bracht ze terug tot een 'gedicht' van zeven bladzijden. 'Ik ben erg ver in die relatie gegaan, omdat ik grenzen wilde aftasten', zegt ze. 'Steeds meer mensen communiceren via Internet, maar wie ben je op het net, wat zijn je emoties waard? Je vraagt je af hoe je moet omgaan met de enorme afstand tussen lichaam en geest.'
Het is niet gek dat mensen die veel op Internet zitten vaak hun lichaam verwaarlozen, zegt ze. Ze leven in twee verschillende werelden. 'Ik heb wel jongetjes gesproken, dik, dun of onooglijk, die op Internet hele romances beleefden. ''Ik kan daar iedereen omhelzen en zoenen'', zei er een. ''Dat durf ik in het echt niet.'''
In de dialoog worden geen namen genoemd, noch plaatsen of seksen. 'Je kunt het ook lezen als een monoloog', zegt ze. Als een echo van je eigen gedachten. Dat is juist het beangstigende: je weet op een gegeven moment niet meer wat je eigen aandeel is, en wat dat van de ander. Het is een illusie, en toch ook weer niet, omdat je wel echte emoties hebt.'
Het is niet de eerste keer dat ze zich ergens volledig en langdurig in stort, om er daarna op persoonlijke en kernachtige wijze verslag van te doen. Merel Mirage woonde jarenlang in Nicaragua, Japan en Tibet, en kwam terug met een aantal opvallende video's, die onder meer vertoond werden op de Binnale in Veneti en het World Wide Video Festival.
Tijd is het sleutelwoord in haar werk. Ze doet niet aan 'snel beelden stofzuigeren'. Ze bl¡jft. Ze gaat, bijvoorbeeld, een jaar in een afgelegen, authentiek Japans dorp wonen, tussen de bejaarden, en begint pas te filmen wanneer ze er volkomen thuis is. Alleen dan, zegt ze, kun je essentile momenten vastleggen: ogenschijnlijk alledaagse, intieme beelden waar grotere, gengageerde thema's (zoals de Chinese bezetting van Tibet) onnadrukkelijk in doorklinken.
De stap van Tibet naar Internet is overigens minder groot dan het lijkt. Mirage kwam met Internet in aanraking toen ze studeerde aan een prestigieuze postacademische media-opleiding in Keulen. Ze raakte gefascineerd door het medium - 'ook een territorium met nieuwe normen en wetten' -, zat soms wel zeventien uur per dag achter het scherm. Het was een 'interne reis', zegt ze - waarvan vroeger of later ook verslag moest worden gedaan.
'Time stops here', is de laatste zin van de dialoog. Het computercontact wordt verbroken. Net als de digitale vlinder die over het computerscherm fladdert - plok, plok, plok, klinkt het zenuwachtig wanneer hij weer eens tegen de rand vliegt -, zoeken ook de geliefden een uitweg.
'Op een gegeven moment moet je kiezen: zien we elkaar of stoppen we ermee', zegt Merel Mirage. 'Hij woonde ergens in Europa, we hebben een afspraak gemaakt. Heel raar was dat. Je weet alles van elkaar, en toch moet je helemaal opnieuw beginnen.'
Ze zijn vrienden geworden. Maar het e-mail contact hield daarna al snel op. 'Als je elkaar in het echt gezien hebt, worden die berichten plots heel leeg.'
Judith Koelemeijer
Subject: emotions encoded. Stedelijk Museum Amsterdam, tot en met 5 oktober.

Foto
	Merel Mirage: 'Het is een illusie, en toch ook weer niet.' FOTO MERLIJN DOOMERNIK

