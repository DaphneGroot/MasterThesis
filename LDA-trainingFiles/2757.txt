	PvdA-kamerlid Middel bedoelde harde kritiek op Terpstra niet persoonlijk  'Erica voert beleid door rond te lopen'
	Van onze verslaggeefster
Jet Bruinsma
 DEN HAAG
De kritiek die het PvdA-kamerlid Bert Middel deze week afvuurde richting staatssecretaris Terpstra van Welzijn bracht leven in het debat over de VWS-begroting, maar wekte ook ontsteltenis. Middel citeerde eerst VVD-leider Bolkestein, die Terpstra in 1994 typeerde als een vrouw 'die in Tanzania minstens vijftig koeien waard is.' Toen kwam zijn aanvulling: 'Bolkestein zal nu moeten toegeven dat het er minder zijn geworden. Straks moet ze nog koeien meebrengen.'
Minister Borst voelde zich genoodzaakt het voor haar staatssecretaris op te nemen. Ze sprak van een 'dissonant', en vond Middels uitspraak 'niet voldoende fijnbesnaard'.
- Waarom haalde u zÂ¢ hard uit?
'In de vorige kabinetsperiode had Erica als lid van de oppositie veel kritiek op de toenmalige minister van Welzijn, Hedy d'Ancona van de PvdA. Erica verwierf er de bijnaam ''moeder van de bejaarden'' mee. Met dat imago kwam ze in het kabinet-Kok, maar van dat beeld is niet veel overgebleven. Erica is een toegankelijk en leuk mens. Daardoor is het gemakkelijker om kritiek te uiten. Mijn opmerkingen waren niet persoonlijk bedoeld.'
Middel erkent dat Terpstra meer dan haar voorganger werd geconfronteerd met een opeenstapeling van maatschappelijke ellende.
'Die pech had ze. Haar mededogen is groot. Ze heeft nu de grenzen van haar enthousiasme leren kennen. Maar ze had de vertaalslag moeten maken naar het voeren van beleid. Ze heeft geen management by speech gevoerd, maar management by walking around. Kijk naar de thuiszorg, het ouderenbeleid, de gehandicapten, de maatschappelijke opvang. Cruciale dossiers, waar veel maatschappelijke ellende samenkomt. De staatssecretaris komt dan met de handen in het haar bij de Kamer. Ze mist de creativiteit om zelf de problemen op te lossen.'
- De PvdA heeft toch ook het regeerakkoord ondertekend. U hebt dus ook boter op het hoofd.
'Voor het te krappe groeipercentage van 1,3 voor de zorgsector zijn wij medeverantwoordelijk. En omdat wij onze verantwoordelijkheid ernstig hebben genomen, kwamen wij vaak met initiatieven ter verbetering. Het is waar dat wij met zijn allen verantwoordelijk zijn voor de neergang en de ontmanteling van het welzijnswerk in de jaren tachtig. De toenmalige minister Brinkman kreeg daarvoor de zwarte piet, maar hij had wel de steun van een kamermeerderheid.'
Middel heeft hoop. Terpstra ziet nu in dat welzijnswerk cruciaal is voor het tot stand brengen van sociale samenhang, vindt hij.
De uitleg voor zijn harde opstelling is door Borst geaccepteerd. Ook Terpstra deed niet moeilijk: 'Wij spelen fair play', zei ze.
Middel, na het debat: 'We mogen haar wel, hoor.'

Foto
	Bert Middel FOTO DIJKSTRA BV

