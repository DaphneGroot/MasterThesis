	PLATEN: jazz In October Meeting wordt meer gezocht dan gevonden
	Anatomy Of A Meeting - October Meeting 1991. Bimhuis CD 004 (Distributie: BVHaast).
Er hebben er maar twee plaatsgevonden, maar onder liefhebbers zijn ze legendarisch: de October Meetings, improvisatiefestivals in Amsterdam waarbij de musici zelf ad-hocformaties samenstelden. De combinaties die ontstonden waren uniek, en het Bimhuis wijdt er dan ook het grootste deel van zijn schaarse cd-productie aan. Zojuist is de tweede bloemlezing verschenen uit het laatste festival, uit 1991.
Die is bedoeld als doorsnee, om een indruk te geven van de opmerkelijke ontmoetingen. Zo zien we saxofoniste Vera Vingerhoeds, zangeres Greetje Bijma en drummer Eddy Veldman niet vaak samen op n podium, en vormen de ijl om elkaar heen kronkelende sax en stem, samen met het alerte en aardsere slagwerk, een intrigerende combinatie. Ook de samenwerking van Paul Bley en drummer Sunny Murray is weinig alledaags: Bley neemt het zelden op tegen zulke overheersende ritmische golven, terwijl Murray zich nog inhoudt, en zelfs pogingen doet een vast swingtempo aan te geven. De anders zo vloeiend spelende pianist gaat er opvallend Monkachtig door fraseren.
Bijna alle stukken zijn ter plekke collectief gevormd, met geen ander uitgangspunt dan de vaardigheden en het instinct van de deelnemers. Ondanks die democratische werkwijze overheersen de grote solisten toch hun omgeving. De soepele inventiviteit van trombonist George Lewis reduceert pianist Steve Beresford en slagwerker Michael Vatcher tot sparringpartners; bugelspeler Horst Grabosch en pianist Curtis Clark antwoorden smaakvol en intelligent op de tenorsax van Tobias Delius, maar die heeft zo'n gloedvolle voordracht dat de anderen klinken als omlijsting.
Opereren in spontane samenstellingen versterkt de nadelen die aan vrije improvisatie kleven. Er wordt veel gezocht, en relatief weinig gevonden. Sterke stilisten blijven overeind, maar door onwennigheid en gebrek aan structuur ontstaat er uit de wisselwerking met anderen zelden iets dat meer is dan de som der individuen. Als er wel structuur wordt aangebracht, is er te weinig tijd om die afdoende te repeteren. Daarom blijft Mark Dressers compositie Castles For Carter een verzameling spannende solo's die op onduidelijke wijze ingebed zijn in onscherpe orkestrale gedeelten.
In de zaal zijn die verrassende subgroepen leuk en opwindend, ook door de risico's die worden genomen. Hoe zal A reageren? Kan B wel meekomen, of wordt hij voor schut gezet? In de huiskamer telt het avontuur van het moment veel minder. Daar dringt de gedachte zich op dat Bley weliswaar anders klinkt, maar eigenlijk ook minder mooi. De solo's van Delius en Lewis zijn imposant, maar hun werk komt elders, in een duidelijker context, beter tot zijn recht.
Sommige stukken op de cd wekken ook de indruk gekozen te zijn omdat er iets over het ontstaan te vertellen valt, en niet vanwege het klinkend resultaat. Een muzikale pendant van Tom Wolfe's 'geschilderde woord', beeldende kunst waar weinig aan te zien is, maar waar een indrukwekkende theorie achter zit. Al met al is dit meer een fascinerend document dan een meeslepende muzikale ervaring.
Vershki Da Koreshki: Real Life Of Plants. Long Arms CDLA 96020.
Wie niet 'vrij' speelt of Amerikaanse voorbeelden volgt, zoekt vaak aansluiting bij andere muziekculturen. Die bieden ook raamwerken die de betekenis van de solo's versterken, maar klinken frisser. De Russische, in Nederland wonende pianist en accordeonist Alexei Levin en zijn bassende landgenoot Vladimir Volkov werken samen met twee vertegenwoordigers van oeroude volksmuziektradities: Kaigal-ool Khovalyg uit Tuva (bij Mongoli) en Mola Sylla uit Senegal. De groepsnaam betekent Bladeren En Wortels, en verwijst naar hun programma: alle muziek is n, al lijken de verschijningsvormen verschillend.
De cd bewijst hun gelijk. De boventoonzang van Khovalyg, die bodemloos diepe basnoten produceert en tegelijkertijd variaties in het middenregister, heeft dezelfde elementaire kracht als de rauwe, extatische stem van Sylla, met zijn Arabisch getinte melisma. De hypnotiserende drones en polyritmische patronen vloeien samen met de meer verfijnde compositorische toets en abstractere variaties van Levin en Volkov. Een accordeon, een Wolof-luit en een Chinees mondorgel kunnen samen prachtig klinken.
Eeuwig en toch nieuw, gedurfd en toch toegankelijk - het zoveelste bewijs van het belang van exotische stijlen voor de hedendaagse improvisatie.
Frank van Herk

Foto
	paul bley

