	Nederlandse en Franse douane bundelen krachten
	Van onze verslaggeefster
DEN HAAG
Nederland en Frankrijk sluiten maandag een akkoord waarin wordt afgesproken dat de douanes van beide landen meer gaan samenwerken. Frankrijk zegt zeer blij te zijn met de overeenkomst, waarmee men vooral drugssmokkel hoopt te bestrijden.
Sinds afgelopen zomer werken de Franse en Nederlandse douanes al met elkaar samen. Nederlandse douaniers in Marseille en Franse in Rotterdam leren elkaars werkwijze en problemen kennen.
Het akkoord heeft tot doel de bestaande samenwerking vast te leggen en uit te breiden. De bedoeling is dat meer douanedistricten informatie gaan uitwisselen en bij elkaar op bezoek gaan. Behalve op partijen drugs richt de Nederlands-Franse samenwerking zich op grensoverschrijdende belastingfraude en de smokkel van andere verboden contrabande, zoals beschermde dieren en radioactief materiaal.

