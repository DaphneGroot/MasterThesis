	Kunstenaars beproeven de hotelkamer als een plek in niemandsland De hotelgast laat een gebroken hart achter
	Van onze verslaggever
Eric van den Berg

AMSTERDAM
Zijn identiteit zat in een doos, back home in Londen. Een foto van zijn vader, een trofee van een zwemwedstrijd, een asbak van een zakenrelatie - deze kleinoden hadden hem gemaakt tot wat hij was, niet de typmachines die hij in Afrika sleet. Hij reisde van hotelkamer naar hotelkamer, maar in al die kamers voelde hij zich niemand in niemandsland.
De hotelkamer was voor de vertegenwoordiger een andere dimensie, een sprong in de tijd en de ruimte. Een no place misschien wel, tussen thuis en niet thuis, in het buitenland en toch ook weer niet. De reiziger en zijn koffer, in hotels die overal ter wereld hadden kunnen staan. Abidjan, Bamako, Harare; als de tip is gegeven en de deur dichtvalt, is het al eender.
Een doos in Londen - als er een aandenken bij kwam, moest er eerst iets anders uit - en die ene koffer, dat was voor Maritte Linders het meest intrigerend aan de anekdote van Bruce Chatwin in Anatomie van rusteloosheid. En koffer, nooit had hij meer bij zich. Het verhaal van de reiziger, de hotelkamer als ultieme plek van anonimiteit, losgeslagen van de rest van de wereld. 'Het is net een atelier', zegt de beeldend kunstenares, 'de ruimte is slechts gevuld met je eigen gedachten en de dingen die je nodig hebt.'
Linders vindt het verhaal van Chatwin, de Britse reiziger/schrijver die in 1989 overleed, precies passen bij het reizend project What Am I Doing Here, dat dit weekeinde een verdieping van het Amsterdam Hilton in beslag zal nemen. Echt zo'n hotelkamerverhaal, zo onwerkelijk als een hotelkamer zelf is.
En koffer per kunstenaar, dat was het aanvankelijke idee voor What Am I Doing Here, de titel en eerste zin van een boek van Chatwin. De koffer, met daarin een kunstwerk, zou op de trein worden gezet, op het station worden opgehaald door hotelmedewerkers en in de kamer worden uitgepakt. D t vonden de hotelmanagers niet zo'n goed idee, die verantwoordelijkheid. De vijf initiatiefnemers (behalve Linders ook nog Judith Fleishman, Petra Morenzi, Willy Looyen en Marianne Theunisen) reizen nu mee. Eerst Amsterdam, voor allen de thuisbasis, daarna het Chelsea Hotel in Keulen en het Praag Hilton.
Roberto Payer, general manager van het Amsterdam Hilton, vond vijf kunstenaars een beetje karig. Hij wilde graag zijn hotel openstellen voor kunst, zoals hij dat drie jaar geleden ook heeft gedaan voor de galeriebeurs Art Hotel, maar dan wel liever zoveel dat er een hele etage mee kan worden gevuld. De tweede om precies te zijn (in de lift knop 14), een van de verdiepingen die na de expositie een grondige renovatie ondergaan; in de lente van 1999 moet het hele hotel voor zo'n zestig miljoen gulden zijn opgeknapt. Payer 'vertrekt naar het jaar 2000, de kunstenaars naar de volgende stad'. Ht moment dus voor een expositie.
Ht moment ook om er eens lekker op los te hakken in de troosteloze kamers van het jaren-zestighotel, dachten de initiatiefnemers en de dertien uitgenodigde kunstenaars. Helaas, de spiegel mag er af en het (vergeelde) behang mag bekladderd, maar de muren en deuren moeten intact blijven. En dat is eigenlijk wel goed zo, vindt cordinator John Dunlea, die zijn enthousiasme over zoveel lelijkheid per vierkante meter niet kan en wil verbergen. Vlekken op de muur, een bed waar hij zelf nog geen log op zou laten slapen, goedkope blauwe stoelen - fantastisch, kamers van 480 gulden per nacht!
Dit is zo hotel als een hotel kan zijn. Isoleercellen met uitzicht, de ideale plek voor kunstwerken over hotels, reizen, eenzaamheid, drank, en, hoe kan het anders, John en Yoko. Maar er zijn meer groten der aarde die hun inspiratie zochten en vonden in hotelkamers. Het Chelsea-hotel in New York is er zlf een kunstwerk door geworden: Mark Twain concipieerde er zijn boeken, Dylan Thomas dichtte er en liet als betaling een schilderij achter, Sid Vicious van de Sex Pistols vermoordde er zijn vriendin (en overleed zelf aan een overdosis). Wat is dat toch met hotelkamers?
Voor Fleishman betekent een hotelkamer: 'De ontbrekende wekker, een gebroken hart, room service, gevaar, onbekende geluiden, geen condooms in de la.' En dat fluistert ze de bezoekers toe in de draaideur van het hotel. Welkom in dit vluchtoord, voel de sporen die de vorige bewoner heeft achtergelaten - in de badkamer, in bed, of gewoon in the air.
Ook kamer 1422 zal dit weekeinde een kamer vol sporen zijn, de kamer van de afwezige gast. Linders toont de spullen van de zakenman die aan het vergaderen is, of van de toerist die door de stad loopt. Wie is het? Waar komt hij vandaan? En de stemmen in kamer 1419, waar performer Toek belt met gasten in een hotel elders ter wereld, waar komen die vandaan? (Vermoedelijk uit het Chelsea in Keulen.)
Veel chaos ook in de dertig kamers. De chaos van de straat in een Indonesische stad, de kakofonie van de talen waarvan buitenstaander niets begrijpt. En in kamer 1409 leggen kakelende kippen misschien een ei, in 1425 wordt een zigeunerspel gespeeld, en verder video's, foto's en dans. Kamer 1416 is vooralsnog een groot vraagteken; daar schijnt kunstenaar Dick Verdult te willen overnachten met tien kinderen.
De vraag, steeds weer: wat d¢et hij daar?
What Am I Doing Here, dit weekeinde in het Amsterdam Hilton, Apollolaan 138, Amsterdam. Daarna in het Chelsea Hotel in Keulen (7, 8 en 9 november) en het Praag Hilton (28, 29 en 30 november). De entree is gratis.

Foto
	Mariette Linders richt een kamer in het Hilton in: 'Getting dressed tot go outside'. FOTO MARCEL MOLLE - DE VOLKSKRANT

