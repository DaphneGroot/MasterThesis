Classificatie.
Linnaeus' tabel van het dierenrijk uit "Systema Naturae" (1735)
Onder classificatie verstaat men ten minste drie verschillende zaken: een "activiteit", het "resultaat" daarvan, en het "gebruik of toepassen" van de resultaten.
Classificatie in engere zin is het indelen of het classificeren of clusteren van objecten, verschijnselen of processen in groepen op grond van overeenkomsten of verwantschap in eigenschappen of kenmerken. Dit kan leiden tot een classificatiesysteem.
Een classificatie of classificatiesysteem is het resultaat van die activiteiten. Dergelijke systemen kunnen bijvoorbeeld in een schema of in een dendrogram worden weergegeven. In principe zijn er verschillende classificatiesystemen mogelijk op grond van verschillende criteria.
Onder classificeren, rubriceren, diagnosticeren, determineren of identificeren verstaat men ook het toepassen van een bestaand classificatiesysteem. Een object wordt op grond van zijn kenmerken ondergebracht in het classificatiesysteem, omdat, na eventuele tests, ervan uit wordt gegaan dat classificatiesystemen een voorspellende waarde hebben.
Algemeen.
Voor objecten kunnen de termen classificatiesysteem, typologie en taxonomie nagenoeg als synoniem worden gebruikt. In de psychologie, informatica/kunstmatige intelligentie worden deze begrippen soms echter wel onderscheiden. Het verschil zit 'm vooral in de manier waarop de indeling tot stand komt: empirisch (taxonomie) of conceptueel (typologie).
Classificatie in engere zin of clusteranalyse is van nut bij de datareductie, dus bij het opsporen van redundantie en de samenvatting van gegevens, bij de reductie van ruis, bij het opsporen van uitbijters, bij modelvorming en bij de interpretatie van de samenhang met externe (verklarende, onafhankelijke) variabelen zoals omgevingsfactoren.
Het is niet strikt noodzakelijk dat een classificatie wordt gemaakt op grond van één specifieke eigenschap (monothetische classificatie). Zo kunnen objecten een groep eigenschappen met elkaar gemeen hebben (polythetische classificatie), zonder dat één specifieke eigenschap bij alle objecten voorkomt. Denk hierbij aan syndromen van eigenschappen. Wittgenstein noemt dit soort overeenkomsten 'familiegelijkenissen'. Ook kunnen objecten in een groep worden gezet juist omdat ze niet over een bepaalde eigenschap beschikken. Soms wordt voor classificatie in het algemeen de term 'taxonomie' gebruikt. Hiermee wordt vaak meer specifiek de classificatie van levende wezens bedoeld.
Omdat een classificatie een kunstmatige constructie is, zijn de indelingscriteria subjectief. Wel kan worden gezegd dat een classificatie in meer of mindere mate bruikbaar is voor het doel waarvoor deze is gemaakt. Veel verschijnselen kunnen dan ook op verschillende manieren worden geclassificeerd. Een goed voorbeeld hierbij zijn de verschillende biologische classificaties van levende wezens. Bij de taxonomie van levende wezens werd oorspronkelijk uitgegaan van uiterlijke vormen, terwijl tegenwoordig de fylogenie, o.a. af te leiden uit genetische overeenkomsten, als het belangrijkste criterium geldt. De classificatie van de 'Library of Congress' is minder geschikt voor kleine bibliotheken. Een classificatie is meestal beter te gebruiken als de groepen waarin deze is opgedeeld elkaar niet overlappen.
In de biologie worden classificatie en "ordinatie" vaak als elkaar aanvullende multivariate methoden van gegevensverwerking gezien.
Clusteranalyse.
Clusteranalyse is "classificatie in engere zin": het groeperen in 'clusters' of 'klassen' van objecten (entiteiten, individuen, operationele eenheden, monsters, opnames, tellingen, "sample units", relevées) op grond van hun kenmerken (attributen, eigenschappen, variabelen, "characters", "traits", "features", "cases"). Het resultaat is een "classificatiesysteem". Meestal worden dendrogrammen gebruikt om het resultaat van clusteranalyse weer te geven.
Er is een grote variatie aan classificatiemethoden te onderscheiden op grond van het al of niet overlappen van de klassen, de af- of aanwezigheid van een hiërarchie, de wijze van opbouw van het dendrogram en de noodzaak van het vooraf berekenen van de onderlinge verschillen tussen de objecten.
Bij het classificeren moeten enkele subjectieve beslissingen worden genomen.
In de biologie (met name in de systematiek) worden divisieve en agglomeratieve methoden tegelijk gebruikt bij de classificaties van organismen. Het centrale niveau is dat van de soort. Soorten kunnen weer worden onderverdeeld in lagere taxa, zoals ondersoort en variëteit. Soorten zelf worden samengevoegd in geslachten en deze weer in families en in taxa van nog hogere rang.
Voorbeelden van een classificatiesysteem voor geheimhouding.
Alle andere documenten zijn niet geclassificeerd (unclassified) en mogen dus zonder meer openbaar worden gemaakt.
De classificatie moet boven- en onderaan elke pagina van een geclassificeerd document worden vermeld. Een geclassificeerd document mag niet per post worden verstuurd.
Identificeren of determineren.
Ook de termen "diagnose" en "diagnosticeren" worden hier wel gebruikt. Meer specifiek wordt het woord diagnose op het medische vlak gebruikt: door een diagnose wordt een ziekte geïdentificeerd vanuit optredende symptomen.
In de biosystematiek is een "diagnose" voor een soort een beschrijving van de kenmerken aan de hand waarvan organismen van die soort ondubbelzinnig kunnen worden gedetermineerd (geïdentificeerd), meestal in vergelijking met verwante soorten. Vaak is daarvoor maar een beperkt aantal kenmerken noodzakelijk. Voor de wetenschappelijke beschrijving wordt de diagnose meestal in het Latijn gegeven. De verdere beschrijving wordt dan gedaan in een gangbare taal naar keuze, zoals Engels, Chinees, Frans, Japans.
Organisaties.
Er is een aantal organisaties die zich op wetenschappelijke wijze bezighouden met classificaties.
