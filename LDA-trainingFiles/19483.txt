Delta-missie.
De Delta-missie was een 10-daagse ruimtemissie naar het International Space Station (ISS), waarin de ESA ruimtevaarder André Kuipers uit Nederland een belangrijke rol speelde. De lancering was op 19 april 2004.
Experimenten.
Tijdens de missie voerde André Kuipers experimenten uit op het gebied van biologie, geneeskunde, technologische ontwikkeling, natuurkunde en aardobservatie.
Een voorbeeld was het testen van een trilvest met 56 trilelementen (vergelijkbaar met die uit een mobiele telefoon) dat oriëntatie in ruimte vergemakkelijkt en mogelijk kan helpen tegen ruimteziekte. Op aarde zouden trilvesten kunnen worden toegepast bij piloten, maar ook bij brandweerlieden die zich moeten kunnen oriënteren wanneer ze niets kunnen zien door de rook.
Ook heeft Kuipers in opdracht van de Technische Universiteit Eindhoven en Philips zogenaamde plasmalampen onderzocht: een nieuwe generatie lampen die op aarde nog niet optimaal functioneerde. Tevens testte hij een bacteriële brandstofcel, de zogenaamde BugNRG ("Bugenergy"). Deze was bedacht door twee eerstejaars studenten van de Universiteit Utrecht en de Technische Universiteit Delft.
Verder nam hij deel aan activiteiten die bedoeld waren om het Europese bemande ruimtevaartprogramma en ruimteonderzoek onder de aandacht te brengen van een breder publiek, vooral jongeren. Een voorbeeld hiervan was het experiment "Seeds in Space", waarbij scholen op de grond en André Kuipers in de ruimte tegelijkertijd raketsla (rucola) kweekten. De vraag daarbij was of raketsla omhoog groeit door licht of door zwaartekracht.
Tijdschema.
DELTA is een acroniem voor Dutch Expedition for Life science, Technology and Atmospheric research, maar verwijst ook naar de rivierdelta van Nederland. De missie wordt gefinancierd door de Nederlandse ministeries van Economische Zaken en van Onderwijs, Cultuur en Wetenschappen.
