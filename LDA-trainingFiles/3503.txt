	Wat Doris Lessing zich niet herinnert TWEEDE DEEL AUTOBIOGRAFIE VAAG EN ONPERSOONLIJK
	WALKING in the Shade (In de schaduw) is het tweede deel van de autobiografie van Doris Lessing die uiteindelijk drie delen zal omvatten. Het eerste deel, Under my Skin (Onder mijn huid), dat drie jaar geleden verscheen, loopt vanaf haar geboorte in Perzi in 1919, via de verhuizing, twee jaar later, naar Engeland en de kort daarop volgende emigratie naar Zuid-Rhodesi, tot haar eigen terugkeer naar Engeland in 1949. Het tweede deel loopt van 1949 tot 1962.
Het leven van de ouders van Doris Lessing was getekend door de Eerste Wereldoorlog. Alfred Cook Tayler, de vader van Doris, trouwde kort na het einde van de oorlog met Emily McVeagh. Zij leerden elkaar kennen in het ziekenhuis, waar Alfred herstelde van shell-shock en van de amputatie van een been. Emily was verpleegster en zocht troost voor het verlies van haar grote liefde, die kort tevoren gesneuveld was in de loopgraven. Alfred zou zijn leven lang ziekelijk blijven en vanwege zijn oorlogservaringen een sterke verbittering voelen ten aanzien van Engeland. Dat was een van de redenen waarom hij zijn geboorteland de rug toekeerde en een nieuw leven trachtte op te bouwen in Rhodesi. Een andere reden was meer algemeen: de belofte van rijkdom, die zovele weinig gefortuneerden destijds naar de kolonin trok. Vlak na de oorlog werden oorlogsgetroffenen, zoals de vader van Doris, bij wijze van compensatie daarbij financieel bijgestaan door de regering.
Under my Skin vertelt het verhaal van het leven op de boerderij, het uitblijven van de droom van rijkdom, de leningen die steeds opnieuw aangegaan moeten worden, de kinderjaren en snelle volwassenwording van Doris, haar intens beroerde verhouding met haar moeder, haar ervaringen op de nonnenschool, waar ze het maar tot haar vijftiende uithoudt, en haar daaropvolgende vertrek naar Salisbury waar ze een hachelijk bestaan leidt als typiste en telefoniste. Het verhaalt van haar diepe wens om te schrijven, haar toenemende belangstelling voor politiek, haar eerste huwelijk dat spoedig strandt, en van de twee kleine kinderen die na de scheiding (ze is dan nog maar amper twintig) volledig uit haar leven verdwijnen. Het geeft weer hoe ze tijdens de inmiddels uitgebroken Tweede Wereldoorlog steeds nauwer betrokken raakt bij de links-politieke beweging in Salisbury. Nadat haar tweede huwelijk met de uitgeweken Duitse communist Gottfried Lessing op een scheiding is uitgelopen, stapt Doris in 1949 op de boot naar Londen met haar 2-jarige zoontje Peter, het manuscript van haar eerste roman, The Grass is Singing (Het zingende gras), die haar direct succes zou bezorgen, en heel weinig geld.
Walking in the Shade begint met de aankomst van die boot en vertelt de lotgevallen van de dertien daaropvolgende jaren, op telkens weer andere adressen in Londen. Vanaf het allereerste begin in de door oorlogsschade, grauwe armoede en smog getekende stad, waar alles nog op de bon is, via haar betrokkenheid bij het communisme, haar onmiddellijke succes als schrijfster, voert Lessing de lezer langs de belangrijke persoonlijke, literaire en vooral ook politieke gebeurtenissen van de bekrompen jaren vijftig naar het begin van welvaart, bevrijding en definitieve vestiging van haar roem met de publicatie van haar bekendste roman The Golden Notebook (Het gouden boek) in 1962.
Lessing vertelt dat ze met dat boek slechts een kroniek van een tijdperk heeft willen schrijven, maar het werk werd destijds direct omarmd als de 'bijbel van de vrouwenbeweging'. Doris Lessing heeft een kosmopolitisch, veelzijdig en veelbewogen leven geleid, waar ze in chronologische volgorde uitvoerig over uitweidt. Het eerste deel over haar vroege jeugd en haar verzelfstandiging in het koloniale Rhodesi is het boeiendst.
Het isolement en het harde leven op de 'farm' in het primitieve, zelfgebouwde lemen huis met het strodak, midden in die woeste omgeving waarop ze een mager stuk onvruchtbaar land veroverd hadden, wordt mooi beschreven. Haar vader kan door zijn invaliditeit het werk op het land nauwelijks aan. Na verloop van tijd krijgt hij andere kwalen, wordt bedlegerig en nog somberder dan hij al was. De beschrijving van de grimmige teleurstelling van haar moeder die gehoopt had fraai te leven temidden van nette mensen en vooral spoedig rijk terug te keren naar Engeland om daar aan het echte leven te beginnen, mag er ook wezen.
Aanvankelijk is er nog hoop maar die duurt niet lang; gaandeweg gaat haar moeder inzien dat het zilveren bestek en haar frle theeservies geen plaats zullen hebben in het huis dat gemeubileerd is met gemproviseerde kasten en tafels gemaakt van kistjes en oude petroleumvaten. De bewustwording van de scheve verhoudingen tussen blank en zwart, de radicalisering van de links-politieke beweging in Salisbury, het chaotische karakter ervan en de invloed van de beweging op de levens van Doris en haar vrienden, het wordt bepaald niet diepgaand beschreven, maar fascineert toch omdat de sfeer voelbaar gemaakt wordt.
Walking in the Shade verliest het op verscheidene punten van het eerste deel. Dat zit hem wellicht gedeeltelijk in het simpele feit dat de beschrijving van de vroege jeugd, adolescentie en volwassenwording, tegen de achtergrond van dat prachtige Afrikaanse landschap, het nu eenmaal beter doet dan het volwassen leven in het regenachtige Londen van de jaren vijftig. Het zit hem niet in het feit dat er minder gebeurt of de tijden minder turbulent zijn, want er blijft steeds erg veel gebeuren in Lessings leven. Het zit hem in haar neiging te theoretiseren en het persoonlijke als secundair te beschouwen. Die neiging, die overigens niet afwezig is in Under my Skin, krijgt in deel twee de overhand.
Die hang naar theoretiseren is niet nieuw, hij irriteerde in The Golden Notebook ook al. Menigeen die dat boek destijds met plezier gelezen heeft, weet dat het geeuwerig doorbladeren geblazen was bij het zwarte, groene en blauwe boek, om pas weer wakker en met volle belangstelling door te lezen als je bij het lopende verhaal met de persoonlijke verwikkelingen, getiteld 'Vrije Vrouwen', aangeland was. Hoewel het eerste deel ook niet hoogstpersoonlijk was en al te gauw van het specifieke naar het algemene afgleed, is het tweede deel ronduit onpersoonlijk, vooral waar het Lessings politieke keuzen betreft. Die spelen een belangrijke rol in dit deel, of het nu gaat om de Koude Oorlog, het feminisme, abortus, dekolonisatie, de beweging voor nucleaire ontwapening of het communisme.
In 1951 of 1952, de exacte datum weet ze niet meer, besluit Lessing lid te worden van de communistische partij en daar wordt extreem uitvoerig over heen en weer gefilosofeerd, maar zonder dat dit meer inzicht verschaft in de motieven die Lessing daar zelf voor had. Ze is niet erg ingenomen met die beslissing en typeert deze achteraf als 'neurotisch', maar waarom ze het deed, daar kom je niet achter. Zo oprecht en rechtstreeks als Lessing kan vertellen over de haat en minachting die ze, tot haar spijt, gevoeld heeft voor haar kleinburgerlijke moeder, over haar brandende verzet tegen de onmacht en bitterheid van haar vader of over de weerloosheid en willoosheid die ze gevoeld heeft in sommige van haar liefdesverhoudingen, zo vaag en ontwijkend is ze over haar politieke leven. Dat is geen geringe bron van ergernis, al was het alleen maar omdat dit onderwerp het leeuwendeel van Walking in the Shade beslaat.
Neem de volgende aanklacht tegen de vervolging en het vermoorden van joden in de Sovjet-Unie en andere Oost-Europese landen tijdens het Stalin-regime. De observatie moet tevens van zelfkritiek getuigen, want tijdens de jaren waar het hier om gaat, was Lessing lid van de partij. 'Ik heb nooit begrepen waarom die (joodse) slachtoffers (van Stalin) door de joden nooit geerd of herdacht zijn. Alles is opgeslokt door de holocaust. (. . .) Maar om de een of andere reden zijn de geplande massamoorden van Stalin nooit zo scherp veroordeeld als die van Hitler, terwijl Stalin veel meer misdaden heeft begaan, zowel in aantal als soort. Jammer dan voor die arme joden van de jaren 1948, 1949, 1950, 1951, 1952. Niemand denkt aan ze, aan al die duizenden, miljoenen misschien.'
Niet alleen is deze observatie onheus, er zijn velen die aan deze mensen denken, ook is de zijdelingse manier waarop er iets afgedaan wordt aan de ernst van de holocaust stuitend en ten slotte getuigt de passage van luiheid. Er is heel veel geschreven over de Stalin-terreur en Lessing had de feiten kunnen uitzoeken voordat ze er iets over op ging schrijven. Dan had de hele passage er anders uitgezien en had ze in elk geval dat 'miljoenen misschien' weggelaten. Zo is er meer.
Lessing maakt met een aantal andere schrijvers een reis naar de Sovjet-Unie en uiteraard is een bezoek aan de model-kolchoz onderdeel van het programma. Wanneer de reisleider de gebruikelijke zonnige praatjes begint te verkopen, heeft een der boeren de moed naar voren te komen en te zeggen: 'Jullie moeten niet geloven wat jullie te horen krijgen. Bezoekers uit het buitenland krijgen leugens te horen. Jullie moeten niet geloven wat ze jullie hebben laten zien. Ons leven is verschrikkelijk. (. . .) Jullie moeten teruggaan naar Engeland en iedereen vertellen wat ik zeg. Het communisme is vreselijk.' De leden van de groep bewonderen zijn moed en vermoeden dat hij deze interruptie met zijn leven zal moeten bekopen; daarna wordt er gezellig gegeten. Wat het verhaal niet vertelt is of ze na terugkeer ten minste direct gedaan hebben wat die boer vroeg of dat zijn opmerkingen nu pas, in 1997, voor het eerst in druk verschijnen. Dit zijn slechts twee voorbeelden uit een lange reeks.
In beide delen van de autobiografie houdt Lessing zich uitvoerig bezig met de raadselachtige werking van het geheugen: 'Waarom wordt het n onthouden en het ander niet?' Geen gloednieuwe materie, maar voor wie zijn memoires schrijft onmiskenbaar belangwekkend. Ergens vraagt ze zich vertwijfeld (gecursiveerd zelfs) af: 'Hoe kunnen wij weten dat datgene wat wij ons herinneren belangrijker is dan dat wat wij ons niet herinneren?' Hier past slechts het doffe antwoord: dat kunnen we niet weten. Maar naarmate je verder vordert in Walking in the Shade ben je geneigd te denken dat we het in dit geval misschien wel weten. Datgene wat Doris Lessing zich niet herinnert over deze jaren is vast belangrijker.
Leonoor Broeder
Doris Lessing: Walking in the Shade.
HarperCollins, import Nilsson & Lamm; 369 pagina's;  46,25.
ISBN 0 00 255861 0.
Doris Lessing: In de schaduw - Autobiografie 1949-1962.
Vertaald uit het Engels door Christien Jonkheer.
Bert Bakker; 346 pagina's;  59,90.
ISBN 90 351 1900 2.

Foto
	Doris Lessing in 1956. Doris Lessing op een partijtje in 1957. FOTO'S UIT 'WALKING IN THE SHADE'

