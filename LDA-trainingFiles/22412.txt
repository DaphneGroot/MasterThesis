Gemeenteweg.
Een gemeenteweg is een weg die beheerd wordt door een van 589 Belgische gemeenten. In 2002 lagen er in België 133.340 kilometer gemeentewegen (waarvan 100.950 kilometer verhard).
In Wallonië houdt het begrip 'gemeenteweg' ook een formeel administratiefrechtelijk statuut in, door het Waalse decreet op de Gemeentewegen
Buurtweg.
Een bijzondere gemeenteweg is de buurtweg. Het statuut ‘buurtweg’ valt te beschouwen als een administratieve rangschikking van een openbare weg, zodat de regels uit de wet op de buurtwegen en de provinciale reglementen op de buurtwegen erop van toepassing zijn.
Alle buurtwegen zijn genummerd en vastgelegd in de Atlas der Buurtwegen als onderdeel van de op 10 april 1841 bekrachtigde wet op de buurtwegen. Buurtwegen zijn soms privaat eigendom, maar worden wel altijd door de gemeente beheerd. De wijzigingen van de weg legt de gemeenteraad voor aan het provinciebestuur.
In Nederland worden gemeentewegen ook lokale wegen genoemd.
Staphorst.
Gemeenteweg is tevens de naam van de hoofdweg van het Nederlandse dorp Staphorst (Overijssel). Over een lengte van 12 kilometer is deze weg (vanaf de kruising met de A28 en in Rouveen tot aan De Lichtmis Oude Rijksweg geheten) bebouwd. Boerderijen zijn soms drie of vier dik achter elkaar gebouwd.
