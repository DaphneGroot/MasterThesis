	Teloorgang van de Schoonheid AUKE VAN DER WOUD MAAKT KORTE METTEN MET MYTHEN ROND CUYPERS EN BERLAGE
	'A L HET WILLEN spruit voort uit behoefte, en uit gebrek, en uit lijden', noteerde Hendrik Berlage midden jaren tachtig van de vorige eeuw. Troostrijke woorden, ontleend aan Die Welt als Wille und Vorstellung van Arthur Schopenhauer, een werk dat Berlage koesterde als weinig andere geschriften. Sinds kort verkeerde de jonge architect in een artistiek isolement. Hij had gebroken met de heersende opvattingen en conventies in de architectuur, maar wist zich gesterkt door Schopenhauers filosofie van scheppingskracht. De volgende decennia zou hij de grondslag leggen voor een radicale vernieuwing van de westerse architectuur.
Het beeld van Berlage als de kunstenaar die zichzelf uit een dal van eenzaamheid omhoog wist te trekken en intutief de weg vond naar een nieuwe en universele artistieke waarheid, heeft sinds het einde van de negentiende eeuw nog maar weinig van zijn glans verloren. De romantische opvattingen over het kunstenaarschap blijken nu eenmaal een grote aantrekkingskracht te hebben - zelfs nu nog, in een tijd waarin public relations en commercile belangen in de kunstwereld onbeschaamd de toon aangeven. Maar er zijn ook andere, dieper liggende omstandigheden die verantwoordelijk zijn voor de taaiheid van deze mythische voorstellingen.
Het tragische beeld van Berlage als schepper van een nieuwe Stijl sluit naadloos aan bij de heersende geschiedopvattingen. In de architectuurgeschiedenis denkt men nu eenmaal graag in termen van opkomende en ondergaande stijlen en bewegingen, zegt de Amsterdamse hoogleraar architectuurgeschiedenis Auke van der Woud in Waarheid en karakter - Het debat over de bouwkunst 1840-1900.
Zo bezien was Berlage niet minder dan een verlosser, een genie dat de negentiende-eeuwse bouwkunst definitief wist te bevrijden van de knellende banden van de traditie. Eindelijk was de zoektocht naar een nieuwe stijl ten einde - een stijl, gebaseerd op een collectief en objectief ordenend beginsel, passend bij een moderne, gendustrialiseerde wereld.
Historici, op zoek naar bakens om de geschiedenis in herkenbare perioden in te delen, identificeren zich volgens Van der Woud graag met helden als Berlage en die andere grote negentiende-eeuwse bouwmeester, P.J.H. Cuypers, de 'Johannes de Doper van de Nederlandse moderne architectuur'. Maar de werkelijkheid was heel wat ingewikkelder, betoogt hij in Waarheid en karakter. De richting die Berlage insloeg, was eerder betreden. Andere, minder op de voorgrond tredende ontwerpers zochten rond het midden van de eeuw al naar nieuwe en vrijere wegen in de architectuur. Maar omdat hun opvattingen zich niet in het keurslijf van de gangbare stijlengeschiedenis lieten persen, raakten hun namen goeddeels in vergetelheid.
Waarheid en karakter kan worden gelezen als een poging om de geschiedenis haar volheid terug te geven. Dat klinkt simpeler dan het is. De subtiele en uitvoerige passages over het negentiende-eeuwse architectuurdebat fungeren als breekijzer om de vereenvoudigde en overzichtelijke schema's van de heersende geschiedschrijving overhoop te halen.
In die zin is het een subversief boek. Grote namen verliezen veel van hun glans, het beeld van de periode wordt vager en minder grijpbaar, maar ook, ontegenzeggelijk, historischer.
Waarheid en karakter is niet het eerste boek waarin Van der Woud het thema aanroert van wat men 'de natuurlijke wanorde van de geschiedenis' zou kunnen noemen. Ook in Het lege land, zijn proefschrift uit 1987 over 'de ruimtelijke orde' van Nederland in de eerste helft van de negentiende eeuw, toont hij de lezer de hardnekkige vertekeningen in ons beeld van het verleden. We zijn zo gewend aan het moderne concept 'Nederland', zo doordrongen van de idee van een herkenbare, georganiseerde, begrensde en eenvoudig te bereizen eenheid, dat we werkelijk moeite moeten doen om ons die ruimte anders - of, beter, historisch - voor te stellen.
Het lege land maakt duidelijk dat 'Nederland' aan het begin van de negentiende eeuw niet veel meer was dan een verzameling van steden, dorpen en gehuchten, van streken waarvan een deel woest en onbewoonbaar was, nauwelijks in kaart gebracht, zonder verbindingen en zonder veel samenhang. Van die - verdwijnende - wereld liet Van der Woud in zijn boek een glimp zien. Een kleinood in de grabbelton van de geschiedschrijving.
Evenals in Het lege land zet Van der Woud zich in Waarheid en karakter af tegen de uniformering van het verleden door de geschiedenis. Hij beziet zijn materiaal niet als een geheel van elkaar opvolgende stijlperioden, maar is vooral genteresseerd in de verscheidenheid, in de individuele afwijkingen en verschillen. Deze benadering zou men gerust als postmodernistisch kunnen aanduiden, ware het niet dat deze term in Nederland zo merkwaardig besmet is geraakt.
De voorstelling die Van der Woud van het verleden geeft, is niet alleen voller, maar ook minder eenduidig dan het traditionele beeld. In plaats van de vertrouwde schema's en stijlgroepen - 'kunsthistorisch zelfbedrog, omdat de categorien elkaar soms overlappen, terwijl ze bovendien te star zijn om veranderingen en de eventuele tegenspraken in de opvattingen van de architecten in kwestie tot hun recht te laten komen' - stelt Van der Woud de veelvormige verschuivingen in het denken en spreken over de grondslagen van de bouwkunst.
De munitie voor zijn subversieve werk put Van der Woud in de eerste plaats uit discussies, artikelen, redevoeringen en commentaren, meestal naar aanleiding van concrete kwesties, zoals prijsvragen, ontwerpen en polemieken, maar ook uit handboeken en theoretische beschouwingen. Verwijzingen naar internationale ontwikkelingen en de maatschappelijke context van het architectuurdebat ontbreken daarbij niet. Uit al dat materiaal rijzen telkens weer dezelfde vragen op: wat is 'bouwkunst', wat is 'schoonheid' in de architectuur, wat is 'stijl', wat is 'waarheid', 'karakter', 'rationaliteit'?
De formulering van deze vragen verraadt de oorsprong van het debat: de klassieke architectuurtheorie die sedert het einde van de achttiende eeuw in een crisis verkeerde. De termen en begrippen zijn vrijwel zonder uitzondering ontleend aan de classicistische traditie, die begint met het leerboek van de Romeinse theoreticus Vitruvius en via de tractaten van Alberti en Palladio doorloopt in het werk van andere auteurs uit de Renaissance en vroegmoderne tijd. Van hun strenge en harmonieuze architectonische opvattingen, waarin begrippen als schoonheid, orde, waarheid en duurzaamheid een duidelijke samenhang en heldere betekenis bezaten, raakte men halverwege de negentiende eeuw steeds verder verwijderd. En naarmate de eeuw vorderde, verloren ze hun oorspronkelijke betekenis vrijwel geheel.
@@0IER@@0 AN DER WOUD blijft vrij dicht bij de oorspronkelijke teksten en volgt de chronologie nauwgezet. Hij is daardoor in staat haarfijn duidelijk te maken hoe subtiel de verschuivingen in het denken in de negentiende eeuw vaak waren. Anderzijds vergt deze aanpak soms wel erg veel geduld en concentratie van de lezer, die zich te midden van de op en neer golvende woordenstrijd meer dan eens verloren moet voelen. Daarbij komt dat de materie buitengewoon complex is, terwijl het boek de indruk wekt enigszins in haast te zijn geschreven.
Afgaande op de beschrijvingen in Waarheid en karakter  hebben de veranderingen in het denken over de bouwkunst zich in Nederland zeer geleidelijk voltrokken. Breukpunten zijn niet aan te wijzen, al konden de gemoederen over bepaalde ontwerpen hoog oplopen en al waren er enkele opzienbarende affaires - affaires die ook voldoende stof bevatten om het boek van enkele pittige en vermakelijke bladzijden te kunnen voorzien.
Tot de meest onderhoudende passages behoort in elk geval de ontluisterende analyse van het succes en de glorie van Cuypers, de architect die de belangrijkste openbare gebouwen in de jaren zeventig en tachtig mocht ontwerpen, waaronder het Rijksmuseum en het Centraal Station in Amsterdam. Een paar jaar eerder had dat nog ondenkbaar geleken. Zijn faam beperkte zich tot een betrekkelijk kleine kring, waar men diep onder de indruk was van de kerken die hij, in neogotische stijl, had ontworpen.
Tot deze bewonderaars behoorde ook een van de protagonisten van de katholieke herleving, de schrijver J.A. Alberdingk Thijm, die zich allengs ontpopte als Cuypers' persoonlijke reclamemaker. Cuypers' ontwerpen, door sommige van zijn tegenstanders bestempeld als exponenten van een 'middeneeuwse kunstdrijverij', belichaamden in Thijms ogen de perfectie in de architectuur, een opvatting die steun vond bij de kunstlievende Haagse advocaat Victor de Stuers, de man die Cuypers' carrire in korte tijd een ingrijpende wending zou geven.
De Stuers, die zich zorgen maakte over het peil van de nationale cultuur en het verval van het nationale erfgoed, voerde begin jaren zeventig een korte, maar krachtige campagne voor een actiever kunstbeleid van de overheid. De tijd was er rijp voor, want kort daarop besloot de regering tot instelling van een afdeling Kunsten en Wetenschappen, waarvan De Stuers de leiding kreeg opgedragen. Eenmaal in die positie wierp hij zich op als de grote beschermer van Cuypers. De architect kreeg niet alleen de belangrijkste overheidsopdrachten, maar kon ze voortaan ook zelf uitdelen. De Stuers zag Cuypers' werk niet alleen als de verwezenlijking van zijn ideaal van een 'levend verleden', maar ook als een getrouwe uitdrukking van Nederlands nationale identiteit.
Even leek het erop dat de coterie rond De Stuers, Thijm en Cuypers er werkelijk in zouden slagen de historische stijl uit de late Middeleeuwen en de vroegmoderne tijd tot 'officile bouwkunst' te verheffen. Zover kwam het niet, maar het duurde wel enige tijd, voordat het verzet tegen dit 'middeleeuwse spook' op gang kwam. Kort daarop moest de conservatieve en autoritaire ambtenaar toch inbinden. Cuypers had toen de meest prestigeuze en lucratieve opdrachten al binnen, schrijft Van der Woud, die zijn afkeer voor figuren als De Stuers overigens nauwelijks kan verbergen.
@@0IER@@0 E 'ontmaskering' van Cuypers beperkt zich niet tot de machinaties die hem groot en machtig hebben gemaakt. Ook zijn stijlopvatting en die van zijn medestanders worden in Waarheid en karakter aan een nauwkeurige analyse onderworpen. Van een coherente architectuurtheorie was geen sprake, zegt Van der Woud. Eerder zou men kunnen spreken van een retorische strategie, opgebouwd uit architectuurtheoretische argumenten, maar bedoeld om de kritiek de wind uit de zeilen te nemen en te verhullen dat het ¢¢k ging om macht, opdrachten en - vooral - een nationaal-katholieke ideologie.
Van der Woud doet weinig pogingen iets van Cuypers' reputatie als de 'redder van de Nederlandse bouwkunst' in de negentiende eeuw en als voorloper van het moderne rationele bouwen te behouden. Integendeel. Zowel zijn faam als zijn denkbeelden waren gevestigd op politieke en ideologische gronden, concludeert hij, en dat kan eigenlijk ook worden gezegd van Berlage, wiens handelwijze en geschriften later in het boek aan een vergelijkbaar onderzoek worden onderworpen.
De uitholling van de theorie waarvan het werk van belangrijke architecten als Cuypers en Berlage getuigt, was symptomatisch voor het debat in de negentiende eeuw, beweert Van der Woud. De zuivere theorie verdween naar de achtergrond. Steeds vaker ging het om kwesties en belangen die strikt genomen weinig of niets met de architectuurtheorie in klassieke zin te maken hebben, zoals de bouwkosten, de visuele suggestie die van een gebouw uitgaat, criteria als comfort en doelmatigheid, de maatschappelijke taak van de architect, de toepasbaarheid van nieuwe materialen, de vraag welke stijl het nationale karakter het beste uitdrukt en of historische stijlen 'naar waarheid' uitdrukking kunnen geven aan gebouwen die vroeger niet bestonden, zoals stations en fabrieken.
Hoewel de zuivere architectuurtheorie haar betekenis dus geleidelijk verloor, bleef men de termen en stellingen van die theorie gebruiken - zoals men tot het einde van de eeuw bleef hopen op de komst van een nieuwe, collectieve schoonheidsleer, die evenals de gotiek en het classicisme uitdrukking zou geven aan de idealen van een historische episode. Maar men besefte tegelijkertijd dat de dynamische moderne samenleving, beheerst door een toenemend individualisme, dit ideaal onmogelijk maakte. Was het Schone voor de een een absolute, objectieve en collectieve kwestie, voor de ander was het een relatieve, subjectieve en individuele aangelegenheid.
Met die constatering was de onttakeling van de klassieke theorie voltooid. Wat van dat streven naar schoonheid uiteindelijk overbleef, bij de jonge architecten, was een autonoom scheppingsgevoel en een onberedeneerde esthetica - al namen zij nog vaak hun toevlucht tot termen en frasen die zij ontleenden aan de traditie. Berlage mocht zich dan nog beroepen op universele beginselen - een nieuwe Stijl als uitdrukking van een nieuwe tijd - maar goed beschouwd waren ook zijn ideen veeleer ideologisch dan architectuurtheoretisch van aard.
En zo vond het inzicht dat de moderne architectuur niet anders dan vrij en pluriform kon zijn rond de eeuwwisseling definitief erkenning. Aan die verandering hebben de minder dogmatische, eclectische architecten van de negentiende eeuw een zeer belangrijke bijdrage geleverd, aldus Van der Woud. Zij zijn dan ook de eigenlijke voorlopers van de moderne architectuur, al is het zicht op hun activiteiten lange tijd verduisterd geweest door de mythen rond Cuypers en Berlage - mythen, die hun oorsprong vinden in de negentiende eeuw en vaak zorgvuldig zijn gekweekt, zoals dit boek laat zien. De titel Waarheid en karakter kan daarom ook anders worden begrepen dan als een verwijzing naar het negentiende-eeuwse architectuurdebat - en wel als een historische terechtwijzing. Ten slotte gaat een groot deel van het boek over het vestigen en neerhalen van reputaties door tijdgenoten en kunsthistorici.
Frank van Vree
Auke van der Woud: Waarheid en karakter - Het debat over de bouwkunst 1840-1900.
NAI Uitgevers; 484 pagina's;  65,-.
ISBN 90 5662 044 4.

Foto
	De eerste tekening van het Rijksmuseum, die door de architect P.J.H. Cuypers voor de pers werd vrijgegeven. RIJKSMUSEUM-STICHTING AMSTERDAM

