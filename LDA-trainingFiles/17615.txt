 VIJFDE ARRESTATIE IN BOLSWESSANEN-ZAAK. 
 AMSTERDAM, 11 sept (Reuter) - Vanmorgen is een vijfde verdachte in de voorkenniszaak BolsWessanen gearresteerd, zo meldt de officier van justitie in Amsterdam. 
 De verdachte is in verzekering gesteld, maar de officier van justitie doet geen verdere mededeling over de verdachte. 
 BolsWessanen zegt geen informatie voorhanden te hebben over de nieuwe aanhouding en weet niet of het om medewerker van het bedrijf gaat. 
 "Maar we verwachten niet dat het iemand van ons is," aldus secretaris van de directie Arie Kwak. "We hebben redenen om aan te nemen dat het niet om een intern iemand gaat," zei hij. 
 Een week geleden werd een van de directeuren van het drank-en voedingsconcern gearresteerd in verband met de voorkenniszaak. 
 Drie andere verdachten, die inmiddels weer op vrije voeten zijn, waren niet afkomstig uit het concern. 
 Het onderzoek in de voorkenniszaak spitst zich toe op de effectenhandel in de periode januari 1994 tot september 1994 en de periode januari 1995 tot juli 1995. 
 In juli 1995 stelde het bedrijf de winstverwachting naar beneden bij. - redactie Amsterdam, +020 - 504 5000. 
 (c) Reuters Limited 1996. 
