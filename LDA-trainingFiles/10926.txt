Amalgaam.
Röntgenfoto van tand met amalgaamvulling (radiopaak)
Een amalgaam is een legering van kwik (Hg) en een of meer metalen, die meestal als metaalpoeder in het kwik opgelost zijn.
In de tandheelkunde wordt amalgaam veelvuldig gebruikt voor het vullen van gaatjes in kiezen. Door de kritiek hierop, wegens de giftigheid van kwik, neemt dit gebruik af en worden meer en meer vervangende materialen gebruikt.
Amalgaam in de tandheelkunde.
Moderne tandheelkundige amalgamen worden gemaakt uit twee componenten: een poeder van een tin-zilververbinding (Ag3Sn) en (meer dan 50%) kwik, de vloeistof. Bij het mengen ("tritureren") komt het kwik in contact met de poederdeeltjes en gaan de deeltjes oplossen. Aldus wordt een matrix verkregen van zilver-kwik- en tin-kwikdeeltjes, met een vulstof van de niet-aangetaste zilver-tindeeltjes.
Omdat het tin-kwikmengsel, de zogenaamde γ2-fase, geen goede fysische eigenschappen heeft (corrodeert snel, beperkte sterkte...), wordt soms koper toegevoegd aan het poeder (of een koper-tin-zilverlegering, of zilver-koperdeeltjes toegevoegd aan de zilver-tindeeltjes). Ook zal men proberen het in een gaatje in de tand aangebrachte amalgaam stevig aan te duwen, opdat er zo veel mogelijk overbodig kwik verwijderd wordt; dit heet "condenseren".
Historie.
Zorgen over kwik uit amalgaamvullingen bestaan al sinds de oprichting van de "American Society of Dental Surgeons" in 1840. Deze organisatie werd in 1856 opgeheven omdat zij steeds meer leden verloor, vooral omdat deze geroyeerd werden vanwege het gebruik van amalgaamvullingen. De in 1859 opgerichte "American Dental Association" stond het gebruik van amalgaam toe.
Moderne tijd.
De aanvaardbare dagelijkse hoeveelheid kwik is door de "World Health Organization" (WHO) op 43 microgram bij 70 kilogram lichaamsgewicht gesteld. Deze norm kan dus overschreden worden bij dragers van amalgaamvullingen. De meeste tandartsen zijn van mening dat de hoeveelheid kwik die vrijkomt onvoldoende is om bij patiënten schade te veroorzaken.
Verschillende belangengroepen maken zich zorgen dat het vrijkomende kwik in het lichaam wel schade veroorzaakt.
In verscheidene onderzoeken waarbij honderden kinderen met en zonder amalgaamvullingen jaren werden gevolgd, werd geen verschil gevonden in zenuwfunctie en gedrag. In een Italiaans onderzoek werd er ogenschijnlijk een relatie vastgesteld tussen de hoeveelheid kwik in vruchtwater en het aantal en het oppervlak van amalgaamvullingen van de moeder, maar was het verschil niet significant.
Over het algemeen wordt in de medische wereld aangenomen dat amalgaam veilig is. De eerder geciteerde literatuurstudie van Maths Berlin stelt dat er geen bewijs is dat meer dan 1% van de bevolking zodanig gevoelig is voor kwik dat er aantoonbare gezondheidseffecten op kunnen treden en dat daarom een effect nooit epidemiologisch kan worden aangetoond (pag 24). Ook wordt hier gesteld dat er geen reden is om te geloven dat alle mensen die menen door amalgaam geschaad te zijn, inderdaad door amalgaam zijn aangedaan, maar ook dat er waarschijnlijk veel mensen zijn met bijwerkingen van amalgaam die zich hiervan niet bewust zijn (p. 24).
In Noorwegen is sinds 1 januari 2008 de toepassing van amalgaam in de tandheelkunde verboden als deel van een maatregel om de kwikbelasting in het milieu te verminderen.
