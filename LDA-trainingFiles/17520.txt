 AANHOUDINGEN IN VOORKENNISZAAK BOLSWESSANEN - ANP. 
 AMSTERDAM, 26 aug (Reuter) - Justitie heeft vandaag in Amsterdam twee personen aangehouden op verdenking van handel met misbruik van voorwetenschap in BolsWessanen, zo meldt het ANP. 
 Het gaat daarbij om handel in de periode januari 1994 tot september 1994 en de periode januari 1995 tot juli 1995, zo heeft het openbaar ministerie tegen het ANP meegedeeld. 
 Justitie is al bijna een jaar bezig met de voorkenniszaken rond het aandeel BolsWessanen. Op 9 september 1995 deed de Optiebeurs aangifte bij het openbaar ministerie. 
 Overigens is slechts een geval van handel met mogelijke voorkennis in de publiciteit geweest. Dat betrof de handel in put-opties BolsWessanen op 3 juli 1995, een dag voordat het dranken-en voedingsmiddelenbedrijf de winstverwachting over dat jaar naar beneden bijstelde. 
 Op die 3e juli werden 3743 optiecontracten BolsWessanen verhandeld, waarvan 3593 puts, hetgeen een ongewoon hoge omzet was voor deze opties. 
 (c) Reuters Limited 1996. 
