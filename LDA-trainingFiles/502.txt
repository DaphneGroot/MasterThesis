	Grote verschillen in uitvoering bijstand
	Van onze verslaggeefster
DEN HAAG
Er zijn grote verschillen in de manier waarop gemeenten omgaan met de Bijstandswet. Sommige gemeenten zijn streng bij het toekennen van uitkeringen, en investeren tegelijk veel geld in het begeleiden van werklozen naar een betaalde baan. Andere gemeenten beperken zich tot het zo efficiënt mogelijk uitbetalen van uitkeringen.
De laatste groep profiteert van die weinig activerende houding. Het is goedkoper voor een gemeente om een 'luie' sociale dienst te hebben dan een actieve. De kosten van actief beleid wegen namelijk niet op tegen de opbrengsten die een gemeente zelf mag houden.
Dat signaleert een ambtelijke werkgroep, onder leiding van de onafhankelijke adviseur W. Etty, in een rapport over de uitvoering van de Bijstandswet.
Gemeenten krijgen een vast bedrag voor de uitvoering van de Bijstandswet, ongeacht de kosten die ze maken. De uitkeringen worden voor 90 procent door het rijk vergoed. Een gemeente die goed zijn best doet om het aantal uitkeringen te beperken, verdient 10 procent van elke bespaarde uitkering. De rest gaat naar het rijk. Die 10 procent opbrengst is doorgaans niet voldoende om de extra uitvoeringskosten terug te verdienen.
De onderzoeksgroep doet voorstellen om gemeenten een groter financieel belang te geven bij hun bijstandsbeleid. Het probleem daarbij was dat gemeenten het aantal werklozen in hun gemeenten nooit helemaal in eigen hand hebben. Een gemeente kan met een activeringsbeleid niet opwerken tegen de extra toestroom van de bijstandsgerechtigden, bijvoorbeeld als een fabriek de poorten sluit. In het rapport worden aanzetten gegeven om dat probleem op te lossen.
De onderzoeksgroep mist een systeem waarmee de verschillen in beleid tussen sociale diensten kunnen worden gewaardeerd. Het ministerie van Sociale Zaken noch de gemeenten kunnen aangeven welke sociale diensten op dit moment goed werk afleveren. Er is geen duidelijke maatstaf wat 'goed werk' is. Gegevens over het aantal bijstandsgerechtigden dat een uitkering krijgt, of het aantal dat betaald werk vindt, zeggen weinig. Die cijfers zijn afhankelijk van meer factoren dan de inzet van de sociale dienst.
Etty beveelt aan om zo'n maatstaf te gaan ontwerpen. 'Er zijn zeshonderd gemeenten die de Bijstandswet uitvoeren. Er is er één die dat het beste doet en één is het slechtst. Het zou heel wat betekenen als duidelijk wordt wat de beste manier van werken is, zodat alle sociale diensten meer op het gemiddelde prestatieniveau komen.'

