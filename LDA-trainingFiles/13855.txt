Lernout & Hauspie.
Lernout & Hauspie was een door Jo Lernout, Pol Hauspie en Nico Willaert opgericht spraaktechnologiebedrijf "Lernout & Hauspie Speech Products".
Het bedrijf was gevestigd in Ieper in het zogenaamde "Flanders Language Valley", waar ook verwante bedrijven zich hadden gevestigd, en speelde een rol in de ontwikkeling van spraakherkenning en spraaksynthese.
Het bedrijf kwam eind 2000 in opspraak na onderzoek door "The Wall Street Journal" omtrent het bestaan van spookbedrijven en boekhoudkundige onregelmatigheden met het doel de koers van de aandelen de hoogte in te jagen. De aandelen van het bedrijf kelderden in nauwelijks een half jaar tijd en uiteindelijk ging L&H in 2001 failliet. De spraaktechnologieafdeling van L&H werd overgenomen door het Amerikaanse Scansoft, nu bekend als Nuance Communications.
Proces.
Op maandag 22 mei 2007 startte het proces tegen Lernout en Hauspie, het grootste fraudeproces ooit in België. Op 9 oktober 2007 werd voor de oprichters een celstraf van 5 jaar geëist waarvan 2 voorwaardelijk, alsmede een "strenge geldboete", aangezien zij door fraude menig bedrijf én investeerder in moeilijkheden hadden gebracht. Op 20 september 2010 viel het doek over de zaak: het hof van beroep in Gent oordeelde dat Jo Lernout, Pol Hauspie, Nico Willaert en Gaston Bastiaens wel degelijk schuldig waren aan valsheid in geschrifte en het knoeien met de resultaten van hun vroegere bedrijf.
