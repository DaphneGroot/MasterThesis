Busjekruit.
Busjekruit (ook wel busjetrap of busjepiep) is een soort verstoppertje, dat wordt gespeeld met een bal. De bal wordt vanaf een voor dat spel bepaalde plaats (de buut) zover mogelijk weggetrapt. Dit wegtrappen van de bal is in plaats van het tellen bij het normale verstoppertje. Degene die 'm is, moet de bal ophalen en als hij de bal in de hand heeft moet hij/zij de bal terugbrengen naar de buut en mag hij de anderen gaan zoeken. Om te voorkomen dat degene die 'm is, ziet waar de anderen zich verstoppen, moet hij/zij achteruit teruglopen, of vooruit met de ogen naar de grond gericht. Ook kan degene die 'm is met de rug naar de buut blijven staan en wachten tot deze een teken krijgt om de bal terug te brengen. Op deze manier hoeft deze persoon dan niet achteruit te lopen of met de ogen naar de grond gericht en kan deze de bal op de normale manier terugbrengen naar de buut zonder te zien waar de mensen zich verstoppen.
Als hij iemand heeft gevonden, dan moet hij/zij naar de buut toegaan en hem daar 'aftikken' door 'Buut «naam persoon»' te roepen. Als je verstopt zit en je ziet de zoeker ver van de buut afgaan, mag je ook tevoorschijn komen en jezelf 'vrij' "buten". Als iedereen zich vrij buut, dan is in de volgende ronde de zoeker hetzelfde.
De zoeker is ook hetzelfde in de volgende ronde als de laatste persoon die nog niet gevonden is, zichzelf en ook de anderen vrijbuut die al afgetikt waren door de zoeker: het zogenaamde 'balletjetrap'. Per zoeker/spel mag er maar maximaal 3 keer achtereen 'balletjetrap' worden toegepast. Degenen die zich vrij hadden gebuut, hoeven zich dan niet opnieuw te verstoppen.
Wordt er geen 'balletjetrap' toegepast, dan is degene die als eerste door de zoeker is afgetikt, de volgende zoeker. In het Antwerpse staat het spel bekend als "buske-stamp"
Bepalen van de zoeker.
Niemand wil natuurlijk de eerste zoeker zijn, dus de eerste zoeker in het spel wordt bepaald met ploffen en ten slotte afpoten.
Afleiden van de zoeker.
Degene die als eerste is/zijn afgetikt door de zoeker, wil/willen natuurlijk weer vrij gebuut worden door middel van 'balletjetrap', zij kunnen de laatste gezochte persoon helpen door te roepen als de zoeker in de buurt komt van de plaats waar deze persoon verstopt zit. 'Weg weg weggertje' betekent dat de zoeker in de buurt is en de gezochte persoon dus niet de kans heeft om zichzelf en de rest vrij te buten. 'Kom kom kommertje' wil zeggen dat de zoeker de verkeerde kant op loopt en de gezochte persoon dus wel de kans heeft om zichzelf en de rest vrij te buten.
Om de verwarring voor de zoeker te vergroten kan ook worden afgesproken dat de betekenissen andersom worden toegepast. (Dus 'weg weg weggertje' = kans om vrij te buten en 'kom kom kommertje' = geen kans om vrij te buten) zo weet de zoeker niet waar hij/zij aan toe is. Ook kan iemand die zich heeft vrijgebuut, de bal meteen opnieuw wegtrappen, zodat de zoeker deze eerst weer op moet halen alvorens verder te zoeken. Dit geeft de verstoppers extra tijd om zich te verstoppen. Ze kunnen zich dan zelfs ergens anders gaan verstoppen, zodat de zoeker in de war wordt gebracht,
Hoe meer mensen er meedoen, hoe leuker het spel wordt er is dus geen limiet aan het aantal mensen dat mag meespelen.
Busjekruit wordt in de volksmond ook wel "Balletjetrap, Busjetrap" of "Blikkietrap" genoemd; naar het, voor deze variant van verstoppertje, kenmerkende spel-element. In sommige dorpen in Limburg (o.a. Bocholtz) wordt het spel Potverstoten genoemd.
