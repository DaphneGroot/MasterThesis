	'Als Brabander was het een bruisend filmjaar'
	'Leve het filmhuis Cinemariënburg Nijmegen. Daar kun je blind naar toe, altijd een goede film.' (F. Brouwers, Nijmegen)
'Wat mij betreft mogen hoesters, praters en mensen die halverwege luid beginnen te analyseren, de toegang tot alle filmzalen voor de rest van hun leven worden ontzegd.' (Jaron de Paauw, IJlst)
'Jammer van Kieslowski en Mastroianni, maar laten we niet te overdreven treuren. Johnny Depp (weer een prachtige rol in Dead Man) is de eigenzinnige Mastroianni van het eind van deze eeuw.' (Jaap Friso, Utrecht)
'In Deventer was het een prachtig filmjaar met een nieuw filmhuis.' (E.H. Schrage, Deventer)
'Grootste ergernis is de ontwikkeling dat ook in filmhuizen steeds vaker kleinere films worden weggestopt in Sneak Previews, zes uur-voorstellingen of eenmalige voorstellingen tijdens festivalletjes.' (Theo Vaesen, Nijmegen)
'Als Brabander was 't een bruisend filmjaar. De filmclub uit ons plaatsje Schijndel had een goed en soms gedurfd programma van tien films.' (Jac van Houten, Schijndel)
'Een bioscoop is kaal. Je gaat er niet ruim van tevoren heen en gezellig koffie drinken. En de pauze is altijd een ramp van dringen, rook, wachten, afgezet worden met asociale prijzen. In Amsterdam al vier gulden voor een Magnum, en steeds kleinere flesjes Spa voor steeds hogere prijzen. Bioscoopbezoek is, ondanks een goede film, niet leuk.' (H.M. Berk, Amsterdam)
'Nagekomen bericht: mag de Luxor in Zutphen wat extra subsidie voor een nieuw filmdoek? Door al die scherpe dialogen en puntige opmerkingen zit er een scheur(tje) in. De nieuwe stoelen zitten trouwens prima.' (Maarten Meulstee, Zutphen)
'Na het zien van Schijnsel scheurde mijn Zusje haar Jurk naar de klote, zodat we niet met goed fatsoen een vijfde film konden zien.' (Martien Koopmans, Arnhem)
'De arrogante firma Pathé heeft in Amsterdam sinds oktober de prijs van een kaartje verhoogd van elf gulden naar vijftien gulden. Een belachelijke stijging. Daarna verschenen in alle kranten grote advertenties dat je bij Pathé als student, kind of oudere goedkoper uit zou zijn. Je betaalt dan maar 12 gulden 50. Je bent niet goedkoper maar nog steeds 1 gulden 50 duurder uit.' (Michiel Petersen, Almere)
'Te veel nog niet gezien, dankzij de slechte programmering van Alhambra/Lumière Enschede. Personeel Alhambra is overigens zéér te prijzen, vriendelijk en voorkomend.' (Andries van Renssen, Oldenzaal)
'Afschaffing van de riksbios is een slechte zaak. Oké, driekwart van de riksfilms was Hollywoodpulp, maar er zat af en toe toch wel wat lekkers tussen.' (Hans van Haaften, Maastricht).
'In Rotterdam zijn we afgelopen jaar verblijd met de opening van een mega-bioscoop van Pathé, die zelfs vrij goed toegankelijk is voor rolstoelgebruikers, hoewel zij in sommige zalen nek-loge, dus vóór de eerste rij, moeten zitten.' (Josien Hofs, Rotterdam)
'Waarschuwing voor alle filmdraaiers: een film is pas afgelopen als de regisseur dat bepaalt. Dus niet ermee kappen als de aftiteling begint.' (Remco Oosterveld, Leiden)
'Hoewel ik Independence Day een waardeloze film vond, maakte de sfeer in de zaal tijdens een nachtvoorstelling in City veel goed. De hele zaal juichte uitbundig na elk gebouw dat met de grond gelijk gemaakt werd en na elke 'heldendaad' van de acteurs. Prachtig' (Michaël Hertig, Amsterdam)
'Ik kan dit jaar maar niets verzinnen waarmee ik de krant haal! Geen klachten over programmering of over omstandigheden in en rond de film.' (Jan Gubbels, Cuijk)
'F.C. Trix is een vriendschappelijke filmclub die zich ten doel stelt regelmatig(er) de bioscopen & filmhuizen te bezoeken en na afloop te drinken, praten en recenseren in daarvoor bestemd dagboek. Filmhuis Arnhem niet bezocht vanwege ontoegankelijkheid voor rolstoel-filmfans (wenteltrap naar grote zaal!). In Nijmegen nemen de rugklachten toe. In de huidige zetels is het hangen, liggen, bukken en bil-wisselen geblazen. Ik ga even de auto ontdooien.' (F.C. Trix, secretaris B.J.M. Bleekman, Arnhem)
'Ik ben nog altijd blij dat er bioscopen bestaan. Je hoeft de films nooit terug te brengen (videotheek) en blijft vier reclameblokken bespaard (teevee).' (Han van der Schot, Uithoorn)
'Nog een compliment voor het nieuwe filmhuis Lumen in Delft. Ik heb nog maar weinig zo lekker gezeten in een bioscoop met zoveel heerlijke beenruimte en in zo'n mooie zaal.' (Enno Vitner, Delft)
'Nu eens niet zeuren over Nederlandse bioscopen met te krappe zitplaatsen en doorgezakte stoelen (Delfia, Delft) of publiek dat blijk geeft aan het eind van de film deze ook te ''snappen'' (''Oooh, dat is de hoofdrolspeelster'', Calypso, Rotterdam, Emma). Nee, laten we eens proberen naar Evita in Londen te gaan. Je mag naar binnen voor negen Engelse ponden (27 gulden). Je zit lekker in de popcorn en de rook van anderen, met je benen in je nek.' (Kees Steenkamer, Delft)
'In de Arnhemse filmladder duiken met regelmaat bizarre verschrijvingen op. Opmerkelijkste misser: de spijkerharde gangsterfilm Casino werd verkleuterd tot De boefjes.' (Jan Ypinga, Arnhem)
'Wat een verspilling, dat de Balie nu ook films vertoont, naast Desmet, Rialto, Movies, Cinecenter. Waarom niet samengewerkt? ''Omdat velen zeggen dat het Leidseplein een cultureel hart van Nederland is.'' Ha' (Linus Hesselink, Amsterdam)
'Geen gezeur over het commerciële filmaanbod in Enschede (klote, als vanouds) maar melding van een heuglijk feit: Concordia, toch al het leukste theater dat ik ken, heeft dit jaar ook een filmzaal(tje) geopend. Mooie aankleding, heerlijke stoelen, geen reclamegedoe en een programmering om te watertanden.' (B. van Kemenade, Rekken)
'Tijdens de pauzes vriendelijk blijven als je even op je biertje moet wachten. Ik werk me suf.' (Sjoerd van Dijk, Den Bosch)
'Terwijl ik over het trottoir liep van de Boulevard des Capucines, viel mijn blik op een mooie blonde vrouw in een zwarte cabriolet die daar wachtte. Onze ogen ontmoetten elkaar en op haar gezicht verscheen die geheimzinnige Monalisiaanse glimlach. . . Het was Catherine Deneuve' (Jan Jansen, Nijmegen)
'Op een woensdagavond in de herfst liet ik mij door twee vriendinnen overhalen om het voetballen te vergeten en mee te gaan naar de film. Sense and Sensibility in Calypso. Tot mijn verbazing bleek de bios bijna uitverkocht, tot mijn verbijstering zaten er enkel vrouwen in de grote zaal. Het werd een gedenkwaardige voorstelling. Elke acteur werd bejubeld c.q. luidkeels afgekeurd (''Da's een acht'' ''Pleurt op, trut, da's een vier min'') met als hoogtepunt de opkomst van de Held die van achter het beeld kwam binnenrijden om de Heldin te redden en door de zaal met een staande ovatie werd begroet.' (Jaap Betist, Rotterdam)

