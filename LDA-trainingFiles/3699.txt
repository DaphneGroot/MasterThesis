	Sage over moed en verraad in oorlog vaardig verteld
	Gaston's War van Robbe de Hert. Met Werner De Smedt, Mapi Galan, Sylvia Kristel, Gert-Jan Drge. In zes theaters, waaronder Alfa 2 Amsterdam.
In vele films is de Tweede Wereldoorlog al voor de geschiedenis vastgelegd. Af en toe wordt er op een verlaten zolder nog wel eens een stukje documentaire film gevonden dat weer een detail toevoegt aan de beelden die er al waren. Maar, behalve over de holocaust, houden speelfilms zich nauwelijks meer met dat verleden bezig.
Voor de de generatie die nu het leeuwendeel van het bioscooppubliek uitmaakt, valt er weinig toe te voegen aan al die onthullende danwel romantiserende speelfilms over heldendaden van het verzet, of de voorbeelden van verraad en lijden.
Robbe de Hert, de flamboyante Vlaamse regisseur, denkt daar anders over. Hij werd gegrepen door het verhaal van een landgenoot die als twintigjarige in die voltooid verleden tijd moedige daden verrichtte en vanuit Londen werd gebruikt om het Nederlandse verzet te zuiveren van Duitse infiltratie. Een man die 'als een pion in een wreed schaakspel over het bord van Europa heen en weer werd geschoven', die gemarteld werd maar niet versaagde en de vijfjarige hel overleefde.
Moed en verraad zijn twee thema's die 'de Robbe' wel liggen. De immer linkse en tegelijk romantische regisseur zal niet alleen opgetogen zijn geraakt over de avontuurlijke ervaringen van Gaston Vandermeerssche, maar ook in woede zijn ontstoken over de cynische manier waarop vanuit Londen door de Britse inlichtingendienst mensen werden opgeofferd voor 'hogere doelen'.
Gaston's War is daarom niet zonder meer een jongensboekenfilm, evenmin een sarcastisch verhaal over een Belgische verzetsjongen die het Nederlandse verzet moet reorganiseren, maar tevens een film waarin de kille bureauregelaars worden aangeklaagd.
Robbe de Hert zal het vast een zorg zijn of de feiten waarop zijn verhaal is gebaseerd, beschreven in een boek van de Amerikaan Allan Mayer, wel of niet tot in de puntjes kloppen. Gaston Vandermeerssche vond zijn rol natuurlijk onderbelicht, een historica meende te ontdekken dat Gaston's rol omstreden was. Robbe de Hert denkt liever in thematische lijnen en wil verder vooral films maken die het publiek in het hart raken.
Geslaagd? Tamelijk wel. Dat er gelachen wordt wanneer de nationale ceremoniemeester Gert-Jan Drge opdraaft als Nederlandse verzetsheld, is begrijpelijk maar ook onzinnig, want zijn optreden is ongewild komisch maar niet bepalend voor de kwaliteit van de film.
Gaston's War is niet een al te gewichtige bijdrage aan de geschiedenis van de cinematografie en verliest het in vergelijkingen met vele duurdere en pompeuzere oorlogsfilms. Als genrefilm steekt hij echter helemaal niet slecht in elkaar. Het is een degelijke productie, vaardig verteld en redelijk gespeeld.PvB

