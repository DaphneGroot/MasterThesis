Quote 500.
De Quote 500 is een lijst van de op het moment van samenstelling vijfhonderd rijkste Nederlanders, jaarlijks uitgegeven door het zakenblad "Quote". De eerste editie verscheen in 1997. De redactie noemt het zelf de ‘jaarlijkse röntgenfoto van degenen die de Nederlandse economie werkelijk in handen hebben’. Als tegenhanger van de Quote 500, die ieder najaar verschijnt, verschijnt ieder voorjaar de "Quote 500 junior", met daarin de "selfmade" rijkste Nederlanders onder de 40 jaar.
Sinds 2014 staan alleen mensen die in het Koninkrijk der Nederlanden wonen op de lijst, nummer 1 van 2013, Charlene de Carvalho-Heineken, is daardoor afgevallen. Al eerder, in 2012, is ingevoerd dat naar individuele vermogens wordt gekeken, waardoor toen al de familie Brenninkmeijer afviel.
Werkwijze.
"‘Er staan mensen op de lijst die minstens het dubbele waard zijn’" of "‘ze roepen maar wat’" is een veel gehoord commentaar op de ranglijst. Toch zijn de geschatte vermogens door de redactie van Quote niet geheel uit de lucht gegrepen. Men baseert zich voornamelijk op openbare registers zoals de Kamer van Koophandel, het Kadaster en bedrijfsgegevens als jaarverslagen.
Zo wordt er bijvoorbeeld op basis van het aandelenpakket en de waarde er van op de beurs een schatting gemaakt van zijn of haar vermogen. Voor de rijken zonder beursgenoteerde aandelen baseert Quote zich veelal op gegevens van de Kamer van Koophandel. De winsten van de bedrijven worden vergeleken met die van concurrenten die wel beursgenoteerd zijn en op basis daarvan wordt een schatting gemaakt.
Daarnaast zijn er ook enkele mensen die wel hun medewerking aan de lijst verlenen en hun persoonlijke boekhouder een berekening van hun vermogen laten opsturen.
Overzicht Quote 500.
Steeds wordt het "geschat vermogen" (in euro) gegeven.
2010.
De vijfhonderd rijkste Nederlanders zijn in 2010 goed voor een totaal vermogen van 135,6 miljard euro. Dat is 6,6 procent meer dan een jaar eerder.
