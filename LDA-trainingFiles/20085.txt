Knalgas.
Knalgas is een mengsel van de gassen waterstofgas, H2 en zuurstofgas, O2, in de volumeverhouding 2:1. Knalgas is een explosief mengsel dat als het aangestoken wordt een reactie aangaat waarbij water ontstaat. Bij de verbranding van knalgas ontstaat veel energie: 286 kJ per mol H2.
Een klein reageerbuisje met knalgas kan gemakkelijk worden bereid door het op zijn kop te houden boven een beker(glas) met iets aangezuurd water met daarin twee elektroden waardoor een elektrische stroom loopt (zie elektrolyse). Hierdoor ontstaan waterstofgas en zuurstofgas in de juiste verhouding.
Een klein buisje knalgas laten ontploffen is niet zo gevaarlijk, op mogelijk rondspringend glas na. In grotere hoeveelheden is het gas erg gevaarlijk, nog meer dan zuiver waterstofgas, doordat het in de juiste verhouding met zuurstof gemengd is. Een broodzakje met knalgas veroorzaakt een explosie vergelijkbaar met die van een donderslag (vuurwerk) en kan dus ingrijpende lichamelijke schade berokkenen.
