	Spoorlegger Strukton schrapt veertig banen
	Van onze verslaggever
AMSTERDAM
Spoorwegbouwer Strukton schrapt veertig van de tweeduizend banen. Bovendien wil de verlieslatende aannemer dochter Woudenberg Ameide (restauratiewerkzaamheden) verkopen. Woudenberg Ameide heeft tweehonderd werknemers. De directie heeft het personeel en de bonden ingelicht over de reorganisatie, waarbij gedwongen ontslagen niet zijn uitgesloten.
Volgens de bouwbonden van FNV en CNV zijn gedwongen ontslagen niet bespreekbaar. 'Het bedrijf is groot genoeg om alle werknemers via om- of bijscholing aan 't werk te houden', zegt een woordvoerder van de Hout- en Bouwbond CNV. Beide bonden gaan volgende week dinsdag met de directie van Strukton om de tafel zitten.
Strukton zegt zich meer te gaan richten op wat het als zijn kerntaken beschouwt: het aanleggen en onderhouden van spoorwegen, bruggen, tunnels, viaducten en stations. Het verdwijnen van arbeidsplaatsen is een gevolg van een efficiency-operatie die het rendement van de bouwer moet verbeteren.
Voor Koninklijke Woudenberg, de Nederlandse marktleider in restauraties van historische gebouwen, is geen plaats in de nieuwe organisatie. Een koper moet nog worden gezocht. Woudenberg heeft vorig jaar voor een deel bijgedragen aan het verlies, dat wordt geschat op 10 tot 15 miljoen gulden. In 1995 werd bij Strukton nog een winst geboekt van ruim 9 miljoen gulden. Het opstarten van een nieuw spoorbouwbedrijf in ItaliÃ« en aanloopproblemen met een betonfabriek in het Duitse Xanten verder bij aan de verliezen.
In maart fuseert Strukton met delen van NS Infra Services en de ER Groep, beide verantwoordelijk voor het onderhoud bij de Nederlandse Spoorwegen. Bij de NS-dochter werken dan in totaal ruim drieduizend mensen. Resterende delen van de NS-bedrijven worden overgedaan aan twee aannemers.
Volgens de Vervoersbond FNV geeft de aankondiging van Strukton te denken over het lot van de NS'ers die straks overgaan naar Strukton. 'Die komen van een stabiel bedrijf met een goed sociaal beleid. We weten niet of we gelukkig moeten zijn met hun nieuwe werkgevers', zegt een woordvoerster.

