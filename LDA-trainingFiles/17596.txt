 DICO DENKT IN ZWARTE CIJFERS TE BLIJVEN. 
 UDEN, 5 sept (Reuter) - NV DICO International zegt nog geen concrete uitspraken te kunnen doen over het jaarresultaat in 1996 maar denkt het jaar wel met een positief resultaat af te sluiten. 
 De beddenfabrikant waarschuwde in maart voor de onzekere markt waarop zij opereert. In het tweede halfjaar zullen de marktomstandigheden nauwelijks veranderen, aldus DICO nu. 
 In 1995 leed het bedrijf een verlies van 5,8 miljoen gulden nadat een jaar eerder nog een winstje van een miljoen was geboekt. 
 In het eerste halfjaar wist DICO ondanks haar moeilijke markt een winst te boeken van 330.000 gulden, vergeleken met 154.000 gulden in de eerste helft van 1995. 
 De halfjaaromzet daalde met 6,3 procent tot 46,8 miljoen gulden maar volgens het bedrijf lagen de orderontvangsten net boven het niveau van het eerste halfjaar van 1995. 
 DICO voert momenteel een herstructurering door die de concurrentiekracht en winstgevendheid structureel moet verbeteren. Daarbij zijn alle bedrijfsonderdelen betrokken maar het zwaartepunt ligt bij de productie en logistieke processen. 
 Inmiddels is DICO's Belgische fabriek in Neeroeteren gesloten en is de productie van metalen bedden geconcentreerd in de hoofdvestiging in Uden. 
 Ook is begonnen met het stroomlijnen van de logistieke processen. De verdere verlaging van het kostenniveau in het tweede halfjaar zal het resultaat positief beinvloeden, zo verwacht DICO. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
