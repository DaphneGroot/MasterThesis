Stroganoffsaus.
Stroganoffsaus is een recept voor een pittige saus uit de Russische keuken. Deze saus wordt gegeten bij biefstuk en ander rood rundvlees.
Herkomst.
Het recept stamt waarschijnlijk ergens uit de 19e eeuw. In een kookboek van Jelena Ivanovna Molochovets uit 1861 wordt voor het eerst melding gemaakt van een recept genaamd "Vlees à la Stroganoff", waarbij de bereidingswijze van de saus op het tegenwoordige recept lijkt. In 1890 werd in Sint-Petersburg een kookwedstijd gehouden waarbij de winnaar stroganoffsaus had gemaakt.
Het recept is vernoemd naar de grafelijke familie Stroganov. Deze familie was tijdens het Keizerrijk Rusland zeer machtig. Ze hebben een groot deel van de verovering van Siberië voor hun rekening genomen. Het gerecht is vernoemd naar Aleksandr Grigorevitsj Stroganov.
Na de Russische Revolutie werd het recept door gevluchte Russen in China en de westerse wereld geïntroduceerd.
Bœuf Stroganoff.
Een bekend gerecht met deze saus is Bœuf Stroganoff. Hierbij wordt het vlees in dunne reepjes gesneden en gesauteerd. Het wordt opgediend met stroganoffsaus. Aleksandr Grigorevitsj Stroganov gaf feestmalen waarop iedereen uitgenodigd was. Het gerecht was eenvoudig te bereiden in grote hoeveelheden en toch lekker.
