 STAAL BANKIERS BOEKT FORSE GROEI HALFJAARWINST. 
 DEN HAAG, 26 aug (Reuter) - Staal Bankiers heeft meegedeeld dat zij in het eerste halfjaar van 1996 een netto winst heeft geboekt van 10,9 miljoen gulden, vergeleken met 5,6 miljoen in dezelfde periode van vorig jaar. 
 "De verwachte winst voor het gehele jaar 1996 zal, rekening houdend met de toegenomen fiscale druk, eenzelfde beeld vertonen," aldus het bedrijf dat begin dit jaar door moeder Achmea uit de notering op de Amsterdamse beurs is gehaald. 
 Achmea, dat het aantal uitstaande aandelen van 8,3 miljoen naar 14,3 miljoen stuks uitbreidde, boekte een halfjaarwinst per aandeel van 0,76 gulden tegen 0,68 in de eerste helft van 1995. 
 De groei houdt volgens Staal nauw verband met de overneming eind 1995 van Avero Bank, AVCB Bank, Banque Colbert (Luxembourg) en een financieringsportefeuille van ruim een miljard gulden. De totale baten stegen tot 63,8 miljoen gulden van 26,7 miljoen en de lasten groeiden tot 46,6 miljoen van 20,3 miljoen. 
 "De stijging van het inkomstenniveau komt voor een belangrijk deel voort uit het gestegen renteresultaat ... maar ook door een onverwacht grote stijging van de overige inkomsten, met name uit het effectenbedrijf waaronder de commissionair Eduard de Graaff," aldus Staal Bankiers. 
 De dotatie aan de stroppenpot werd vergroot tot 4,2 miljoen gulden, vergeleken met een miljoen in de eerste helft van 1995, en belastingen vergden nu 6,3 miljoen tegen 0,7 miljoen vorig jaar. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
