Innsbruck.
Innsbruck is een 800 jaar oude stad in het zuidwesten van Oostenrijk, en is de hoofdstad van de deelstaat Tirol. Het ligt aan de rivier de Inn, en is een populaire wintersportbestemming.
Het is ook zeer populair voor de zomervakanties. Innsbruck heeft de status van statutaire stad en had op 1 januari 2016 130.894 inwoners.
De brug over de Inn waarnaar de stad is genoemd, maakte van Innsbruck in de 12e eeuw een belangrijke halte in de handelsroutes vanuit Italië en Zwitserland naar Duitsland. Het heeft veel middeleeuwse gebouwen, waaronder de Franciscaanse Hofkirche en de Fürstenburg, een 15e-eeuws kasteel met het beroemde balkon met het gouden dak. Innsbruck is verder ook een universiteitsstad met 40.000 studenten. Veel van deze studenten komen uit het buitenland, vooral uit Zuid-Tirol en Duitsland. Sinds 2004 zijn er twee universiteiten in Innsbruck, de Leopold-Franzens-Universität en de Medizinische Universität Innsbruck. Laatstgenoemde maakte tot 2004 deel uit van de Leopold-Franzens-Universität.
Het Landeskrankenhaus Innsbruck is een van de grootste ziekenhuizen van Oostenrijk.
Winkelen.
De Maria Theresienstrasse is een van de belangrijkste winkelstraten.
Sport.
Innsbruck is vooral bekend van de wintersport. De Olympische Winterspelen zijn twee keer in Innsbruck gehouden, in 1964 en in 1976.
De lokale ijshockeyclub HC Innsbruck speelt in de hoogste Oostenrijkse ijshockeycompetitie. Innsbruck is de thuishaven van FC Wacker Innsbruck met het Stadion Tivoli Neu, dat uitkomt in de Bundesliga. Het voormalige FC Tirol Innsbruck won tien keer de Oostenrijkse landstitel tot de club failliet ging in 2002. Het stadion Tivoli was in juni 2008 de speelplaats voor enkele wedstrijden van het Europees kampioenschap voetbal 2008. In 2010 was de stad een van de vijf speelsteden tijdens het EK handbal (mannen).
In 2018 mag Innsbruck de wereldkampioenschappen wielrennen organiseren.
Verkeer en vervoer.
Innsbruck heeft een station, het Innsbruck Hauptbahnhof, waar treinverbindingen vanuit alle windstreken samenkomen. In de stad is onder andere een tram. Innsbruck is bereikbaar via de Inntal Autobahn en de Brenner Autobahn. De stad heeft een eigen vliegveld.
