	Maak je geen zorgen, het gaat best met Nippy, het is goed
	Van onze verslaggever
Rob Gollin

AMSTERDAM
'Het graf van mijn vader ligt in de bergen, tussen de bamboebossen. Mijn oudste halfbroer, Hiroharu - hij is 55 - liep naar binnen en kwam even later terug met as uit de urn. Hij had wat in zijn pochet gestrooid. Hier, zei hij, voor het altaar thuis. Ik ben absoluut niet boeddhistisch, maar jawel, nu is er een altaartje in onze woning.
'Het was het moment waarop ik me volledig geaccepteerd voelde. Vergeet niet dat het pijnlijk was voor mijn drie halfbroers, Hiroharu, Daikan en Hiroyuki, te ontdekken dat hun vader een buitenechtelijke relatie heeft gehad. Ze wisten van niets. Ze hebben anderhalve maand vergaderd of ze me wel wilden ontmoeten. Uiteindelijk was het ja. Vader was een samoerai. Dan was zijn zoon hun broer. Punt. Welkom.
'Pater Salemink - hij heeft helpen zoeken - had me nog zo geïnstrueerd over de Japanse gewoonten: denk erom, veel buigen, geen hand geven, elkaar niet aanraken. Maar we landden op het vliegveld Kumamoto, mijn moeder en ik, en we zagen Hiroharu en zijn familie, en we vlogen elkaar gelijk om de hals. Het ijs was gelijk gebroken. Iedereen in tranen. Ik niet, nee. Ik had al genoeg tijd gehad om het te beseffen, te verwerken. Voor de anderen waren het allemaal nieuwe emoties.
'Het gemis van mijn vader voelde ik het eerst in, wat zal het geweest zijn, begin jaren tachtig. Ik speelde in Tokyo, we waren op wereldtoernee. Op een vrije dag ging ik met de trein naar Hiroshima, ik wilde bij het oorlogsmonument een bloemetje leggen. Wie weet, was er onder de zeventigduizend slachtoffers van de atoomboom wel een familielid. Het trok me aan. Maar tijdens die reis werd ik overvallen door een gevoel van pijn. Waar is mijn vader eigenlijk?
'Ik heb dat onderdrukt. Wat wil je? Ik had vier kinderen op te voeden, mijn carrière liep gezegend. Ik speelde met alle groten uit de jazz, ik reisde de hele wereld over. Maar ergens op mijn ziel schrijnde een litteken. Ik wist het alleen nog niet te benoemen.
'Nippy moest ik heten van mijn vader. Van Nippon, Japan. Hij was verliefd op mijn moeder en verliefd op Indonesië. Ergens moest daar een sterretje blijven schijnen, vond hij. Hij was officier, gelegerd in Makassar; mijn moeder was verpleegster. Na de oorlog ontsnapte hij aan de kogel. Gevangenen hadden voor de rechter verklaard dat hij ze stiekem rust gaf, dat een Japanner die iemand had neergeslagen, van hem ongenadig op zijn falie kreeg. Later kreeg hij amnestie en keerde terug naar Japan.
'In Indonesië noemden ze me al spleetoog. Waarom toch?, vroeg ik. Ik was speciaal, hield mijn moeder me voor. Zo voelde dat ook. We hadden een innige band. De ellende begon later.
'In 1951 belandde ik vanuit Java in Nederland. Ik was meegegaan met een Zuid-Moluks gezin. Mijn moeder probeerde een nieuw bestaan op te bouwen, ze was onbereikbaar. Geen probleem: het verblijf in Nederland zou toch maar voor drie maanden zijn. Maar ik zag haar pas terug in 1966, toen ze ook hier kwam wonen. Het was een ontmoeting van niks. We hadden elkaar niets te melden. Nu gaat het beter, ja.
'Het was een rottijd. Veel meer wil ik er niet over zeggen. Het zou natrappen zijn. Ik begrijp het wel: het gezin zat plotseling met mij opgescheept. Er was geen warmte, geen genegenheid, geen liefde.
'Ik was voor bijna iedereen een kind van de vijand. Voor de Nederlanders was ik Molukker, voor de Ambonezen Japanner. Veel kinderen mochten niet met mij spelen. Ik ben een keer vastgebonden aan de voet van een dijk, toen het water opkwam, en heb om hulp geschreeuwd. Ach, laten we daarover ophouden. Het is voor mij een afgesloten hoofdstuk, nu. Ik weet niet eens of je het discriminatie moet noemen. Een gebeurtenis heeft honderd oorzaken.
'Op de middelbare school, in het laatste jaar van de hbs, knapte er iets. Ik liep van huis weg en zwierf tussen de Molukse kampen van Moordrecht en Vught. Het ging mis. Het criminele circuit. Na een gewelddadige beroving met vrienden werd ik gepakt. Ik nam alles op me. Niemand verraden, daar ben ik nog steeds trots op.
'In de cel groeide het besef dat het anders moest. Een supertherapie, zoiets. Ik las veel, over alles dacht ik na. Hoe kon dit zo gebeuren? Hoe sta ik straks buiten? Tot ziens, zei de bewaker toen ik na zes maanden er uit mocht. Ik dacht: nee, nooit.
'Voor vijfendertig gulden kocht ik een bongo. Ik wilde graag voor de dansstudio van wijlen Helen le Clerq spelen. Na twee jaar belde ze. Ik begeleidde warming-ups. Vanaf die tijd is het allemaal, ffft, omhoog gegaan. Ik speelde bij Massada, de Dizzy Man's Band, Golden Earring en later Astrud Gilberto, Stan Getz en The Manhattan Transfer. Mooi en magisch wilde ik trommelen, om anderen ervan te overtuigen dat ik goed ben. Een soort overlevingsdrang.
'Ik geloof niet in lot of toeval. Alles wat ik heb doorgemaakt, was nodig om dit te bereiken. Spirituele recycling, noem ik het. Aanpassen, beschermen, je niet omver laten lopen; het lukt me omdat ik niet de pijn herinner, maar me op het moment van genezing concentreer. Snap je? Dat is belangrijk.
'Zo was het voor mijn ego belangrijk dat ik smartengeld weigerde, toegekend door de Nederlandse staat aan KNIL'ers en hun gezin. Nee, geld voor een zoon van een officier in een leger dat zoveel leed aan Nederlanders en Indonesiërs heeft toegebracht, dat was niet te verantwoorden. Het kind van de rekening heeft de rekening betaald, dat was het.
'Tijdens die procedure kwam ik wel achter het bestaan van de vereniging Japans-Indische Nakomelingen, de JIN. Die organiseerde een bijeenkomst. Nou, dat was lachen hoor. Alsof ik allemaal broers en zussen had gekregen. Daar kreeg ik te horen dat ze voor je op zoek kunnen gaan naar familie. Ik moest gegevens invullen. Ze waren stomverbaasd dat ik al veel informatie had.
'Een jaar eerder had ik in een jazzclub in Amsterdam een Japans echtpaar ontmoet. Zij werkte bij het instituut voor oorlogsdocumentatie in Tokyo. Ik wist toen alleen nog een naam: Nakata, Fusao Nakata.
'Binnen een paar maanden was de familie gevonden. Het echtpaar heeft voor me gebeld. Nakata, ja, dat waren ze. Maar van een zoon of broer in Indonesië wisten ze niks. Achteraf bleek dat ze een halfbroer aan de telefoon hadden gehad.
'In februari kwam het bericht van de JIN: we zijn je vader op het spoor. Hij was al gestorven, bleek later, 62 jaar oud. Toen mijn broers nog zo aan het twijfelen waren over een ontmoeting, heb ik pater Salemink al laten weten: wat er ook wordt besloten, ik kom. Ik kom. Gewoon, alleen maar om een bloemetje op zijn graf te leggen en dank je wel te zeggen. En: maak je geen zorgen, het gaat best met Nippy, het is goed zo.
'Maar ik was welkom. Overdadige cadeaus, eten in de duurste restaurants, een staatsiefoto met de hele familie; het was fantastisch. Alles werd helder. Zo weet ik nu pas waarom ik percussionist ben geworden. Mijn vader bespeelde de daïko, een Japanse trommel, om meditatieve kracht op te roepen. Zie je dat toeval niet bestaat? Alles viel op zijn plek. Vanaf nu is er een rustpunt. Dat is ook mijn boodschap aan andere oorlogskinderen. Blijf niet te lang huilen over het verleden, wacht niet op hulp, maar stap naar voren. Ik voel genezing. Het is mij gelukt, misschien lukt het anderen ook.
'Moet je je voorstellen: ik heb tijdens mijn bezoek percussie gespeeld voor een zaal vol veteranen. Velen kenden mijn vader. Het was muisstil. Sommigen hebben gehuild.'
Het is goed zo, Nippy, zou zijn vader misschien hebben gezegd.

Foto
	Nippy Noya (50): 'Dat is mijn boodschap aan andere oorlogskinderen: Blijf niet te lang huilen over het verleden, stap naar voren.' FOTO XANDER REMKES

