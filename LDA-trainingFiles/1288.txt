	Britse bouwbanken gaan massaal naar de beurs
	Van onze correspondent
Bert Wagendorp

LONDEN
Groot-Brittannië telt aan het eind van dit jaar naar schatting twintig miljoen bezitters van aandelen, twee maal zoveel als nu. De voorgenomen beursgang van vier zogenoemde building society's, een soort coöperatieve hypotheek- en spaarbanken, zorgt ervoor dat de komende maanden voor vijftien miljoen Britten aandelen met een geschatte gezamenlijke waarde van ongeveer zestig miljard gulden als manna uit de hemel komen vallen.
De building societies stammen uit de negentiende eeuw, toen ze werden opgericht als coöperatieve spaarinstellingen die het voor arbeiders en kleine middenstanders mogelijk moesten maken tegen aantrekkelijke voorwaarden een hypotheek te krijgen voor de aankoop van een huis. In de loop van deze eeuw groeiden sommige van de instellingen uit tot financiële giganten van wie de balanstotalen vergelijkbaar zijn met die van de grote banken.
Omdat ze als building society aan vrij strikte voorwaarden zijn gebonden -ze mogen zich niet bezighouden met zakenbankieren, de mogelijkheden van buitenlandse expansie zijn beperkt, een groot deel van de activa moet verplicht in hypotheken worden gestoken- besloten de afgelopen jaren de grote society's zich tot bank om te vormen. Abbey National, de grootste building society, was enkele jaren geleden de eerste die die stap nam.
De komende maanden volgen Halifax, Woolwich, Alliance & Leicester en Nothern Rock dat voorbeeld. Zij worden van een coöperatie met leden een nv met aandeelhouders. Halifax is van het genoemde kwartet de grootste met 6,7 miljoen leden met een spaartegoed en 2 miljoen die een hypotheek hebben lopen.
Omdat de leden de feitelijke eigenaars van Halifax zijn, worden zij in juni allemaal aandeelhouder. Elke spaarder of hypotheekhouder krijgt minimaal tweehonderd aandelen. Dat aantal stijgt naarmate het spaartegoed hoger is. Wie een hypotheek èn een spaartegoed heeft bij Halifax, heeft recht op minstens vierhonderd aandelen. Deutsche Morgan Grenfell, dat de aandelenuitgifte begeleidt, verwacht dat de uitgifteprijs zal liggen tussen de 11,70 en 13,50 gulden per aandeel.
Spaarders of hypoptheeknemers komen alleen voor aandelen in aanmerking, als zij al op 25 november 1994 als zodanig bij Halifax stonden geregistreerd, met een minimum spaar- of hypotheekbedrag van driehonderd gulden. De gemiddelde spaarder zal naar verwachting voor een bedrag van 3900 gulden aandelen ontvangen. Een spaarder met een tegoed van 150 duizend gulden of meer, krijgt de maximale waarde aan aandelen, als de verwachte uitgifteprijs klopt zo'n achttienduizend gulden.
Voor de beursgang is nog wel toestemming vereist van minstens 3,35 miljoen Halifax-leden. Gaan zij akkoord, dan betekent de beursgang van Halifax de grootste aandelenuitgifte in de Britse historie. De nieuwe bank Halifax zou bovendien in één klap bijna evenveel aandeelhouders hebben als de rest van het Britse bedrijfsleven bij elkaar.

