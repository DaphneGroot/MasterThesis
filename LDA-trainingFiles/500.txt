	Voorhoeve ontkent gezagscrisis op Defensie
	Van onze verslaggever
DEN HAAG
Minister Voorhoeve van Defensie geeft toe dat er sprake is van spanning tussen de krijgsmachtdelen en de politieke leiding in Den Haag. Dat komt volgens hem doordat militairen vaak problemen moeten oplossen als de politiek er niet uitkomt. De minister ontkent echter dat zijn relatie met de bevelhebbers van die krijgsmachtdelen zo slecht is, dat er een gezagscrisis zou zijn op Defensie.
Voorhoeve verscheen dinsdag in de Tweede Kamer om vragen te beantwoorden van CDA-kamerlid De Hoop Scheffer. Deze beklaagde zich over het grote aantal lekken vanuit Defensie naar de pers. Hij noemde dit schadelijk voor het gezag van de minister en voor de internationale reputatie van Nederland, omdat er ook geheime NAVO-stukken op straat zijn beland.
Uit de recente kritiek op Voorhoeve van luitenant-generaal buiten dienst Couzy komt volgens De Hoop Scheffer 'een onthutsend gebrek aan respect voor het gezag en de autoriteit van de minister' naar voren.
Van spanning tussen hemzelf en de huidige militaire en ambtelijke top op Defensie is volgens Voorhoeve geen sprake. 'Mijn verhouding met de bevelhebbers is voortreffelijk. Als u me niet gelooft moet u het hen zelf vragen', aldus Voorhoeve.
De minister voegde er aan toe dat de kamercommissie voor Defensie binnenkort met de bevelhebbers zal spreken. Hij zei daar niet bij dat hij heeft geÃ«ist zelf ook aanwezig te zijn bij die gesprekken, die achter gesloten deuren worden gehouden. Sommige kamerleden zijn ontstemd over de wens van de minister.
Over de vermeende gezagscrisis zei Voorhoeve: 'Daar is geen sprake van. Een gepensioneerde generaal bekritiseert een minister, zoals hij wel vaker heeft gedaan. Dat is zijn versie van de werkelijkheid. Ik ga niet verder met hem in discussie.'
Volgens Voorhoeve heeft Couzy zich 'vergist' toen hij dacht een bevel aan Dutchbat te hebben gezien dat volgens de generaal in Den Haag, in de bunker onder het ministerie, was opgesteld. Dat bevel over de wijze van terugtrekking uit de enclave was opgesteld, aldus Voorhoeve, door twee Nederlandse VN-offcieren in Sarajevo. Wellicht heeft Couzy daar een afschrift van gezien.
Er werd in het bevel volgens de minister niet over het lot van de Bosniche Moslims gerept, omdat zij toen, op 13 juli, allemaal al waren gedeporteerd. In eerdere bevelen was dat wel gebeurd.
Voorhoeve zei naar aanleiding van een lek naar de pers over een geheime bijeenkomst in de bunker in november 1995 een marechaussee-onderzoek te hebben laten instellen naar zijn ambtelijke en militaire top. Die beschouwde zich niet als verdachte maar als getuige, zei de minister. Ze werkten graag mee.
'Lekken zijn zinloos en schadelijk', stelde Voorhoeve. 'Dat kan mensen tegen elkaar opzetten. Het instellen van een onderzoek is mijn bestuurlijke plicht.' Hoewel werd vermoed dat het lek bij de landmacht zat, heeft het Openbaar Ministerie geen bewijzen kunnen vinden. Hij zei geen reden te hebben aan te nemen dat een journalist is afgeluisterd.

