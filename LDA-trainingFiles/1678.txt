	Leegstand dreigt voor duurdere huurhuizen
	Van onze verslaggever
AMSTERDAM
In de huursector dreigt een groot overschot aan woningen. Het overgrote deel van de huurders met een hoger inkomen dat wil gaan verhuizen heeft de voorkeur voor een eigen huis. De vraag naar de huurhuizen die zij achterlaten is aanzienlijk minder.
Deze conclusie trekt de Nederlandse Vereniging van Bouwondernemers (NVB) uit een onderzoek onder drieduizend huishoudens. Op basis van deze steekproef denkt de NVB dat twee miljoen huishoudens met een hoger inkomen (meer dan modaal) er over denkt de komende jaren te gaan verhuizen. Van deze omvangrijke groep zegt een derde ook echt op zoek te zijn naar een huis.
Van de huurders die willen verhuizen gaat de voorkeur meestal uit naar een koophuis. Bijna 60 procent van de huidige huurders aast op een koopwoning. De overstap van een koophuis naar een huurhuis is aanzienlijk minder gebruikelijk. Nog geen 4 procent van de huidige kopers wil gaan huren. 'De populariteit van het eigen huis was nog nooit eerder zo hoog en die van het huurhuis nog nooit eerder zo laag', aldus de NVB.
De NVB leidt uit de cijfers ook af dat de huursector dreigt te vergrijzen. Mensen van middelbare leeftijd en gezinnen met jonge kinderen voelen weinig voor een huurhuis. Ouderen geven daarentegen een iets grotere voorkeur aan een huurhuis. 'Dit betekent dat de huursector de komende jaren steeds meer het domein van 55-plussers zal worden', aldus de NVB.
Uit het onderzoek blijkt verder dat huurders goedkoper uit willen zijn dan kopers. Huurders hebben gemiddeld 867 gulden per maand over voor hun volgende huurhuis. De NVB noemt dat weinig ook omdat een koper bereid zegt te zijn voor zijn nieuwe huis gemiddeld ongeveer drie ton neer te tellen.
Bijna twee derde van de huidige huurders woont in een huis waarvan de huur niet meer dan 800 gulden per maand bedraagt. Voor een aantal van hen is dat te veel want 44 procent van de huurders zegt de woonlasten te hoog te vinden.
De huren zijn sinds begin jaren tachtig aanzienlijk sterker gestegen dan de huizenprijzen. Wie in 1980 een huur had van 500 gulden betaalt nu zo'n 1250 gulden, blijkt uit het NVB-onderzoek.
Vooral in de afgelopen vijf jaar zijn door de liberalisering van huren de kosten snel opgelopen. In deze periode gingen de prijzen voor koopwoningen ook scherp omhoog. Maar daar staat een aanzienlijke daling van de hypotheekrente tegenover wat kopen aantrekkelijker maakt.

