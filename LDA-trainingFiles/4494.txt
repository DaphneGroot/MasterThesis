	Optimisme typeert Amerikaanse architectuur
	Van onze verslaggever
Jaap Huisman

AMSTERDAM
Op het dieptepunt van de betrekkingen tussen Nederland en de Verenigde Staten vertrok een nog jonge Rem Koolhaas naar Amerika. Hij stond voor een ommekeer in zijn carrire, van journalistiek naar de architectuur. Koolhaas viel onbegrip ten deel. 'Mensen waren geschokt en de eerste jaren kreeg ik ook post met de vraag of ik me bij het verzet had aangesloten.'
Fascinerend vond Koolhaas de politiek uit het begin van de jaren zeventig. De Amerikaanse betrokkenheid bij Vietnam had haar langste tijd gehad, Watergate hield de gemoederen bezig, studenten bezetten de campus van universiteiten. En Koolhaas maakte kennis met de kiem van wat de architectuurstroming van de jaren tachtig zou worden: het postmodernisme.
De bordjes zijn verhangen. Amerika wordt niet langer verketterd in Nederland. Integendeel, de cultuur wordt met open armen ontvangen. Al tien jaar lang is er sprake van een eenzijdige acceptatie van alles wat Amerika voortbrengt, of het nu Calvin Klein-ondergoed is, Ben and Jerry-ijs, de laatste Bruce Willis of de drive-in-restaurants van McDonald's.
De architectuur heeft zich daarbij gevoegd. Het ministerie van Volksgezondheid, Welzijn en Sport wordt gebouwd door een Amerikaan. Het Haags stadhuis, het nieuwe verzekeringskantoor voor Zrich in Den Haag, het hoofdkantoor voor de ABN Amro in Amsterdam: het is allemaal Amerika wat de klok slaat. Zelfs de hoogbejaarde grootmeester Philip Johnson bouwt nu een rijtje woningen in Rotterdam. Wat daar als Nederlandse prestatie tegenoverstaat? Koolhaas met zijn ontwerp voor Universal Studios. Hij is de enige.
Amerika wordt als troetelkind beurtelings op schoot genomen en dan weer in de hoek gezet. Met de Marshall hulp van na de oorlog was alles wat Amerika deed goed gedaan. En ook nu zit het kind, anders dan twintig jaar geleden, op schoot.
Het lijkt op een golfbeweging, die culturele benvloeding, alleen is het nu al zo lang vloed, dat je begint te vermoeden dat die golf niet meer uitgespoeld raakt.
In het verlengde van het jubileumfeest van vijftig jaar Marshall-hulp wordt in Rotterdam en in Groningen ingegaan op de betekenis van de Amerikaanse architectuur en vormgeving. Die is groot, zelfs zo groot dat twee bescheiden exposities niet eens in de buurt komen van een kennismaking. Wat de Amerikaanse architectuur voor sporen heeft achtergelaten in Europa blijkt nog het best in het boek Americanism van Hans Ibelings, dat verder ook in vogelvlucht beschrijft wat we hebben overgenomen: de benzinestations als meest voor de hand liggende bouwtypologie, de bowlingbaan en de midgetgolf, maar ook het winkelcentrum, ook al benadert de Nederlandse versie bij lange na niet de luxueuze en thematische shopping mall. Alleen het Alexandrium en de Beurspleinpassage in Rotterdam zijn geschoeid op Amerikaanse leest.
Ook het fastfood wordt in Amerika feestelijker opgediend dan in Nederland: McDonald's kent dan ook een langere aanloop in de VS. Het drive-in-restaurant dat is gexporteerd is een veredelde hut, met een vlaggemast met een M erop, als armzalig aftreksel van de ooit wilde roadside architecture. Wat heeft Nederland zelf verzonnen op dat gebied? Pannenkoekhuizen in de vorm van een paddenstoel, chlet-achtige huisjes (Klein Zwitserland!) met hetzelfde menu of het beroemde ei bij Barneveld vanwaaruit snacks worden verkocht.
Misschien gaat het ook niet zozeer om de letterlijke overname of import van een vorm, als wel de adaptatie van een idee. Dat McDonald's overgoten wordt met een Nederlandse saus, stoelt vermoedelijk op de gedachte dat een al te klakkeloze nabootsing puristen tegen de borst zou stuiten. Hoe vaak niet is de Amerikaanse cultuur verguisd als goedkoop, oppervlakkig, toonbeeld van slechte smaak, of een flauw aftreksel van wat in Europa beter is gedaan.
Jongere generaties hebben aan dat soort kwalificaties geen boodschap. Voor hen is Amerika de norm en niet de bakermat Europa. Als een villa van Palladio als voorbeeld heeft gediend voor de classicistische architectuur in Amerika, is de nabootsing de 'oervorm' en niet Palladio, doodeenvoudig omdat de soapdecors de replica laten zien.
De rekening die op beide exposities kan worden opgemaakt, kent dan ook maar een verliezer: het arrogante Europa dat lang heeft gedacht dat zijn cultuur zo oud en zo stevig was, dat het het nieuwe van Amerika altijd kon overvleugelen. Toen Amerika economisch, technisch en militair gezien superieur bleek, werd het tijd voor bescheidenheid.
Inmiddels zijn ook de film- en amusementsindustrie, de architectuur en de industrile vormgeving niet meer weg te denken bronnen voor de Europese cultuur. Zoals de klassieke Amerikaanse avonturenfilm Jan de Bont een opstapje biedt, wijst de Amerikaanse stedenbouw Rem Koolhaas de weg: niet de grachtengordel is de maat, maar Atlanta.
Wat is er zo Amerikaans aan architectuur en vormgeving dat het de Nederlanders te langen leste heeft bekeerd? Het lijkt al te gemakkelijk om het te gooien op het optimisme, maar toch ligt daarin de sleutel. Bij het zien van de bijna zwevende stoelen van het echtpaar Eames in het Groninger Museum, of de kleurige kuipjes van Eero Saarinen schiet n woord te binnen: zorgeloosheid. De ontwerpers hebben een hoop technisch onderzoek weggewerkt achter frisse kleuren en vormen die nooit dogmatisch, stijf of rationeel zijn. Het is modern zonder opgelegd pandoer.
Voor de architectuur geldt dat in grote trekken ook. De complexen uit de jaren vijftig lijken van de grond te komen. Iemand als Saarinen maakte gebouwen die er bijna als luchtschepen uitzien. Ze zijn nu eens gebeeldhouwd uit beton, dan weer zijn het kunstwerken van glas. Het is strak maar nooit te strak, het is transparant maar niet te doorzichtig. Het IBM-hoofdkwartier in Amsterdam is weliswaar van een Nederlands bureau, Lucas & Niemeijer, maar het heeft goed naar de Amerikaanse voorbeelden gekeken. Ze schakelden torens als dobbelstenen aan elkaar, die verschillend van hoogte zijn, maar de doorzichtige sokkel delen. Zo lijkt het gebouw te zweven en krijgt het iets nonchalants, ook al is het modernistisch van idioom.
Het Amerikaanse interieur, waaraan in Groningen herinneringen worden opgehaald, past bij die open mind van de architectuur. Wat zou het daarom aardig zijn geweest als de exposities van Rotterdam en Groningen in elkaar waren geschoven. Nu is het in beiden gevallen halfwas. Wat stoort is dat er veel ontbreekt, waardoor het blijft bij een klein aanzetje van de invloed van Amerika op de Nederlandse cultuur.
Het doet verlangen naar dat ultieme overzicht dat alle overzichten overbodig moet maken. Bij 100 jaar Marshall hulp?
It's new, try it, Amerikaanse architectuur. NAI, Museumpark Rotterdam, tot en met 20 juli.
Het Amerikaanmse interieur. Groninger Museum. Tot en met 18 augustus.

Foto
	Kantoorgebouw IBM van Lucas & Niemeijer (1976). Snackbar, Barneveld (1962).

