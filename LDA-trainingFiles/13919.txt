Lampje.
Lampje is een personage uit de strips van Donald Duck. Hij komt ook een enkele keer in de serie Ducktales voor als het trouwe vriendje van Willie Wortel.
In het verhaal Willies eerste uitvinding van Keno Don Rosa legt Don Rosa uit hoe hij denkt dat Lampje is ontstaan. Lampje was oorspronkelijk een gewone lamp van Donald Duck. Toen de lamp kapot was, moest Donald Duck naar Willie Wortel om zijn lamp te laten repareren. Door een ongeluk van Donald kreeg Willie een klap van de lamp. Daardoor kwam Willie in zijn uitvinding 'Denkdoos' terecht. De lamp werd door denkdoos verbonden. De lamp was geboren en had nog geen armen of voeten. Willie heeft de lamp tot mensachtige lamp omgebouwd. Hij is Willies grote vriend.
Lampje is bedacht door Carl Barks. Hij heeft het hoofd van een gloeilamp en een met ijzer gemaakt lichaam. Hij is intelligent en heeft een eigen wil. Hij is ook in staat om te denken en te schrijven. In de eerste verhalen waarin Lampje een rol speelde, was hij vooral op de achtergrond aanwezig om grapjes uit te halen. De acties en reacties van Lampje op Willie en Willies omgeving lopen af en toe als een parallel verhaal naast het hoofdverhaal. Later werd hem een grotere rol toebedeeld, en niet zelden heeft Lampje Willie gered uit benarde situaties die het resultaat waren van diens uitvindingen.
Lampje kan worden beschouwd als een fictief voorbeeld van kunstmatige intelligentie en robots. Hij kan niet praten, en communiceert doorgaans door te gebaren, te zoemen en soms door op te lichten.
