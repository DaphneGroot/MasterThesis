	Extraatjes doen volgens VVD verschil tussen minimumloon en uitkering teniet 'Toeslagen schaden werkgelegenheid'
	Van onze verslaggeefster
Jos Smits
 DEN HAAG
Koudetoeslag voor de minima? Iedereen in de Haagse politiek vindt het nodig, behalve de VVD. Als enige durft de liberale partij het sympathieke gebaar voor de minder draagkrachtigen af te wijzen.
VVD-kamerlid H. van Hoof vindt: als er gezinnen zijn die echt geen geld meer hebben om de kachel op temperatuur te houden in de strenge kou, dan mag er financile hulp worden gegeven. 'Maar het gezin moet dat aanvragen bij de sociale dienst, zodat per geval een beoordeling plaatsvindt.'
Minister Melkert van Sociale Zaken wil dat per se niet. 'Niemand hoeft naar het loket', beloofde Melkert. Het betekent dat alle huishoudens met een minimumuitkering over enkele maanden een extraatje krijgen toegekend.
Van Hoof wijst dit af. Het sociaal minimum is genoeg om van te leven, dus ook om de kachel van te stoken. 'Dat het minimum toereikend is, is de afgelopen jaren vastgesteld in enkele onderzoeken. We weten ook dat er gezinnen zijn bij wie het toch niet lukt om rond te komen. Dan gaat het om mensen die langdurig in de bijstand zitten of schulden hebben. Sociale diensten kunnen helpen via de bijzondere bijstand.'
De VVD hikt aan tegen de extra kosten van een koudetoeslag. Op zichzelf zal het niet veel kosten en er zijn genoeg meevallers op de begroting. Maar de coalitiepartners PvdA en D66 vragen stds meer.
In december is bedongen dat groepen bijstandsgerechtigden extra geld krijgen, plus ruimere bijverdienmogelijkheid. Eerder ging de huursubsidie omhoog. Ook is bepaald dat sociale diensten de bijzondere bijstand mogen gebruiken om zonder individuele beoordeling groepen uitkeringsgerechtigden extra financile hulp te geven.
Met creatief resultaat. De sociale dienst in Leeuwarden biedt zijn klanten een goedkope collectieve ziektekostenverzekering. In de Gelderse gemeente Bergh krijgen alle gezinnen met een minimumuitkering voortaan een gratis krant en telefoonabonnement.
'Het gevaar is', waarschuwt van Hoof 'dat de armoedeval steeds verder open staat'. 'Als je in de uitkering zit en je gaat werken voor het minimumloon of iets daarboven, ga je er financieel op achteruit. Want de huursubsidie wordt minder, je hebt geen recht meer op koudetoeslag of op de extra uitkering volgend jaar en de extraatjes zoals de collectieve verzekering in Leeuwarden. Werken loont dan niet. Ik begrijp best dat in de politiek aandacht is voor armoedebestrijding, maar het is nadelig voor het werkgelegenheidsbeleid. De armoedeval zet ons klem.'
Die armoedeval is uitgeschakeld als het minimumloon, net als de uitkeringen, wordt verhoogd. Maar dat wijst Van Hoof af: 'Het breekt werkgelegenheid voor lagergeschoolden af. Veel banen die er vroeger waren, en waaraan eigenlijk nog steeds behoefte is, keren nu terug in de vorm van gesubsidieerde banen. Dat bewijst dat de prijs van laaggeschoolde arbeid te hoog is. Het minimumloon moet niet omhoog, eerder omlaag.'
Van Hoof, binnen de fractie de man die het beleid rond sociale zekerheid verwoordt, gaat er van uit dat het volgende VVD-verkiezingsprogramma opnieuw pleit voor een lager minimumloon.
Een ander standpunt uit het vorige verkiezingsprogramma, alle uitkeringen met 10 procent omlaag, laat de partij varen. 'We wilden niet zonder meer verlagen. De uitkering zou omlaag gaan, maar ieder zou de vrijheid krijgen het verschil zelf bij te verdienen, en nog iets extra's ook. Het probleem is dat we nu weten dat het minimum net toereikend is. En je kunt wel zeggen dat mensen gaan bijverdienen, maar diegenen die dat niet kunnen, blijven zitten met een te laag inkomen.'
Het derde belangrijke onderdeel uit het vorige programma, het ministelsel, keert evenmin terug. 'We hebben die term al heel snel laten varen omdat het tot misverstanden leidde. Wat we bedoelen en nog steeds willen, is dat de overheid alleen garant staat voor een basisvoorziening. '
Maar er is geen VVD'er meer die zich er druk om maakt. 'De sociale zekerheid was, toen het regeerakkoord werd geschreven een teer punt. Iedereen voorspelde, als het paarse kabinet valt, dan is op het op de sociale zekerheid. Het is er niet van gekomen. Alle plannen zijn bijna uitgevoerd. Er is negen miljard bezuinigd. Veel van wat de VVD wilde met de sociale zekerheid is gerealiseerd.'

Foto
	Kamerlid H. van Hoof. FOTO DIJKSTRA

