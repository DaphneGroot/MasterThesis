Dinant.
Dinant is een stad en gemeente in de Belgische provincie Namen. De stad ligt aan de rivier de Maas. Dinant telt ruim 13.000 inwoners op een totale oppervlakte van 99,80 km².
Geschiedenis.
Dinant in 1649 door J. Blaeu
Lange tijd was Dinant een van de belangrijkste "Goede Steden" van het prinsbisdom Luik. De stad stond bekend om haar koperslagers, wat tot een van de belangrijkste beroepen van die tijd behoorde. Door zijn rijkdom en zijn strategische ligging aan de Maas - de stad lag aan de belangrijke handelsroute die van Keulen naar Parijs liep - is er menigmaal om Dinant gestreden.
Dinant was de hoofdplaats van het kwartier van Amont van het Prinsbisdom Luik. Dit gebied omvatte naast de stad Dinant grotendeels dorpen en territoria van het Prinsbisdom beneden de Lesse waaronder het graafschap Rochefort. Dinant was vlak bij vijandig gebied gelegen. Ze keek uit op de stad Bouvignes, haar aartsrivaal van het graafschap Namen. Het kwam dan ook vaak tot schermutselingen met deze stad.
Ten Noorden van Dinant was bovendien de grafelijke burcht van Poilvache en de daarbij horende stad gelegen eveneens van het Graafschap Namen. Deze betekenden een constant gevaar van een Noordelijke inval op Dinant. In 1430 wist Luik de burcht van Poilvache en de nabijgelegen stad van de kaart te vegen.
Na een opstand, hebben Hertog Filips de Goede en zijn zoon Karel de Stoute (Karel de kale) in 1466 de stad laten plunderen en verwoesten. Karel de Stoute gaf het bevel om het gilde van koperslagers uit te roeien en ze daartoe twee aan twee geboeid in de Maas te werpen. 800 bewoners van de stad vonden daardoor de dood. De koperslagers die aan deze slachting wisten te ontkomen, keerden enkele decennia later weer terug naar de stad, om haar hernieuwd tot bloei te brengen.
Van 15 tot en met 22 augustus 1914 werd het naar het zuiden oprukkende Duitse leger bij Dinant gestuit door Franse troepen. De gevechten waren hevig, en na het uitschakelen van de Franse weerstand executeerden de Duitsers op 23 augustus 1914 in totaal 674 inwoners van Dinant. Waaronder 26 mannen tussen 65 en 75 jaar, 76 vrouwen, en 37 kinderen—zoals de drie weken oude Félix Fivet. Alice Colin schreef een boek over deze gebeurtenissen, met de titel "Le sac de Dinant en 1914 Récits scrupuleusement authentiques et rigoureusement contrôlés des atrocités commises au cours des 21-22-23-24 août 1914". Dinant raakte voor 80% verwoest.
Kernen.
Naast het stadscentrum zelf liggen in de gemeente Dinant nog de deelgemeenten Anseremme, Bouvignes-sur-Meuse, Dréhance, Falmagne, Falmignoul, Foy-Notre-Dame, Furfooz, Lisogne, Sorinnes en Thynes.
In Dinant liggen nog de wijken (en parochies) Les Rivages, Leffe en Neffe, dat op de grens met Anseremme ligt.
Bouvignies, Dinant zelf en Anseremme liggen in de vallei van de Maas, waar te Anseremme de Lesse in uitmondt. De andere dorpjes zijn hoger gelegen, ten oosten van de Maasvallei.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Het bestuur voor 2007-2012 bestaat uit LDB, de lijst van burgemeester Fournaux, die de meerderheid van de zetels heeft.
Resultaten gemeenteraadsverkiezingen sinds 1976.
De zetels van de gevormde meerderheid staan vetjes afgedrukt
