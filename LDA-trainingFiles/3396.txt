	Vergissing
	Tegen sociologen heb ik niets. Ik heb ze onder mijn beste vrienden. Dat kan dus niet de reden zijn dat De bank (Conserve;  39,95) van de hoogleraar in de literatuursociologie Hugo Verdaasdonk een niet te pruimen thriller is. Hij schreef het onder het pseudoniem Paul Stather, niet omdat hij zich ervoor schaamt, maar omdat hij naar eigen zeggen wilde voorkomen dat dit werk 'automatisch een soort meerwaarde zou krijgen', doordat hij in letterenland een hotemetoot is. Misschien is dat ook wel de reden dat het boek oogt als een uit het Engels vertaalde thriller, onder andere door de verzonnen flaptekst dat de auteur in New York City woont.
In de kring van het Genootschap van Nederlandstalige Misdaadauteurs staan hoogleraren die af en toe een detectiefje schrijven, niet goed aangeschreven. Meer dan een vorm van broodroof zou dat niet zijn. Dat vind ik een benepen opvatting. Hoogleraren zijn vaak creatieve geesten en dat kan voor het misdaadboek geen kwaad. Dat De bank echter onlangs is genomineerd voor de Gouden Strop, zou op zijn best als een vergissing moeten worden gezien.
Het is een houterig verhaal over een briljante neef van een rijke Amerikaan die in een onsmakelijke intrige verzeild raakt met gedoe over orgaantransplantaties en films waarin mensen voor de camera worden gedood. Dit allemaal achter het front van zogenaamde liefdadigheid en onechte geloofsbelevenis. De personages komen niet tot leven, de dialogen zijn zo stroef als pas vervangen remblokjes en de stijl is duidelijk afgeleid van Ot-en-Sien-boekjes. Je zou bijna voor je ontspanning naar het serieuze werk van de professor willen grijpen, maar na De bank had ik het gevoel dat ik wel wist hoe ik 346 bladzijden onversneden sociologie zou ervaren.
Theo Capel
Buitenbeentje
Peter de Zwaan blijft een buitenbeentje in het kringetje van Nederlandse thrillerauteurs. Zijn boeken wijken danig af van de manier waarop het genre in de Lage Landen wordt beoefend. Ze doen vooral aan de Amerikaanse hard boiled-school denken - met snerpende dialogen, scherpe observaties en ruige scnes. Ze zijn ook nog eens geestig. En wil je een thriller niet om zeep helpen met een overdosis humor, dan moet je van goeden huize komen.
In afwijking van zijn eerdere boeken voert De Zwaan in Een keel van glas (Het Spectrum;  29,90) geen anonieme Amerikaanse misdaadmetropool op, maar een Nederlandse stad (die trouwens evenmin bij naam wordt genoemd). Scharrelaar Marc Johansz houdt zich bezig met klusjes-op-de-rand voor de familie Hammers. Voor de vader verricht hij dubieuze koeriersdiensten, waarbij veel geld omgaat, voor de moeder observeert hij bejaarden die op de nominatie staan opgelicht te worden, en hun zoon Roxx helpt hij - niet louter uit altrusme - aan een hennepkwekerij.
Een kwaadaardig tumor op Johansz' keelbanden vergt 35 bestralingen. Iedere bestraling opent een hoofdstuk en speelt nadrukkelijk mee in het verloop van het verhaal. Johansz wordt niet zozeer gekweld door doodsangst dan wel door een onzeker makende pijn, die hij met iemand wil delen. Vandaar de entree van de callgirl Pina, die aanvankelijk een professionele afstand bewaart, maar tenslotte moederlijke gevoelens voelt ontluiken. Een onverwacht proces dat niet zonder bijbedoeling blijkt.
Natuurlijk denk je bij het lezen van Een keel van glas onwillekeurig aan Chandler, Hammett of Leonard. Maar De Zwaan is geen klakkeloze epigoon. Hij bouwt aan een voor Nederland uniek oeuvre dat er niet alleen vanwege de titels uitspringt (Dietz, Coon, Samake, Rafels). Drie keer is hij tot nu toe genomineerd voor de Gouden Strop; ook dit jaar. Het wordt tijd dat die hem nu ook eens ten deel valt.
Frans van Schoonderwalt
Vertaald:
- Na een bezoek aan het lokale ijsstadion verdwijnt de 8-jarige Joshua Garrison spoorloos. Uit een briefje blijkt dat hij is ontvoerd. Bijna vijfhonderd pagina's telt Gekidnapt (Night Sins) van Tami Hoag (Van Holkema & Warendorf;  37,50).

