Sylt.
Sylt (Deens: "Sild", Noord-Fries: "Söl") is het grootste Noord-Friese waddeneiland. Het ligt in het noorden van de Waddenzee, vlak bij de Deense grens. Sylt hoort bij de Kreis Noord-Friesland in de Duitse deelstaat Sleeswijk-Holstein. In de loop van de eeuwen is het eiland door erosie doorlopend in afmeting afgenomen. Dit proces is hier, net als op de meeste andere waddeneilanden, nog steeds aan de gang hoewel dit door het aanleggen van dijken tegenwoordig veel minder snel gaat. Toch wordt bijvoorbeeld het "Rote Kliff" bij het dorp Kampen ieder jaar ongeveer een meter kleiner.
Bevolking.
Sylt vormt het noordelijkste deel van het Friese woongebied. De bevolking is tijdens de eerste Noord-Friese kolonisatiegolf in de 8e en 9e eeuw uit (waarschijnlijk Oost-)Friesland gekomen. In de 20e eeuw heeft het toerisme het aanzien van het eiland sterk veranderd. Toerisme en tweedehuizenbezit hebben de onroerendgoedprijzen op Sylt sterk opgedreven, waardoor veel Friese huishoudens werden gedwongen op de vastewal goedkopere huisvesting te zoeken. Met 21.000 inwoners heeft Sylt de meeste inwoners van alle waddeneilanden van wie de meeste nieuwe bewoners Duitsers zijn.
Taal.
De taal met de langste traditie op Sylt is het Noord-Fries. De dialecten van Sylt, Föhr ("Feer"), Amrum ("Oomram") en Helgoland vormen met elkaar een aparte dialectgroep in Noord-Friesland, die afwijkt van het Noord-Fries van het vasteland. Het "Söl'ring", zoals het Sylter Fries wordt genoemd, onderscheidt zich van de andere Noord-Friese dialecten door het grote aantal Deense leenwoorden. Er zijn nog enkele honderden sprekers van het Sylter Fries, die echter voor een groot deel op de vastewal wonen. Rond Westerland wordt in veel gezinnen Nedersaksisch gesproken. In het noorden en zuiden van het waddeneiland wordt vrijwel alleen het Hoogduits gebruikt. Ook het Deens, vanouds het Jutlandse dialect, heeft er een aantal sprekers.
Transport.
Het eiland is via de Hindenburgdamm met de vaste wal verbonden en is dus eigenlijk geen eiland meer. Over de dam ligt geen weg maar alleen een spoorweg. Wegvoertuigen kunnen op de trein meerijden (Sylt Shuttle).
Vanaf luchthaven Sylt zijn vluchten van en naar het vasteland, Italië, Oostenrijk, het Verenigd Koninkrijk en Zwitserland.
Tevens kan met met de Sylt express vanaf het Deense eiland Rømø in ongeveer 40 minuten naar Sylt reizen
