Mol (België).
Het oude gemeentehuis doet nu dienst als VVV-kantoor. De bovenverdieping wordt gebruikt als tentoonstellingsruimte en als historisch museum door de Molse Kamer voor Heemkunde. Op de achtergrond de Sint-Pieter en Pauwelkerk
Voorzijde (Markt) van de voormalige Gemeenschapsinstelling voor Bijzondere Jeugdbijstand 'De Kempen'. Momenteel is de Academie voor Beeldende Kunsten hier gehuisvest.
Mol is een gemeente gelegen in het noordoosten van de Belgische provincie Antwerpen. De Kempense gemeente telde in december 2015 36.000 inwoners. Qua oppervlakte is het de tweede grootste gemeente in de provincie Antwerpen, na de stad Antwerpen. Mol ligt op de overgang tussen Noorder- en Zuiderkempen.
Geschiedenis.
De gemeente is voortgekomen uit de Voogdij "Mol, Balen en Dessel", die in de Napoleontische tijd werd opgeheven en waarbij Balen en Dessel zelfstandige gemeenten werden. Het gebied van Postel, tot dan toe zelfstandig bezit van de Abdij van Postel, werd bij de gemeente gevoegd en in 1818 werd ook de Geelse enclave Millegem aan Mol toegevoegd, waarmee het de meest uitgestrekte gemeente van België werd.
De bijnaam van de Mollenaars is "Sopweikers".
Hoelang Mol bestaat, is niet geweten, maar het gebied wordt al duizenden jaren bewoond. In de middeleeuwen was de streek gekend als Molle. De eerste lettergreep (Mol) verwijst naar de mulle zand. De tweede lettergreep (le) betekent "beboste hoogte". Sinds wanneer het gebied omschreven werd als Molle is evenmin geweten, maar men vermoedt rond 54 voor Christus na de opstand van de Eburonen.
Kernen.
Mol is een uitgestrekte gemeente en bestaat buiten Mol (Mol-Centrum) zelf nog uit 11 gehuchten: Achterbos, Donk, Ezaart, Ginderbuiten, Gompel, Heidehuizen, Millegem, Rauw, Sluis, Wezel en het uitgestrekte en dunbevolkte Postel in het noorden dat slechts door een smalle strook met de rest van Mol verbonden is. Tussen het centrum en het gehucht Ezaart bevindt zich de woonwijk Heidehuizen wat, gezien de vele speculaties hieromtrent, door de gemeente Mol wel degelijk aangezien wordt als een gehucht. Desondanks staat het gehucht niet vermeld op de diverse officiële kaarten en is er geen naambord dat de bebouwde kom aanduidt.
Beboste oppervlakte.
Naar schatting bedroeg de beboste oppervlakte van de gemeente Mol 4725 hectare in 1900. In 1950 was er, op basis van het kadaster, een bosareaal van 4.062 hectare. In 1995 bleef nog 3750 hectare bos over.
Evolutie van het inwoneraantal.
Bronnen: NIS en Gemeente Mol - Opm:1806 t/m 1970=volkstellingen op 31 december; vanaf 1980= inwoneraantal per 1 januari
Structuur.
De gemeente Mol ligt in het kieskanton Mol en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
19e eeuw.
In het centrum van Mol was de sociëteit De Eendracht gelegen, de opvolger van het Molse rederijkersgezelschap. De liberaal-katholieke burgerij had tot dan toe het gemeentebestuur in handen. Omstreeks 1870 kwam daar verandering in toen de katholieken het gemeentebestuur overnamen. De eerste schoolstrijd had tot gevolg dat er naast een 'neutrale' gemeenteschool, waar niet langer godsdienst tijdens de lesuren werd gegeven, ook een katholieke jongensschool werd gesticht door de Broeders van Liefde (waar nu het gesticht is).
Vanaf 1884 keerde de gemeenteschool naar haar oude toestand (met godsdienstonderwijs). De dorpsliberalen steunden vooral op de aanhang in de middenklasse van het dorp, de katholieken ("kadodders" genaamd) geheten, in de buitengehuchten. In Mol-Centrum rekruteerde pastoor Cuypers een groot deel van de hoge burgerij, waar onder de familie Swinnen-De Clercqs. Deze brouwersfamilie sloot in het begin van de 20ste eeuw de Eendracht, en richtte er volgens het Gildenhuis in. De Eendracht bouwde een zaal aan het Laar.
Legislatuur 2013 - 2018.
Burgemeester is Paul Rotthier (CD&V). Hij leidt een coalitie bestaande uit CD&V, sp.a en Open Vld. Samen vormen ze de meerderheid met 18 op 31 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Bezienswaardigheden.
Monument voor de gesneuvelden van de Eerste Wereldoorlog
Het voormalig fabrieksschooltje van het glasfabriek Glaverbel te Gompel
Sunparks De Kempische Meren - Rauwse Meer
Het oude, ommuurde kerkhof in het centrum
Cultureel ambassadeur.
Sinds 2005 wordt er jaarlijks een Mols gehucht aangeduid als Cultureel Ambassadeur. Bedoeling is dat dat gehucht door het jaar enkele activiteiten organiseert die gedeeltelijk worden gesponsord door de gemeente.
Het Cultureel Ambassadeurschap vloeit voort uit de Molse Feesten die al langere tijd werden georganiseerd in juli en augustus op en rondom het Rondplein in het centrum.
Jeugdbewegingen.
De gemeente Mol telt zo'n twintig jeugdbewegingsgroepen. Dat grote aantal is het gevolg van de vele gehuchten waarin onafhankelijk van elkaar jeugdbewegingen ontstonden. Vaak zijn deze ook nog eens opgesplitst in jongens- en meisjesgroepen. Hieronder een overzicht van de Molse jeugdbewegingen. Daarnaast kent Mol ook verschillende andere werkingen, zoals het jeugdhuis en de speelpleinwerking.
Religie en levensbeschouwing.
De parochies van Mol vormen samen de federatie Mol die op haar beurt deel uitmaakt van het dekenaat Zuiderkempen en het Bisdom Antwerpen.
Konijnenmarkt.
De dierenmarkt, in de volksmond "konijnenmarkt" genoemd, bestaat reeds sinds 1886 en vindt iedere zondag plaats van 8 tot 12 uur op het Rondplein. Indien het Rondplein niet beschikbaar is (bijvoorbeeld wegens een manifestatie), wordt de konijnenmarkt verplaatst naar de Adolf Reydamslaan en Jakob Smitslaan (beide straten zijn in Mol beter bekend als "Den Boulevard").
De konijnenmarkt heeft begin jaren 1990 heel wat stof doen opwaaien omdat er allerhande huisdieren werden verkocht. Daarnaast mogen op de markt zowel handelaars als particulieren verkopen. Dierenrechtenorganisaties waren van mening dat mensen impulsief een huisdier kochten. Door dit impulsieve gedrag zouden veel van die dieren worden verwaarloosd, gedumpt, gedood "(al dan niet door een dierenarts)" of stonden de nieuwe eigenaars enkele weken later terug op de markt om het dier opnieuw te verkopen. Zo hebben aanhangers van GAIA via diverse televisieprogramma's, zoals Telefacts en Het ei van Colombus, de "wanpraktijken" op de Molse Konijnenmarkt in beeld laten brengen. Gezien dergelijke "wanpraktijken" zich ook voordeden op andere dierenmarkten in België werd in 1995 de Belgische wet betreffende "het welzijn en bescherming van de dieren" aangepast waardoor het nationaal verboden werd om op openbare markten honden of katten te verkopen. Ook mogen dierenwinkels sindsdien hun dieren niet meer zichtbaar plaatsen vanop straat.
Tegenwoordig mag men op de Molse Konijnenmarkt enkel pluimvee, vogels, knaagdieren en vissen verkopen. Ook dierenbenodigdheden (inclusief diereneten) en waterplanten worden op deze dierenmarkt aangeboden.
Boerenmarkt.
De eerste boerenmarkt vond plaats op 9 maart 2008 in de Corbiestraat. Sindsdien kunnen zowel handelaars als particulieren hier op zondag tussen 08:00 en 12:00 hun groenten, fruit, bloemen, natuur- en zuivelproducten, etenswaren en drank verkopen. Particulieren hoeven niet in het bezit te zijn van een leurderskaart, maar moeten zich 's ochtends wel tijdig melden bij de marktleider.
De beslissing om een Boerenmarkt in te richten, is een onrechtstreeks gevolg van de wijziging van de wet op "het welzijn en bescherming van de dieren" in 1995 "(zie kopje "Konijnenmarkt")". Hierdoor verloor de Konijnenmarkt een groot deel van haar charme met als gevolg dat het aantal bezoekers en handelaars in de daaropvolgende jaren steeds achteruit ging.
Dinsdagmarkt.
Deze gaat elke dinsdag door "(behalve met Kerstmis of Nieuwjaar)" op het Rondplein en in de Corbiestraat tussen 8 en 12 uur. Op de Dinsdagmarkt staan enkel ambulante handelaars of personen met een leurderskaart.
Gemeenschapsinstelling De Kempen.
In 1878 kochten de Broeders van Liefde twee panden ("de Zwaan" en "het Secretarishuis") in de gemeente en opende een kostschool. Een jaar later werd er een normaalschool toegevoegd en in 1884 werd de kapel gewijd. In 1893 werd de school verkocht aan de overheid en deze voegde een derde pand ("Sint-Joris") toe. De gevels werden afgebroken en vervangen en er werd een Weldadigheidsschool in ondergebracht (Koninklijk Besluit van 29 januari 1894). Deze werd later omgevormd tot het Rijksopvoedingsgesticht (KB van 16 april 1923). Later werd deze hervormd naar Gemeenschapsinstelling De Kempen met twee campussen, met name "De Markt" en "De Hutten".
