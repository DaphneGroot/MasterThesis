Schaak.
Schaak is een situatie die zich voordoet in een schaakpartij. Men zegt dat een speler (of zijn koning) schaak staat als de koning door een vijandelijk stuk wordt aangevallen. Dat betekent dat de tegenstander, als hij aan zet was geweest, volgens de loop der stukken de koning zou kunnen slaan. Een gepend stuk kan schaak geven, het is dus niet van belang of de winnaar bij het slaan van de koning zijn eigen koning aan een aanval blootstelt.
Als men een speler schaakzet, is het beleefd hem daarvoor te waarschuwen, bijvoorbeeld door "schaak" te zeggen.
Noodzakelijk is het echter niet en in een serieus toernooi worden dergelijke beleefdheden niet nodig gevonden. Daar kan zo'n waarschuwing zelfs tot een berisping of sanctie leiden, wegens hinderen van de tegenstander of andere toernooideelnemers.
De spelregels staan niet toe dat een speler schaak staat terwijl de tegenstander aan zet is.
Het is daardoor ook onmogelijk dat de koning geslagen wordt.
Reglementair gezien heeft schaak weinig betekenis. Een speler die schaak staat, mag een willekeurige zet doen, maar (net als bij elke andere zet) geldt de verplichting dat hij niet schaak staat als zijn zet voltooid is. Hij moet het schaak dus opheffen en dat beperkt zijn zetmogelijkheden.
Wordt een ander stuk, bijvoorbeeld de dame, aangevallen, dan heeft de speler dezelfde opties om het stuk te redden. Er zijn dan echter meer mogelijkheden: een tegenaanval, dekken, het aanvallende stuk pennen of helemaal niet redden.
Als de speler die schaak staat geen mogelijkheid heeft om de schaak op te heffen staat hij schaakmat en heeft hij het spel dus verloren.
Notatie.
In de schaaknotatie is het gebruikelijk een kruisje â€  te schrijven als een speler schaak staat.
Oude regels.
In het verleden zijn er allerlei plaatselijke regels geweest rond het schaak staan en het geven van schaak. Zo waren er streken waar de koning mocht rokeren of een eenmalige grote sprong mocht maken als hij aangevallen stond. In huiselijke kring is het weleens verplicht om de tegenstander met "schaak!" te waarschuwen; wordt dat verzuimd dan kan de tegenstander het schaak negeren.
