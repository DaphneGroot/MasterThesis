	Toezichthoudster gevangenis van Mons getuigt: 'Tegen vrijlaten Dutroux werd gewaarschuwd'
	Van onze correspondent
Peter de Graaf

BRUSSEL
 Het was volstrekt onverantwoord dat Marc Dutroux in 1992 vervroegd werd vrijgelaten. Yvon Stuart, ondervoorzitter van de administratieve commissie van de gevangenis in Mons, had de toenmalige minister van Justitie nog zo gewaarschuwd. Dutroux was 'een perverse psychopaat', 'aartsgevaarlijk' en 'een roofdier' dat eenmaal vrij direct weer op rooftocht zou gaan.

Maar minister Wathelet liet Dutroux in april 1992 wel vrij en de ernstige waarschuwingen van Stuart werden op gruwelijke wijze bevestigd. Stuart, die extern toezicht uitoefent op de gevangenis van Mons, begrijpt nog steeds niet wat de minister bezielde. Want ook procureur-generaal Demanet had een vernietigend oordeel over Dutroux gegeven.
Wathelet gaf echter de voorkeur aan het positieve advies van de gevangenisdirectie en van de psychosociale commissie die de vervroegde vrijlating als een belangrijk hulpmiddel zag voor de herintegratie van Dutroux in de samenleving.
'Wie het dossier van Dutroux onder ogen kreeg, moest eenvoudigweg concluderen dat Dutroux een aartsgevaarlijke man was die geen enkele les trok uit zijn straf', verklaarde Stuart maandag voor de parlementaire enquêtecommissie die onderzoek doet naar de justitiële aanpak van de kindermoordenaar Marc Dutroux. Volgens Stuart was Dutroux, die destijds een lange gevangenisstraf uitzat wegens meervoudige kinderverkrachting, een gekooide tijger met overduidelijke wraakgevoelens. Zijn vrijlating betekende dat een roofdier op de samenleving werd losgelaten.
Het vernietigende getuigenis van Stuart is een nieuwe mokerslag voor de ouders van de vermoorde en verdwenen kinderen. Want waarom kon een psychopaat als Dutroux vervroegd vrijkomen, terwijl de verantwoordelijke minister nog zo gewaarschuwd was voor het gevaar van recidive?
Wathelet betoogde eind november voor de enquêtecommissie dat het negatieve advies van Stuart onvoldoende was gemotiveerd. Maar de voorzitter van de externe gevangeniscommissie noemde dat gisteren een drogreden. 'De bezwaren tegen een voorlopige invrijheidsstelling van Marc Dutroux leken ons zo evident, dat wij ons advies zelfs niet hoefden te motiveren.'
De enquêtecommissie concentreert zich tot dusver vooral op de fouten die zijn gemaakt bij het onderzoek naar de verdwijning van Julie en Mélissa. De ouders van de twee Waalse meisjes zijn elke dag aanwezig bij de verhoren en moeten inmiddels volledig murw zijn door de opeenstapeling van geopenbaarde blunders en nalatigheden.
Zo kregen zij de pijnlijke bijzonderheden te horen van de huiszoeking bij Dutroux eind 1995 onder leiding van opperwachtmeester René Michaux van de rijkswacht in Charleroi. Julie en Mélissa zaten in een verborgen cel onder het huis opgesloten, maar werden niet ontdekt. De vader van Julie noemt het 'onverdraaglijk' te weten dat Michaux op nauwelijks 30 centimer van de meisjes is geweest - alleen een muur scheidde hen - maar niets opmerkte.
De directe chef van Michaux, Roland Leblanc, gaf gisteren voor de enquêtecommissie toe dat er 'slordigheden' zijn begaan. Zo was tijdens de huiszoeking bij Dutroux een speculum gevonden. Maar dat gynaecologisch instrument werd niet opgenomen op de lijst van in beslag genomen stukken.
Dutroux werd destijds al geschaduwd door de rijkswacht. Maar over de resultaten van deze operatie-Othello werd nooit een proces-verbaal opgemaakt. Volgens adjudant-chef Leblanc had hij Michaux in oktober 1995 herhaaldelijk maar tevergeefs gevraagd zo'n schriftelijke verklaring op te stellen.
'Er zat geen schot in de zaak. Gezien de ernst van de vermoedens tegen Dutroux gingen we ervan uit dat een proces-verbaal het onderzoek in een stroomversnelling had kunnen brengen', aldus Leblanc. Hij had Michaux tot drie keer gemaand om de Luikse onderzoeksrechter Doutrèwe, die was belast met het onderzoek naar de verdwijning van Julie en Mélissa, met een proces-verbaal in te lichten. Maar Doutrèwe kreeg de belangrijke informatie over Dutroux nimmer op een officieel proces-verbaal te zien.
Volgens Leblanc had zijn ondergeschikte uiteindelijk besloten geen proces-verbaal op te stellen na tegengestelde adviezen van magistraten en hogere rijkswachtofficieren. Maar dat had niet aan hem gelegen. De enquêtecommissie was daar echter niet zo zeker van en wees de adjudant-chef fijntjes op de hiërarchie binnen de rijkswacht. Hij was als eerste verantwoordelijk voor het optreden van zijn ondergeschikte.
De enquêtecommissie is tijdens de hoorzittingen op diverse tegenstrijdige verklaringen gestuit. De oorlog tussen politie- en justitiediensten lijkt ook tegenover de commissie-Dutroux te worden uitgevochten. De enquêtecommissie heeft al een speciaal onderzoek gelast naar meineed van ofwel onderzoeksrechter Doutrèwe ofwel rijkswachter Lesage. Binnenkort wil de parlementscommissie ook het onderzoek naar de verdwijning van de Vlaamse tieners An en Eefje onder de loep nemen.

