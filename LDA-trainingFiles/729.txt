	Kentekenbewijs auto hoeft niet meer op de ruit
	Van onze verslaggeefster
AMSTERDAM
Zes miljoen automobilisten in Nederland hebben gisteren het plastic hoesje van Kentekenbewijs deel III van hun voorruit kunnen verwijderen. Na 20 jaar is de jaarlijkse aanschaf van dit omstreden document overbodig geworden. Wel moet worden betaald voor de kentekenbewijzen deel I en deel II, respectievelijk 100 en 23 gulden, maar dit betreft eenmalige heffingen en geen jaarlijks terugkerende kosten.
Principiële tegenstanders van deel III denken met de afschaffing van dit papiertje eindelijk gelijk te krijgen. Sinds de invoering in 1975 lokken actievoerders aanhoudingen door de politie uit, omdat ze weigeren het kentekenbewijs achter hun voorruit te voeren. Daarmee zijn, tot aan de Hoge Raad toe, diverse processen tegen de staat gevoerd.
Het is altijd onduidelijk gebleven wat de precieze reden van de invoering van deel III was. Het ministerie van Verkeer en Waterstaat beweerde in 1974 dat daarmee het autobezit efficiënt werd geregistreerd. Een jaar later bleek echter dat de verspreiding via postkantoren grote mogelijkheden tot fraude bood. De ANWB vond uit dat een en dezelfde koper bij meerdere postkantoren een deel III kon ophalen.
Toch bleef het papiertje verplicht. Het zou de opsporing van autodieven vergemakkelijken, voerde het ministerie aan. Uit cijfers van het Centraal Bureau voor de Statistiek blijkt echter dat het aantal autodiefstallen sinds 1975 vrijwel jaarlijks is toegenomen.
Volgens de Rijksdienst voor het Wegverkeer dient deel III voor de controle op autobelasting. Het adresbestand zou dank zij dit papiertje 'zuiver' blijven, omdat het elk jaar moest worden aangevraagd.
De tegenstanders wijzen ook deze reden echter van de hand. Zij noemen deel III een 'door de overheid zelf gelegaliseerde vorm van oplichting'. Er zou altijd sprake zijn geweest van 'omkering van de bewijslast': automobilisten moesten betalen voor een bewijs dat ze hun auto niet hebben gestolen. Dat is verder bij geen enkel persoonlijk eigendomsbewijs het geval.
In 1987 verwierp de Hoge Raad protesten tegen deel III. De invoering zou wel degelijk grondwettelijk zijn. Volgens de rechter was het derde deel van het kentekenbewijs geen middel van de overheid om de staatskas onrechtmatig te spekken.
In 1993 stemde een meerderheid van de Tweede Kamer toch voor afschaffing van deel III. De meeste fracties vonden het niet langer nodig dat automobilisten op de weg laten zien dat ze belasting hebben betaald. De controle kon ook plaats hebben door het koppelen van computerbestanden, meenden zij.
Bij de invoering ervan, nu twintig jaar geleden, betaalde de automobilist 17,50 gulden voor deel III. Dat bedrag is opgelopen tot 22 gulden. Het papiertje leverde de staat vorig jaar 166 miljoen gulden op.

