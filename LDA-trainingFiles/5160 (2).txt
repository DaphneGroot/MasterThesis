Fed Cup.
De Fed Cup, voorheen de Federation Cup'", is een jaarlijkse internationale tenniscompetitie voor landenteams, voorbehouden aan vrouwen. Bijna 100 landen doen mee aan het toernooi dat sinds 1963 wordt gehouden. De tegenhanger bij de mannen is de Davis Cup. De Fed Cup geniet veel prestige bij toptennissers. De meeste toppers komen dan ook graag uit voor hun land in deze competitie.
De Verenigde Staten won het toernooi het vaakst; 17 keer. Rusland (4x) en Italië (3x) verdeelden sinds 2004 de titels. Daaraan kwam een eind in 2011 met de winst van Tsjechië, dat in 2014 zijn derde titel veroverde. Sinds 2009 verdelen Italië (3x) en Tsjechië (4x) de titels.
Geschiedenis.
De competitie wordt georganiseerd door de Internationale Tennisfederatie (ITF) en werd voor het eerst gehouden in 1963 ter gelegenheid van de vijftigste verjaardag van de ITF. Toen deden er 16 landen mee; het toernooi werd gehouden op de Queens Club in Londen. De eerste winnaar was de Verenigde Staten van Amerika.
De Verenigde Staten domineerden lange tijd het toernooi. Van de 48 edities die tot en met 2010 werden gehouden, won het er 17 en was het 11 keer verliezend finalist. Van 1976 tot en met 1982 wonnen ze zelfs alle edities. Australië volgt op een bescheiden afstand met 7 overwinningen en 10 verloren finales. Tussen 1973 tot en met 1980 waren ze in elke finale present.
In de eerste negen uitvoeringen werd de titel verdeeld tussen de Verenigde Staten en Australië. In de eerste twintig versies wisten alleen Zuid-Afrika in 1972 en Tsjecho-Slowakije in 1975 de hegemonie van de VS en Australië te doorbreken.
Toernooiopzet.
Elk jaar strijden acht landen in de Wereldgroep I om de titel. De andere landen spelen in de Wereldgroep II en drie regionale zones (Amerika's, Azië/Oceanië en Europa/Afrika).
In de "Wereldgroep I" spelen gedurende een weekeinde twee landen tegen elkaar, waarbij een land thuis speelt. Welk land dit is, en welk land mag bepalen op welke ondergrond wordt gespeeld, bepaalt de ITF. Het baseert zich daarbij op eerder gespeelde wedstrijden tussen deze landen. Als bijvoorbeeld de laatste ontmoeting met land X een uitwedstrijd was, wordt de eerstvolgende ontmoeting met land X een thuiswedstrijd.
De winnaar van een ontmoeting gaat door naar de volgende ronde. Na drie wedstrijden (eerste ronde, halve finale en finale) is dan de winnaar bekend. Verliezers uit de eerste ronde spelen later in het jaar nog een extra wedstrijd om degradatie naar de Wereldgroep II te voorkomen.
De landen in de "Wereldgroep II" spelen een wedstrijd waarbij winst leidt tot een wedstrijd om te promoveren en verlies leidt tot een wedstrijd om te voorkomen dat men degradeert naar groep 1 van een regionale zone.
De landen in de "regionale zones" zijn verdeeld in twee of drie groepen, afhankelijk van het aantal landen, waarbij groep 1 de sterkste is en groep 3 de zwakste. Er wordt hier niet meer in een thuis- of uitwedstrijd gespeeld, maar in een toernooivorm. Gedurende een week in een van die landen spelen alle landen enkele wedstrijden. De sterksten promoveren naar een hogere groep of mogen spelen voor promotie naar de Wereldgroep II. De zwakste landen degraderen naar een lagere groep.
Wedstrijden.
Een ontmoeting in de Fed Cup bestaat in de Wereldgroepen uit vijf tenniswedstrijden (ook wel "rubbers" genoemd); er zijn dus drie overwinningen nodig om het duel te winnen. De wedstrijden vinden op twee dagen plaats: twee enkelspelpartijen op de eerste dag en de omgekeerde enkelspelpartijen gevolgd door een dubbelspelpartij op de tweede dag.
De wedstrijden in de regionale groepen worden anders verspeeld: slechts drie "rubbers", twee in het enkelspel en één in het dubbelspel; alle drie op één dag.
België.
België won de Fed Cup in 2001 – in Madrid won het van Rusland. In 2006 bereikte het de finale, maar daarin was Italië met 2-3 net te sterk.
Van 2000 tot en met 2007 stond België mede dankzij de toppers Justine Henin en Kim Clijsters onafgebroken in de Wereldgroep I. Na drie jaar in de Wereldgroep II speelde België in 2011 en 2012 weer in de Wereldgroep I. Daarna volgde degradatie naar de Wereldgroep II (2013), en vervolgens naar de regionale zone (waarin België sinds 1995 niet meer had gestaan). In 2016 promoveerde België terug naar Wereldgroep II, gevolgd door promotie naar Wereldgroep I in 2017.
Nederland.
Nederland speelde twee keer de finale. In 1968 verloor het in Frankrijk van Australië en in 1997 verloor Oranje thuis in de Brabanthallen te 's-Hertogenbosch met 1-4 van Frankrijk.
Na de finale in 1997 degradeerde het team in twee seizoenen tweemaal waardoor het belandde in de regionale groep I. Hierin speelde Nederland vijftien jaar onafgebroken vanaf 2000. Door de in 2014 behaalde resultaten promoveerde Nederland naar Wereldgroep II in 2015, waarna een tweede promotie volgde naar Wereldgroep I in 2016.
