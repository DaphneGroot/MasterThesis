Triviale naam.
Andere triviale namen zijn zo ingeburgerd dat zij door de IUPAC als officieel worden aangeduid. Typische voorbeelden zijn aromatische verbindingen, zoals benzeen, naftaleen, fenol en tolueen. Ook bepaalde mengsels krijgen triviale namen, zoals koningswater, patentkali, nitreerzuur en kalkammonsalpeter.
Het doel van een systematische naam is eenduidige communicatie: een systematische naam wordt in het ideale geval door iedereen die hem gebruikt op dezelfde wijze opgevat. Er kan dan internationaal gezien geen misverstand ontstaan welke stof bedoeld wordt.
Nieuwe triviale namen.
Het gebruik van eenduidige namen staat in de wetenschap voorop. Maar: ook wetenschappers hebben hun dagelijkse leven, waarin ze regelmatig met ingewikkelde verbindingen werken. Deze verbindingen steeds bij hun systematische naam noemen is onhandig. Vooral in de organische chemie worden ook in de wetenschap triviale namen gebruikt. De nieuwe triviale namen verwijzen vaak naar de gelijkenis die de molecuulformule heeft met een bepaald voorwerp: de systematische naam van pentacyclo[4.2.0.02,5.03,8.04,7]octaan mag eenduidig wezen, voor een verbinding met een structuurformule die op een kubus lijkt, werkt cubaan in de dagelijkse wetenschappelijke praktijk een stuk simpeler.
Voorbeelden.
Adamantaan (lijkt op diamant), Basketaan (uit het Engels: Basket = mandje), Cubaan (kubusvormig), Ladderaan, Prismaan, Propellaan
