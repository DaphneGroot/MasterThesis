	Komedie roept medelijden op met actrices
	THEATER
Loslopende Vrouwen van Haye van der Heyden, regie Victor van Swaay. Gezien 4 oktober in Singertheater Laren. Tournee.
Loslopende Vrouwen heet het nieuwe stuk van Haye van der Heyden. Die loslopende vrouwen zijn Kitty Courbois, Trudy de Jong en Ricky Coole. Maar ze spelen natuurlijk rollen: Courbois heet Paula, De Jong heet Jacqueline en Koole heet Iris. Ze zijn moeder, dochter en kleindochter en hebben het moeilijk met elkaar.
Deze vrouwen zijn alledrie tamelijk hysterisch en zetten dan ook voortdurend een schreeuwerige stem op. Vooral Trudy de Jong is erg in de war en loopt de hele avond getergd heen en weer. Een verstoorde moeder-dochter relatie en een algeheel gebrek aan levensvreugde spelen haar parten. Mannen zijn er niet, die hebben ze afgeschaft.
Een deel van het stuk speelt zich af op een dakterras waar de vrouwen voornamelijk kijven. Alleen buurman Frank (Hans Cornelissen) brengt enige rust in dit kippenhok. Frank wordt gezien als een echte he-man, maar ook hij heeft een probleem. Hij lijdt aan een zeldzame slaapziekte en valt af en toe een paar maanden in katzwijm. Niettemin worden de vrouwen allemaal stapelgek op Frank, waarschijnlijk ook omdat hij lekker fluit speelt.
De nieuwe komedie van Haye van der Heyden is zo betekenisloos dat je met een diep gevoel van medelijden naar die vier acteurs zit te kijken. Door een volledig gebrek aan diepgang en aan originaliteit en zo te zien ook aan regie (Victor van Swaay) vallen vooral Kitty Courbois en Trudy de Jong terug op de kunstjes die ze het beste beheersen.
Bij Courbois betekent dat onverstoorbaar de zaal in kijken en met harde stem zogenaamd cynische wisecracks het publiek in
slingeren. Trudy de Jong put zich uit in bekkentrekkerij en zenuwachtige loopjes. Dit is, kortom, komediespel van het niveau 'kijk mij eens leuk zijn'.
De actrices presteren ver onder hun niveau, maar wie kan het ze kwalijk nemen? Dat er geen echte karakters op toneel staan is geen schande, een leuk typetje zou volstaan, maar deze personages zijn sjablonen van de ergste soort. Omdat het stuk een belediging is voor vrouwen, en de dialoog tussen moeder Kitty en dochter Trudy over zelfmoord potsierlijk, zou je je er kwaad over kunnen maken. Maar zelfs dat is te veel eer.
Van der Heyden verdient zijn dagelijks brood als scriptwriter bij John de Mol en levert aan de lopende band teksten voor tv-series. Dat is een deugdzaam beroep, maar kennelijk heeft hij de behoefte af en toe een echt toneelstuk te schrijven en te infiltreren in de wereld van de kunst. Tegelijkertijd heeft hij een hekel aan al die artistieke poeha. Dat iemand kiest voor het grote geld en de glamour van de amusementsindustrie, prima, maar laat het daar dan bij blijven en val niemand lastig met dit soort stukken.
Het is achteraf jammer dat JaloezieÂ‰n, het eerste toneelstuk van Van der Heyden, zo goed was. 'De nieuwe Alan Ayckbourn' vond iedereen toen, 'een grote belofte' Daarna heeft hij dat niveau niet meer gehaald. Loslopende Vrouwen lijkt nog het meest op drie afleveringen van een tv-comedy die wegens gebrek aan kwaliteit van het scherm is gehaald.
Hein Janssen

