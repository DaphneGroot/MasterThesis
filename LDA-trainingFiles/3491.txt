	Schuld die niet valt in te lossen LISETTE LEWIN SCHREEF DE BIOGRAFIE VAN HAAR VADER
	HIJ HEETTE 'Krtchen' of 'Koecht' voor zijn ouders, 'Chris' voor zijn naoorlogse vrienden , maar voor zijn dochter Lisette was hij altijd Kurt. Bij zijn overlijden in 1996 was Kurt Lewin gepensioneerd ambtenaar, vrijmetselaar, zondagsschilder en sinds een paar jaar ook schrijver. Hij was de vreemde die zich in mei 1945 bij de boerderij op de Veluwe tot haar stomme verbazing aandiende als 'papa'. Haar moeder was dood, haar broertje was dood, haar grootouders waren dood. 'Dus je had na de oorlog niemand meer?', vraagt zijn dochter later. 'Alleen jou', zegt hij. Voor het kind gold hetzelfde.
Vader en dochter Lewin waren tot elkaar veroordeeld. In de dertig jaar na de bevrijding brachten ze er samen niet veel van terecht. Altijd ruzie, en teleurstelling aan beide kanten. Hij sloot een verstandshuwelijk met een niet-joodse vrouw, met wie zij niet kon opschieten. De talentvolle dochter, boos en opstandig, rommelt maar wat aan in haar leven.
Lisette Lewin schreef die geschiedenis al op in haar eerste, autobiografische roman Voor bijna alles bang geweest (1989). In haar nieuwste boek, Herfstreis naar Dantzig, draait het vooral om de vader. De dochter, ervaren journaliste, herkende in alle familiefeiten het verhaal dat zijn leven vormt, het verhaal van de Oost-Europese jood die bijna deze hele verschrikkelijke eeuw leefde. Ze schreef zijn biografie.
Het is verbijsterend hoe veel er in n leven past. Dat alleen al maakt deze levensbeschrijving interessant. Zo veel verplaatsing, zo veel activiteit, zo veel verlies. Kurt Lewin, kind uit een Russisch-joods voorgeslacht, werd in 1910 in Dsseldorf geboren. In Leipzig bracht hij zijn eerste oorlog door. Als schoolkind groeide hij op in het mondaine Dantzig, waar zijn vader directeur van een groot warenhuis was. Kurt gaat naar een dure Zwitserse kostschool. Daar krijgt hij het bericht dat zijn vader dood is. Opgehangen. De eigen zaak was failliet gegaan en hij had zich verstrikt in oplichterij.
Kurt moet de kost verdienen voor zijn moeder en broertje. Hij heeft allerlei baantjes, tot hij op een dag door een vroegere ondergeschikte van zijn vader naar de Haagse Bijenkorf wordt geroepen. Daar wordt hij al snel ontslagen. Inmiddels getrouwd met een Nederlandse joodse vrouw en vader van twee kinderen, houdt hij zich overeind als winkelbediende, loodgieter, handelaar.
De oorlog breekt uit en als ze in 1941 proberen te ontsnappen per boot, blijken ze te zijn verraden. Hij ziet hoe zijn vrouw in de trein wordt weggevoerd. Hij duikt onder en overleeft, net als zijn dochter. Zijn zoontje sterft aan een hersenziekte. Na de oorlog hertrouwt hij, wordt juwelier, studeert in de avonduren economie. In 1953 vertrekt hij met nieuwe vrouw en nieuwe dochter naar Indonesi als adviseur van Soekarno, zijn dochter Lisette komt een paar jaar later over. Terug in Den Haag krijgt hij in 1960 een baan op het ministerie van Sociale zaken. Hij schopt het er tot directeur. Af en toe komt zijn wild levende, linkse Amsterdamse dochter op bezoek en ruzin ze over politiek. Na de dood van zijn tweede vrouw gaan ze samen wel eens op reis. Naar Berlijn, naar New York. En in 1991 naar Gdansk, het voormalige Dantzig, de stad van zijn gelukkige jeugd.
Lisette Lewin maakte voor haar biografie gebruik van materiaal uit hun lange gesprekken op reis, en van een nagelaten manuscript van haar vader. Na de reis naar Dantzig tekende Kurt Lewin zijn memoires op. 'Dat moet je z¢ opschrijven, (. . .) zoals je het nu vertelt', had zijn dochter gezegd toen hij haar het verhaal deed van zijn eerste liefde. Dat deed hij prompt, en zijn dochter bemiddelde voor publicatie in het tijdschrift De tweede ronde. Apetrots was hij op zijn literaire 'debuut'. Zijn in de onderduik geschreven dagboek gaf hij in eigen beheer uit. Zijn dochter ziet het aan met trots n ergernis, want 'hij zag zich nu al als de Grandpa Moses van de literatuur'. Zij schrijft: 'Ik voelde me als een beroepspianiste wier vader pas piano heeft leren spelen en het nu over ''onze concerten'' heeft.'
Zou het komen door die kinderergernis dat de schrijfster niet besloot de memoires van haar vader te bewerken voor een uitgave onder zijn eigen naam, maar ze zelf, in de hij-vorm, gebruikte voor haar boek? In ieder geval heeft de biografie nu een rommelige compositie. Na het verslag van zijn begrafenis zien we vader en dochter op verschillende reizen, waarbij zij, de journaliste hongerig op zoek naar 'nieuwe feiten', hem uithoort. Het middendeel van het boek echter is een afgerond verhaal over Kurts Dantziger jaren, waarbij n hoofdstuk in de ik-vorm door Kurt zelf is geschreven. In de slothoofdstukken zijn ze weer op reis, eerst in Berlijn, dan in Dantzig. De dochter stelt vragen tijdens het eten, en krijgt antwoord in lange monologen. Waarom niet n doorlopend verhaal verteld waar bronnen en werkwijze niet zo hinderlijk doorheen steken?
Waarschijnlijk kon dat niet omdat de schrijfster niet durfde te kiezen uit twee mogelijkheden: het levensverhaal van haar vader en het verslag van hun moeizame, maar liefdevolle relatie. Voor dat laatste is de dochter in haar rol van journaliste, die eerder voortreffelijke reportages en documenataires schreef over joodse emigranten, van groot belang. Ze gebruiken elkaar. Pas in haar vakkundige vermomming dringt ze tot haar vader door. Kurt, zelfbewust op het ijdele af, vertelt maar al te graag. Hij is haar ontstaansgrond en identiteit, haar probleem, haar onderwerp en bron tegelijk. Zij is degene die zijn leven openbaart, en ze is zijn toegang tot de literaire kring. Over hem te schrijven is haar een noodzaak, maar ook de oorzaak van ergernis en opgerakeld kinderverdriet. Het zit allemaal te dicht op elkaar in deze beladen geschiedenis en dat staat een strakke compositie in de weg.
Van de stijl moet Herfstreis naar Dantzig het evenmin hebben. Lisette Lewin heeft, net zoals haar vader, een heldere, noterende stijl, zonder krullendraaierij. Haar observaties zijn scherp en er klinkt vaak ironie door in haar droge zinnen - een stijl die bij uitstek geschikt is voor journalistiek waarin de visie van schrijver dient te wijken voor het beschrevene. Gedurfde metaforen en symbolen ontbreken, ook in Lewins literaire werk.
Aan de ene kant is dat maar goed ook. Bij een onderwerp als het hare, bij zoveel dood en verlies, ligt de loodzware symboliek voor het oprapen. 'Objectieve' weergave maakt het mogelijk om verhalen te vertellen die anders op tranen zouden wegdrijven. Maar voor een roman, of een literaire biografie als deze, voldoet de droge-zinnetjesstijl op den duur niet. Het verhaal wordt er onnodig flets en vlak door. 'De film (. . .)', schrijft Lewin bijvoorbeeld, 'was om te lachen maar ook erg spannend en ontroerend.' Zo'n mededeling zegt niets, net zoals de talloze keren dat we horen hoeveel borreltjes er werden genoten, met of zonder pinda's. En  ls Lewin zich eens waagt aan metaforen, dan zijn ze wel heel erg versleten. Over de erfenis: 'Onze betreurde erflater, appel van zijn vaders stam, had van zijn gespaarde slijk der aarde gouden bergen gefantaseerd.'
Toch is Herfstreis naar Dantzig een belangwekkend boek. Kurts geschiedenis is boeiend genoeg om het te dragen. Al is het eerder opgeschreven, het blijft een verbijsterende geschiedenis. Bovendien is het verhaal van vader en dochter, beoordeeld naar zijn beste momenten, een ontroerend verhaal. Lewin heeft van 'de oude jood', de man die ondanks alles degene is die het langst van haar heeft gehouden, geen martelaar gemaakt. In al hun gesprekken dringt de waarheid door: dat het meisje, als 2-jarige zomaar gedumpt bij vreemden, en later als aanhangsel in het nieuwe gezin gedoogd, die schok nooit te boven is gekomen. En dat de vader niet alles heeft gedaan om die onbedoelde wandaad uit te wissen. Eigenlijk vond hij zichzelf een stuk interessanter. Het is het verhaal van veel vaders en dochters, van schuld die niet valt in te lossen, al maakt de joodse achtergrond van deze twee het nog een tikkeltje navranter. Aan het eind van het boek zegt de schrijfster: 'Als hij nu terugkwam, kregen we het dadelijk weer aan de stok. We leken te veel op elkaar.' Voor die vaststelling was de omweg van de journalistiek nodig.
Aleid Truijens
Lisette Lewin: Herfstreis naar Dantzig.
Nijgh & Van Ditmar; 181 pagina's,  29,90.
ISBN 90 388 4551 0.

Foto
	Lisette Lewin FOTO DANIEL KONING - DE VOLKSKRANT

