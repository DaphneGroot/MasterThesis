	Arena en Kuip krijgen vijf sterren van UEFA-commissie
De Kuip (Rotterdam) en de Arena (Amsteram) hebben van de stadioncommissie van de Europese voetbalunie (UEFA) vijf sterren gekregen. De exclusieve lijst van topstadions, in totaal tien, is aangelegd om in voorkomende gevallen op korte termijn een stadion aan te kunnen wijzen voor finales of beslissingswedstrijden. Accommodaties met vijf sterren voldoen aan de strenge eisen van de UEFA.
Die voorwaarden zijn: een minimum van 50.000 zitplaatsen, een permanent video-bewakingssysteem, eersteklas veiligheidsfaciliteiten, een goed speelveld, adequate verlichting, moderne kleedkamers, goede faciliteiten voor eregasten, mediafaciliteiten, goede sanitaire voorzieningen voor toeschouwers, voldoende hotels in de buurt en dicht bij een modern vliegveld.
Behalve de stadions van Ajax en Feyenoord staan op de lijst: San Siro in Milaan (85.700 plaatsen), Olympisch stadion in Rome (82.307), Delle Alpi in Turijn (69.041), Wembley in Londen (77.800), Old Trafford in Manchester (53.810), Olympisch stadion in MÃ¼nchen (69.500), Ernst Happelstadion in Wenen (50.000) en Ibrox Stadium in Glasgow (50.500).
Ook is een lijst opgesteld met vier-sterrenstadions. De eisen zijn gelijk aan die van de vijf sterren, behalve ten aanzien van de toeschouwerscapaciteit. Stadions met vier sterren moeten over minimaal 30.000 zitplaatsen beschikken. Geen enkele Nederlandse arena komt op dit lijstje van de Europese voetbalunie voor.

