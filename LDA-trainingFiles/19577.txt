Vinkeveen.
Vinkeveen is een dorp in de gemeente De Ronde Venen in de Nederlandse provincie Utrecht en ligt precies tussen Amsterdam en Utrecht. Vinkeveen heeft 9642 inwoners (1 januari 2010).
Sport.
Voetbalvereniging SV Hertha is een voetbalclub uit de amateurklasse Zaterdag 4e klasse C. Naast Hertha is er in Vinkeveen ook de korfbalvereniging De Vinken, gymvereniging Atalante, volleybalvereniging Atalante en de Vinkeveense Lawn Tennis Vereniging (VLTV).
Er is in Vinkeveen de sporthal De Boei.
Onderwijs.
Vinkeveen heeft een middelbare school, het VeenLanden College (VLC), voor havo tot en met de 3e klas en vmbo-t tot en met het examenjaar. Het VeenLanden College heeft zijn hoofdvestiging in Mijdrecht. Deze school kwam in 2000 tot stand door een samenwerkingsverband tussen het Veenlanden College in Mijdrecht en de Paus Joannes Mavo in Vinkeveen. Sindsdien biedt de school ook de eerste drie klassen havo/mavo en combinatie van havo/mavo aan; de hogere havo-klassen kunnen in Mijdrecht gevolgd worden. Sinds 2012 voeren beide locaties een entreprenasium.
Verder zijn er in het dorp drie basisscholen gevestigd, de Sint Jozefschool voor katholiek onderwijs, De Pijlstaart voor het openbare onderwijs en De Schakel voor protestants christelijk onderwijs.
Wetenswaardigheden.
In 1841 werden de gemeenten Vinkeveen en Waverveen samengevoegd tot de nieuwe gemeente Vinkeveen en Waverveen. Deze gemeente heeft tot 1 januari 1989 bestaan toen het samen met de gemeenten Mijdrecht en Wilnis opging in de nieuwe gemeente De Ronde Venen.
In de katholieke Heilig Hartkerk staat een orgel, in 1827 gebouwd voor de schuurkerk in Waverveen door de Utrechtse orgelbouwer Wander Beekes. Toen de Heilig Hartkerk gereed was, werd het orgel daarnaartoe overgebracht.
Vinkeveen is onder recreanten met name bekend om de Vinkeveense Plassen. Hier wordt veelal gedoken, maar ook veel gevaren en gezeild. Het water is een van de schoonste in Nederland. Er zijn een twaalftal zandeilanden aangelegd in de plassen. De eilanden 1, 2, 4 en 5 zijn bereikbaar middels een vaste oeververbinding. Op duikeiland 4 is een duikgebied uitgezet, dat populair is voor het opleiden van duikers. Om hier te duiken is een vergunning nodig, die gekocht kan worden bij de duikwinkel op zandeiland 4. De drie plassen worden gescheiden door de N201 (de provinciale weg) en de Baambrugse Zuwe, waaraan veel welgestelden wonen.
Het voormalige gemeentewapen van Vinkeveen is opgenomen in het eveneens vervallen gemeentewapen van Vinkeveen en Waverveen. De vink is overigens opgenomen in de schildvoet van het wapen van De Ronde Venen
