	Waardenberg en De Jong bieden pure beeld-pozie
	Bandkaai door Waardenberg en De Jong. De Flint Amersfoort, 26 februari. Tournee.
Handenwrijvend staan ze voor de zaal. Als twee B-artiesten die het publiek ervan willen overtuigen dat ze er vreselijk veel zin in hebben die avond, en dat het echt heel bijzonder gaat worden. Het handenwrijven vormt echter de opmaat voor een paar minuten homo-erotische activiteiten die treiterig blijven bungelen tussen agressie en lieflijkheid. Het is de herkenbare toon van Waardenberg en De Jong.
Ze kunnen het nog steeds niet helemaal laten. Martin van Waardenberg en Wilfried de Jong beuken op een ontplofbaar apparaat, en het rookt, vlamt en knalt zoals je dat in een strip ziet gebeuren van een overenthousiaste tekenaar. En er wordt ook nog steeds gemept. Als een primitieve hooligan grijpen ze naar de knots en gaan onbesuisd te keer.
Maar van dat soort explosies alleen hoeven die rotjongens het niet meer te hebben. Sinds hun vorige programma Naggelwauz zijn ze de richting van absurd-humoristische beeldende kunst opgekropen. Met ongebruikelijke attributen waar zelfs de schroothandelaar meestal geen interesse meer voor toont, gaan ze aan de slag. Daar halen ze het onmogelijke uit. Bandkaai betekent weer een stap verder op die weg. Het wordt steeds mooier. Het is pure beeld-pozie.
Waardenberg en De Jong zijn het meest hechte theaterduo in Nederland. Ze kunnen alles van elkaar hebben, vullen elkaar perfect aan, en gaan tot het uiterste en soms nog verder. Dat levert wel eens gebroken ledematen op, maar dat wordt als een onvermijdelijk bedrijfsongeval beschouwd. Ook in Bandkaai (betekent helemaal niets, dus zoek er ook niets achter) worden acrobatische toeren uitgehaald waarmee ze in Cirque du Soleil zouden kunnen staan. Maar het is geen moment stoere krachtpatserij.
Het tweetal combineert banaliteit met schoonheid. Ze pikken elementen van de straat op, zoals een ordinaire scheldpartij over dubbelparkeren, gore borrelpraat, of de 'menukaart' van de vettige snackbar. Aan deze platte zaken wordt geschaafd, gepoetst en geschilderd totdat het volkomen uit het verband gerukt is en een andere waarde krijgt. Ze maken zin uit onzin. En omgekeerd.
Ofschoon Waardenberg en De Jong niet serieus achter het bureau gaan zitten om een rode draad in het programma te bedenken, zien we in bijna alle scnes mensen die niet kunnen communiceren. De meesten proberen het wel, maar falen volkomen.
Daarbij worden steeds andere kanten van het aloude machtsspel getoond. De machtigen overschatten zichzelf en worden onmachtig en daarom kunnen de zwakken ondanks zichzelf nog wel eens een kleine overwinning meepikken. Waardenberg en De Jong laten een hoop narigheid zien, waar de mond bij openvalt. Maar die treurigheid werkt constant op de lachspieren. En die verwarring is het hoogste wat een theatermaker kan bereiken.
Patrick van den Hanenberg

