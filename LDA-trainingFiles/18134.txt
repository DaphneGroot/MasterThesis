 NIB VERWACHT VERDERE WINSTGROEI. 
 DEN HAAG, 21 feb (Reuter) - De Nationale Investeringsbank NV (NIB) verwacht dat zij 1997 opnieuw meer winst zal boeken. 
 "De verwachting is dat de gezonde ontwikkeling van de bank zich ook in 1997 verder zal voortzetten en dat, onverwachte omstandigheden voorbehouden, de winst in 1997 verder zal stijgen," aldus de NIB. 
 Het bedrijf maakte vandaag bekend in 1996 een netto winst te hebben geboekt van 156,0 miljoen gulden, vergeleken met 128,2 miljoen in 1995. 
 Kempen zei in januari al over 1996 een winst van meer dan 150 miljoen gulden te verwachten. 
 De winst per aandeel steeg met ruim 16 procent tot 12,84 gulden. Voorgesteld wordt het dividend op de gewone aandelen te verhogen tot 5,50 gulden, vergeleken met 4,80 gulden in 1995. 
 Net als vorig jaar kan een deel van het dividend in nieuwe aandelen worden opgenomen. Details van het cash-plus stock-dividend worden uiterlijk 4 april bekend gemaakt. 
 Volgens de NIB is haar kredietportefeuille in 1996 met 2,6 miljard gulden ofwel 20 procent gegroeid tot 15,3 miljard gulden, waarbij inbegrepen kredieten, garanties en geeffectiseerde vorderingen die als kredietverlening zijn te beschouwen. 
 Van die groei werd ruim 1,2 miljard gulden veroorzaakt door de expansie in hypotheekfinancieringen. 
 Een flink deel van de uitzettingen vindt plaats in dollars en de koerstijging van de Amerikaanse munt had een positief effect op de kredietportefeuille van circa 0,3 miljard gulden, aldus de NIB. 
 Het rentebedrijf genereerde 71 procent van de totale baten die op 364,6 miljoen gulden kwamen. 
 De bruto-opbrengsten, exclusief rentebaten, van participatiebedrijf PARNIB stegen tot 57,7 miljoen gulden van 40,3 miljoen. 
 Die relatief grote stijging houdt verband met de groei van de participatieportefeuille in de afgelopen jaren waardoor ook de dividendopbrengsten aanzienlijk stegen, aldus NIB. 
 Verder lagen de resultaten op de verkoop van participaties ruim boven die van 1995 en stegen de resultaten uit deelnemingen in onder meer NPM en Van Lanschot. 
 De provisiebaten en resultaten uit financiele transacties van NIB Financial Markets stegen met 52 procent tot 23,6 miljoen gulden. Die groei was vooral te danken aan de goede gang van zaken bij de produktgroep aandelen, aldus de NIB. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
