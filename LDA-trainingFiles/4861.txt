	Bij de beroemdste brug plast men voor 't goede doel 
	Van onze verslaggever
BARTLEHIEM
Dwars over het erf van boer Zeindstra naar Bartlehiem. Door de weilanden schiet links en rechts ander volk naar het belangrijkste scharnierpunt van de Elfstedentocht. Op de Dokkumer Ee komen toeschouwers per schaats vanaf Leeuwarden - jawel, dat mag, dít zuidelijk stuk van de Ee is geen deel van de Tocht. Links snorren vijf helicopters in de lucht boven de Fimkumervaart. Wachten op Erik en zijn maten.
Rayonhoofd Veldstra ('Hier sinds 1956, mijnheer') staat als een keizer op zijn kruispunt. Hij schuift nog wat met oranje pionnen, haalt een weggewaaide ijsmuts van 'zijn' onberispelijke ijsvloer. Hij is een tevreden man. Even leek het erop dat Bartlehiem een knelpunt zou worden, er was nog een groot windwak, maar dat ging in één nacht dicht toen de wind ging liggen. 'We hebben geen problemen.'
Verderop rent een blote man over het ijs. Op de achtergrond hangt een spandoek: 'Tytsjerkeradiel bestaat echt.' Een politieagente op de schaats wordt hartstochtelijk toegejuicht.
De schaatsers laten nog even op zich wachten. De luchtvloot blijft in het westen hangen. De gure wind is feller dan verwacht. Het dweilorkest speelt - heel toepasselijk - 'Viva Espana' en 'We will rock you'. In een hoek staan fotografen en regisseur Pieter Verhoef met een cameraploeg.
In een hoekhuis zit een aantal mensen aan de maaltijd, ze hebben geen oog voor de hossende mensen buiten. De televisie is uit. Hoezo Elfstedentocht? Het huis aan de andere kant is geheel omringd door Heras-hekken. Bordje aan de boom: Gebruik toilet een gulden, opbrengst voor Roemenië.
En dan landen Hulzebosch en zijn vijf maten voor de eerste maal in Bartlehiem. Het publiek ontploft, de helicopters razen, Verduin schiet uit de bocht, maar corrigeert. Nog twaalf kilometer wind, en dan via Birdaard weer terug. 'Da's dik een half uur', weet een toeschouwer, 'dan zijn ze weer hier.' De achtervolgers laten lang op zich wachten, maar dan schuift een drietal onder leiding van Kramer langs, weer (veel) later volgt een grotere groep, met aan kop, 'is dat Bart Veldkamp? Ja, da's Veldkamp.'
Dialoog tussendoor: 'Heb jij gisteren mijn Berenburg opgedronken?' 'Ja, maar er zat een wat jeneverachtige smaak aan.'
Een Bartlehiemer vertelt dat zich gisteren al een toeschouwer op het bruggetje meldde: 'Hij had zich in de dag vergist.'
Curieus spandoek: 'Erik Hulzebosch is de pick-pack ook los?'
En daar is de kopgroep weer terug uit Dokkum, Erik hangt achteraan. Elke verslaggever hier droomt er van om Arie Kleywegt te spelen, die hier in 1963 legendarische woorden richtte tot Reinier Paping: 'Gaat het goed?' Ja, het ging goed, aldus de uitgewoonde Paping.
Maar dit zestal is weg voor je er erg in hebt, met nog 3,5 kilometer tegen de wind in naar Aldtsjerk, en dan nog zeven voor de wind naar de Bonkevaart.
Het publiek draait zich en masse om, probeert in de Bartlehiemer huiskamers een glimp van de televisiebeelden op te vangen van de finish. Andere hoofden buigen zich over radiootjes. Een snelle rondgang in Bartlehiem leert dat Piet Kleine mag winnen, maar dat Erik huizenhoog favoriet is.
Angenent wint. De lieveling is geklopt. Bespeuren we daar in Bartlehiem iets van teleurstelling?

