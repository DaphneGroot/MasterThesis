	Jeugdbridgers achter Italië
	Van onze bridgemedewerker
's-HERTOGENBOSCH
Na een nek-aan-nek race met Nederland B heeft het Italiaanse juniorenteam (spelers tot en met vijfentwintig jaar) het vijfde International Youth Bridge Festival 's-Hertogenbosch op zijn naam geschreven. Met tweeëntwintig teams uit eenentwintig landen, is dit evenement in de laatste vijf jaar uitgegroeid tot een van de belangrijkste juniorentoernooien.
Vanaf vorige week maandag tot en met donderdag leken aanvankelijk het verrassend sterk opererende Finland en Canada de beste papieren te hebben. Op vrijdag kwamen Italië en Nederland B (Oltmans-Schollaard en Jacobs-Hoogweg, de winnaars van het universitaire EK 1996) sterk naar voren. Rusland, Noorwegen, Denemarken, Canada en Amerika (de in Den Bosch aanwezige landen die zich hebben gekwalificeerd voor het WK 1997 in Canada) werden op achterstand gezet. Ook Finland moest afhaken.
In de laatste wedstrijd moest Nederland een verschil van vier vips inhalen. De Italianen versloegen Turkije met de maximale cijfers waarmee de kans op een Nederlandse zege was verkeken.
Nederland A (Ramondt-de Wijs, Wijma-Zwerver/Brulleman) maakte een matig toernooi met grote overwinningen in de laatste twee wedstrijden enigszins goed en eindigde als vijfde.
Op zaterdag nam Europees kampioen Noorwegen revanche voor de matige prestatie in het landentoernooi door de eendaagse Swiss teams te winnen.

