	Eredivisieclubs bereiden komst superliga voor
De achttien eredivisieclubs werken gezamenlijk aan een nieuwe opzet van de competitie. Daartoe is een werkgroep samengesteld, die dinsdag voor de eerste keer bijeen is geweest.
'We hebben besproken wat we gaan doen en hoe we de zaken gaan aanpakken', aldus manager Maarten Oldenhof van Ajax. 'We hebben een strak tijdpad en een strakke planning opgezet, want we hebben niet veel tijd.' De werkgroep bestaat verder uit Van Dommelen (Willem II), Vreijsen (NAC), Edelenbos (Feyenoord), Arnesen (PSV), Kasper (AZ) en Leunk (FC Twente).
De instelling van de werkgroep is de volgende stap naar een wijziging van de competitie in het profvoetbal. In hun streven naar professionalisering willen de eredivisieclubs naar het model van de Engelse Premier League een profliga van veertien of zestien clubs met een eigen bestuur en eigen verdeling van tv-gelden.
'De clubs hebben besloten zelfstandig verder te gaan', zei PSV-preses Van Raaij. 'De klankbordgroep moet dit nu in gang zetten. We zullen alle belanghebbenden informeren, maar het proces mag niet belemmerd worden. Als we iedereen erbij betrekken, komen we nooit verder.'


