Critérium du Dauphiné.
Het Critérium du Dauphiné (vaak afgekort tot Dauphiné en tot 2010 Critérium du Dauphiné Libéré) is een meerdaagse wielerwedstrijd in het zuidoosten van Frankrijk en is geen criterium in stricte zin (zoals bijvoorbeeld de Acht van Chaam).
Geschiedenis.
De Dauphiné wordt sinds 1947 georganiseerd en wordt meestal verreden in een van de eerste weken van juni. Hij omvat enkele zware bergetappes in de Alpen en wordt om die reden vaak gebruikt als voorbereiding voor de Ronde van Frankrijk. Sinds 2010 wordt de wedstrijd georganiseerd door A.S.O.
Op de erelijst prijken veel grote wielrenners, onder wie alle vier de renners die de Tour de France vijfmaal wisten te winnen. Sinds 2005 maakte de wedstrijd deel uit van de UCI ProTour. Vanaf 2011 behoort hij tot de UCI World Tour.
De Mont Ventoux is een van de bekendste en belangrijkste beklimmingen in de Dauphiné. De beklimming start, zoals dat meestal ook bij de Ronde van Frankrijk het geval is, in Bédoin en is een geregeld terugkomend obstakel. De snelste tijd op de Mont Ventoux werd in de Dauphiné gerealiseerd door Iban Mayo. Mayo reed tijdens een klimtijdrit op de Ventoux in 2004 een tijd van 55'51".
Het eindklassement werd drie keer gewonnen door een Belg (Michel Pollentier, Eddy Merckx en Alex Close) en één keer door een Nederlander (Johan van der Velde).
Op 5 januari 2010 werd bekendgemaakt dat de wedstrijd overgenomen wordt door de A.S.O., een Frans bedrijf dat gespecialiseerd is in het organiseren van grote sportevenementen. De naam van de wedstrijd werd gewijzigd naar "Critérium du Dauphiné.
Meervoudige winnaars.
"Cursief" = Nog steeds actief als professioneel wielrenner.
