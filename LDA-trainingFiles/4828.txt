	L. van Maaren-Van Balen schreef boek over machocultuur op stadhuis van Haarlem    'Vrouwen knappen af op kille politiek'
	Van onze verslaggeefster
Janny Groen

WEERT
Loekie van Maaren-Van Balen, burgemeester van Weert, recht haar rug en trekt een ernstig gezicht. 'Daar schrik ik van. Heeft niemand het dan zien aankomen? Beseft de PvdA nog steeds niet dat zij talentvolle mensen binnenboord dient te houden? Al is het alleen maar om het eigen nest niet te bevuilen.'
Ze reageert op het signaal van PvdA-kamerlid Gerda Dijksman, die begin deze week aankondigde dat zij zich niet kandidaat stelt voor een volgende periode. Dijksman vindt de PvdA-fractie 'zielloos', stoort zich aan 'het gebrek aan solidariteit en collegialiteit'.
De sfeer die Dijksman schetst, komt de burgemeester bekend voor. Mistroostig: 'Is er dan helemaal niets veranderd?' Ze heeft zojuist een boek voltooid waaruit min of meer dezelfde partijpolitieke walmen opstijgen. In Te veel vrouw: de politieke carrire van een moeder doet Van Balen, ironisch en openhartig, verslag van de dertien jaar die ze in de Haarlemse gemeentepolitiek doorbracht.
In 1975, het was de tijd van protest- en kraakacties, schoolbezettingen en de nadagen van Nieuw Links, werd ze lid van de PvdA. Drie jaar later, toen de partij de norm stelde dat 25 procent van de raadsleden vrouw moest zijn, rolde de docente methodiek opbouwwerk en maatschappijleer soepel de gemeenteraad in. Met haar verbale talent en politieke instinct schopte ze het al snel tot wethouder.
Maar het was geen gemakkelijke periode. Ze was klein van stuk (1,59 meter), een spontane flapuit en bovendien ongehuwd moeder. Ze liep aan tegen seksisme, een machocultuur, de arrogantie van de vierde macht (ambtenarij) en een regenteske plaatselijke krant.
Te veel vrouw is een chronique scandaleuse geworden. De toon is luchtig. 'Het had grimmiger gekund', zegt Van Balen. 'De werkelijkheid was erger.' Ze heeft de tekst met een jurist doorgenomen, want ze 'heeft geen zin in gezeur' en kent 'de lange tenen van het Haarlems Dagblad', dat in haar boek wordt geschetst als een krant die haar monopoliepositie misbruikt en neigingen vertoont de stad mee te regeren.
Niet toevallig vandaag, het is internationale vrouwendag, wordt het eerste exemplaar van Te veel vrouw aangeboden aan Haarlems voormalig burgemeester Elizabeth Schmitz. In haar voorwoord zegt Van Balen dat vooral mannen haar adviseerden de aanklacht niet te publiceren. 'Denk toch aan uw carrire mevrouw, aan uw positie', waarschuwden ze.
De burgemeester, uitdagend: 'Die waarschuwingen namen mijn laatste restje aarzeling weg. Ik moest sterk denken aan de beginperiode van mijn politieke carrire. Toen wist ik het nog niet. Maar met schade en schande heb ik het geleerd: niets is dodelijker voor een vrouw dan mannen die menen dat ze je in bescherming moeten nemen.' Ze herinnert zich haar eerste weken als wethouder van onderwijs, toen ze van haar topambtenaren te horen kreeg dat ze zich nergens druk over hoefde te maken. De ambtenaren wisten van wanten en zouden haar op het juiste moment de juiste informatie influisteren.
Aanvankelijk liep ze aan hun leiband en 'eigenlijk was dat toen zo gek nog niet'. 'Ik wist natuurlijk nog van niks, was in staat de gekste dingen te zeggen. Het afbraakrisico was groot.'
De eerste jaren had 'het kleine meissie' Van Balen het geweldig naar haar zin in de politiek. Ze was een gretige leerling, stelde zich kwestbaar op en liet zich de vaderlijke adviezen van de politieke rotten in het vak dankbaar aanleunen.
Maar toen ze het vak geleidelijk aan in de vingers kreeg, aandacht trok en van zich af ging bijten, werd ze steeds meer beschouwd als een bedreiging. De warme collegialiteit smolt weg. Ze werd geconfronteerd met machinaties, ontwaarde hypocrisie. Regelmatig werd ze genegeerd en tegengewerkt, ook door partijgenoten.
'Ik paste niet in het beeld. Was 35, betrekkelijk onervaren, en alleenstaand met een baby. Eigenlijk had ik twee kinderen, want ik moest ook nog zorgen voor mijn bejaarde, demente moeder. In die periode van grote bezuinigingen in de gezondheidszorg, werden allerlei diensten opgeheven. Zo kreeg ik een grote zak kleding van mijn moeder in mijn handen geduwd: of ik ze maar wilde verstellen.'
Ze had geen tijd, 'en ook geen zin', om zich in te vechten in het old boys network. Tussen de middag ging ze zo vaak mogelijk naar huis om haar kind 'te knuffelen'. Ze ging nauwelijks naar het caf, en ook weinig naar feestjes.
Ze worstelde met kinderopvang, moest vaak 's avonds en op onregelmatige tijden werken. Haar vriend, met wie ze contact bleef houden maar die geen verantwoordelijkheid voor het kind wilde dragen, had weinig begrip voor haar overladen agenda. 'Tachtig uur werken, dat is geen besturen', schamperde hij, 'dat is burgerlijke truttigheid'.
Had de vriend gelijk en is politiek in minder uren te bedrijven? Of moeten politici die een beetje gezinsleven ambiren - zoals sommige ministers beweren te willen - zich uit de politiek terugtrekken?
Van Balen, die als burgemeester traditioneel de naam van haar huidige echtgenoot hanteert, weifelt. 'Burgemeesters en wethouders denken altijd dat ze niet gemist kunnen worden, geen dag. Het is natuurlijk niet zo dat je geen middag vrij zou kunnen nemen. Mijn vriend zei eigenlijk: tut tut, ho, ho, zou je die drukte niet een beetje relativeren. Politici overdrijven de werkdruk graag. Dat is een cultureel verschijnsel.
'Aan de andere kant is besturen op landelijk niveau en van grote steden buitengewoon complex en fysiek uitputtend. (Zelf streed ze na een miskraam tegen opspelende hormonen en worstelde ze met een astmatische bronchitis.) De jaren in de politiek zijn tropenjaren, ze ondermijnen je weerstand. Je ziet het aan de vrouwelijke staatssecretarissen, die zien er zo vermoeid uit. Niet te geloven. En Winnie Sorgdrager, die wordt met de dag magerder, en al die rimpeltjes. Maar ook mannen zie je vergrijzen. En ik weet zeker dat de ziekte van Felix Rottenberg met een verminderde weerstand te maken heeft.'
Toch meent ze dat de uitputtingsslag slechts gedeeltelijk de reden is waarom veel vrouwen voor hogere politieke functies afhaken. 'Vrouwen die de politiek ingaan, moeten niet zo snel piepen dat ze het zo druk hebben, dat ze het niet aankunnen omdat bijvoorbeeld hun oppas is weggelopen. Ik heb het allemaal meegemaakt en weet dat er altijd wel een oplossing te vinden is.
'Wat ik in mijn boek geprobeerd heb, uiteraard op mijn eigen subjectieve wijze, is aangeven waar de werkelijke weerstanden zitten. Die liggen in de kille sfeer, in het macho-gedrag, in de mannencultuur. Vrouwen knappen vrij snel af, beginnen er helemaal niet aan, of beginnen zich als kerels te gedragen. Dat moet toch anders kunnen.'

Foto
	L. van Maaren-Van Balen. FOTO JOEP LENNARTS

