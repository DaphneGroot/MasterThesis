	Nederlanders bezetten vijf van de zes podiumplaatsen op EK-allround Rooftocht schaatsers in Thialf
	Van onze verslaggever
HEERENVEEN
Ids Postma en Tonny de Jong stonden afgelopen weekeinde aan het hoofd van een driedaagse rooftocht die de Nederlandse schaats(st)ers een nog niet eerder vertoonde buit opleverde. Bij het opmaken van de eindbalans van de Europese Kampioenschappen in Heerenveen wist slechts één buitenlander zich tussen alle Nederlanders te mengen: de Duitse Gunda Niemann eiste bij de vrouwen het zilver op.
Voor de tweede keer in de historie stonden na het opmaken van het eindklassement drie Nederlandse mannen op het ereschavot. Vorig jaar zorgden Ritsma, Postma en Hersman voor de primeur. Maar aan de erelijst van de Noren kunnen de Nederlanders desondanks nog in het geheel niet tippen. Zij scoorden maar liefst zes keer een supertrio en eisten zelfs viermaal de eerste vier plaatsen op.
De overwinning van Postma bracht de Europese titel voor de zeventiende maal in Nederlandse handen. In 1953 was Kees Broekman in Hamar de eerste triomfator. Negen schaatsers traden in zijn voetsporen, van wie Schenk en Ritsma de succesvolsten zijn. Beiden waren driemaal de beste van Europa. Van der Duim, Vergeer en Zandstra boekten ieder twee zeges.
Aanmerkelijker schaarser waren in het verleden de successen voor de Nederlandse vrouwen. Tonny de Jong werd pas de tweede rijdster die de hoofdprijs in ontvangst mocht nemen. 23 Jaar geleden was Atje Keulen-Deelstra de laatste Nederlandse die op het ijs de rest van Europa haar wil oplegde. Het was destijds haar derde zege op rij.
Waar de oud-kampioene begin jaren zeventig een eind maakte aan een periode waarin de Russische schaatssters overheersten, zette De Jong zondag een punt achter een periode van veertien jaar van Duitse hegemonie. Van de (Oost-)Duitse schaatssters was Gunda Niemann de succesvolste. Zij won zeven maal het Europees Kampioenschap, waaronder de laatste drie edities.
Barbara de Loor maakte het succes bij de vrouwen compleet. In haar tweede EK-optreden behaalde ze een derde plaats in het eindklassement. De laatste keer dat twee Nederlandse rijdsters bij de slotceremonie op het erepodium stonden was twee jaar geleden. Toen werden Annamarie Thomas en De Jong tweede en derde achter Niemann.
Van de in totaal dertig beschikbare medailles vielen twintig in handen van de zes Nederlandse deelnemers. Het succesvolst was Tonny de Jong, met viermaal goud en eenmaal zilver. De rijke oogst van het Nederlandse sextet weerspiegelde ook de crisis waarin het schaatsen elders in Europa verkeert. Het handjevol bekwame specialisten dat zich liet zien, maakte duidelijk dat de allrounder in Europa tot een uitstervend ras behoort.
Pagina 15: Postma geeft aanzet voor regeerperiode

Foto
	Kampioenen Tonny de Jong en Ids Postma hebben een onderonsje. Links Rintje Ritsma. FOTO HANS HEUS - DE VOLKSKRANT

