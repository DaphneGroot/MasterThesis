	Het geluk in de schoot geworpen De snelle, korte glimlach van de Meester van het Hausbuch
	MET EEN in de kunstgeschiedenis niet ongebruikelijk type verlegenheidsnaam wordt de maker al geruime tijd genoemd naar de plaats waar zijn werk wordt bewaard: de Meester van het Amsterdamse Kabinet. Met zo'n tachtig drogenaaldprenten van zijn hand is het Rijksmuseum de trotse eigenaar van verreweg de grootste collectie ter wereld. Het is tweederde van wat er berhaupt van over is; elders zul je niet gauw een prent van hem tegenkomen. De verzameling, afkomstig van Pieter Cornelis baron van Leyden, werd in 1807 verworven door de toen nog echt Koninklijke Bibliotheek in Den Haag, vanwaaruit zij overging naar het Amsterdamse Kabinet, de voorloper van het Prentenkabinet.
Het vraagstuk van zijn identiteit zal misschien wel nooit opgelost worden. Er is niets over hem bekend. Hij is eerder een gevolgtrekking uit zijn werk, zou je kunnen zeggen, dan iemand met ook maar een rudiment van een biografie. Naam: onbekend. Levensduur: onbekend. Geboorteplaats: onbekend. Opleiding en afkomst: onbekend. De Meester heeft geen naam en geen uiterlijk. Hij heeft gesigneerd noch gemonogrammeerd, zoals vele van zijn tijdgenoten begonnen te doen, aan de vooravond van de Renaissance. De Meester heeft alleen maar een goed tot zeer goed te onderscheiden stijl en techniek. En allicht een globale plaats in ruimte en tijd: hij heeft - waarschijnlijk - gewerkt in het Rijngebied, midden- danwel zuid-, tijdens de laatste dertig jaar van de vijftiende eeuw.
'Waarschijnijk', 'mogelijk', 'niet uitgesloten': dat zijn de modaliteiten die als evenzovele loden kogels meegesleept dienen te worden door zelfs de kleinste snippers toelichting rondom het gat dat De Meester is. De grote Duitse grafiekkenner Max Lehrs, auteur van zowel een monografie over de Meester als van het negendelige levenswerk Geschichte und kritischer Katalog des Deutschen, Niederlandischen und Franzsischen Kupferstichs im XV. Jahrhundert, dat in de eerste decennia van deze eeuw verscheen, sprak reeds van 'het toch al bijna tot zinkens toe overladen hypothesenscheepje'. En zo'n dikke drie generaties kunsthistorici later constateert de Amerikaanse Jane C. Hutchison dat er na bijna twee eeuwen onderzoek en meer dan een dozijn mogelijke kandidaten weliswaar een aantal vijftiende-eeuwse kunstenaarsnamen boven water is gekomen waarvan zij er maar liefst vier noemt - 'maar het is nog steeds een even groot raadsel wie de man was die de Amsterdamse prenten maakte.'
'Ex ungue leonem: wie was de Meester van het Hausbuch?' - het artikel waaruit ik citeerde - staat in de catalogus van een in 1985 aan de Meester van het Amsterdamse Kabinet gewijde tentoonstelling, 's Levens Felheid.
Die tentoonstelling was destijds een gebeurtenis; nu ja, voorzover enige tentoonstelling van oude grafiek dat kan zijn. Bijeen waren daar - naast de eigen prenten - schilderijen, tekeningen, glasschilderingen en gellustreerde boeken. In het voorwoord tot de catalogus meenden de twee toenmalige directeuren van respectievelijk Rijksmuseum en Prentenkabinet dat de mogelijkheid om het gehele oeuvre te aanschouwen 'in geen generaties - misschien zelfs nimmer - meer terug zal komen'.
Toegegeven, het gehele oeuvre krijgt de bezoeker niet te zien. Maar dat er nu, twaalf jaar later, toch iets gebeurt wat men zich toen niet eens heeft durven voorstellen, namelijk een expositie van - wederom - de prenten; plus een schilderij dat geldt als het klassieke liefdespaar van de laatmiddeleeuwse Duitse kunst: een bruikleen uit Gotha, gelegen in de voorheen voor kunsthistorische contacten ontoegankelijke Duitse Democratische Republiek; en het complete zogenoemde Hausbuch, dat heeft qua type gebeurtenis dan ook iets van een in de schoot geworpen en museaal zelfs nooit nagestreefd puur geluk.
De Meester van het Amsterdamse Kabinet heet in Duitsland namelijk de Meester van het Hausbuch. Die benaming rivaliseert met de - oudere - eerste. Het is altijd wel een heel klein beetje oorlog, tussen verschillende verzamelaars en landen. In dit geval zou ik bovendien graag een klassentegenstelling willen bespeuren danwel construeren tussen enerzijds het Rijksmuseum, dat met zijn Prentenkabinet al meer dan een eeuw een openbare faciliteit is, en eeuwenoud adellijk familiebezit anderzijds.
Al vanaf begin zeventiende eeuw is het Hausbuch in het bezit, in rechte lijn, van een en dezelfde familie - die overigens ook een uiterst omvangrijke, kwalitatief zeer goede prentenverzameling onder haar hoede schijnt te hebben. Deze familie, al vierhonderd jaar woonachtig op hetzelfde gigantische slot nabij het Bodenmeer, is tot in de negentiende eeuw zo terughoudend geweest met haar kunstbezit dat het Hausbuch pas halverwege de vorige eeuw in de kunstgeschiedenis 'verschijnt'.
Dat het Hausbuch nu tentoongesteld kan worden, is het gevolg van de omstandigheid dat het boek uit elkaar genomen is ter wille van een streng gelimiteerde facsimile-oplage van zevenhonderdvijftig Arabisch, en vijftig Romeins genummerde exemplaren, gepubliceerd door Prestel, ad 2480 DM tot 1 februari. En daarna 2980 DM. De drienzestig perkamenten bladen van het handschrift zijn nu dus - voor het eerst zowel als het laatst - te bezichtigen voor een algemeen publiek. Een publiek dus dat niet de speciale gast hoeft te zijn van de auteur van het zojuist verschenen boek Venus und Mars. Das Mittelalterliche Hausbuch aus der Sammlung der Frsten zu Waldburg Wolfegg, de heer Christoph Graf zu Waldburg Wolfegg zelf.
Ik zou niet zoveel nadruk leggen op het adellijke karakter van de verzamelaar wanneer het in dat kleinood, het Hausbuch, niet op allerlei manieren over de adel ging. Wie een beetje de tijd heeft zou ik willen aanbevelen om bij wijze van voorbereiding op het bezoek aan de tentoonstelling Een Middeleeuws Beeldverhaal eerst de recent verschenen schitterend gellustreerde nieuwe uitgave van Herfsttij der Middeleeuwen te lezen. Want de prenten, het Hausbuch en het schilderij zijn alle drie te situeren in de tussentijd die de late Middeleeuwen geweest zijn. Dit is de wereld van twee eeuwen na de Hoge Middeleeuwen - van de gothiek, het hoofse ridderideaal en de standenmaatschappij - en van vlak voor, of al in, het prille begin van de Renaissance. Die op hun eind lopende Middeleeuwen vertonen, als in een Indian summer, nog eenmaal een nabloei van jewelste, met hun teruggrijpen op het toernooi en de hoofse liefde. Niet voor niets was de titel van de eerdere tentoonstelling, 's Levens Felheid ontleend aan Huizinga's eerste hoofdstuk.
Nog altijd hebben de woorden 'hoffelijk', 'hoofs', 'ridderlijk' en 'ruiterlijk' de normatieve waarde waarmee ze destijds werden opgezadeld. Zij belichamen de norm van het beschaafd gedrag. En omgekeerd drukken woorden als 'boers', 'burgerlijk', 'dorps', 'vilein' nog steeds verachting uit. Maar het slechtst doet iemand het die 'hovaardig' is: die doet hofachtig - en valt door de mand van zijn slechte imitatie.
En toch moet dat aan de orde van de dag zijn geweest: al die opkomende burgers en ambachtslieden en kooplui en ambtenaren waren aan een stuk door bezig de adel te imiteren in kleding, gedrag, gewoonten. Uit de dikwijls herhaalde verboden op het dragen van aan de adel voorbehouden kleding - bij voorbeeld de zogeheten tootschoenen (de waanzinnige als lansen zo puntige dingen die de Duitsers Schnabelschuhe noemen) - alleen al valt af te leiden dat die verboden weinig of geen effect hadden.
Het gist al een beetje, in de wereld die in het Hausbuch nog ten voorbeeld gesteld lijkt te worden. Diverse prenten laten een 'verkeerde wereld' zien: boeren hebben 'adellijke' wapens waarop bij voorbeeld een bos knoflook prijkt. Vrouwen regeren hun mannen. Op Das Gothaer Liebespaar - een schilderij als een daad: je schrikt van het formaat - zien we vermoedelijk een demonstratief 'ongelijk' liefdespaar. De heer is van hoge adel, de dame niet: zij mochten niet trouwen, maar hielden van elkaar.
De vraag in hoeverre achter zulke satirisch getinte voorstellingen al een rele angst school, bij de adel, is misschien niet te beantwoorden en wie weet zelfs anachronistisch. Maar in het achterhoofd van de bezoeker kan nu eenmaal ergens de wetenschap zitten dat een verre voorvader van de huidige bezitter van het Hausbuch wel 'de gesel van de Boerenopstand' van 1525 genoemd is. Ook het moment waarop de eerste heksenvervolgingen beginnen, is niet zo heel erg ver weg. Dat is allemaal maar een generatie later dan de in hoofdzaak zo vrolijke en onbezorgde wereld waarvan de adellijke figuurtjes op de tekeningen de onbetwiste hoofdpersonen zijn.
Het Hausbuch begint met een Ars Memorandi: onthoud dit goed. Het vervolgt met een zevental astrologische bladen van de Zon, de Maan en de vijf planeten, plus de daaraan gerelateerde karakters en beroepen, tevens standen: zo is het met het universum gesteld. Daarop komen de hoofse vermaken aan de orde, toernooien en jachtpartijen: de adel traint en vermaakt zich. En ten slotte wordt een aanzienlijk deel van het boek in beslag genomen door zaken als de winning van erts, het smelten van metaal in ovens, het vervaardigen van wapentuig: de adel blijft up to date en handhaaft de orde. Prachtige technische tekeningen zijn dat, die vaak apart staan, maar ook wel eens 'mengen' met taferelen van het hoofse leven. Zo is er een fraaie toren met een jonkvrouwengezicht dat uit een venstertje toeziet hoe de toren aan drie zijden bestegen wordt door jongemannen, met behulp van diverse wellicht voor bestormingsdoeleinden buitengewoon handige ladders en zo meer. 'Voor al uw schakingen', lijkt dit blad te willen zeggen.
De Meester van Kabinet en Hausbuch wordt geroemd om zijn humor en zijn levendigheid. Samen met Martin Schongauer vormt hij het schouderpaar waarop Drer, met wie de Renaissance in Duitsland meteen ook haar hoogtepunt bereikt, zal gaan staan. Maar misschien is 'humor' een net wat te vet woord voor de Meester. Eerder lijkt hij me een man van de snelle en korte glimlach; het soort glimlach dat speelt rond de lippen van die uiterst innemende Jozef op de prent De Heilige Familie bij de rozenstruik. Ook een andere, eveneens religieuze, prent lijkt me te pleiten voor 's Meesters zachtmoedigheid. Aan de onthoofde Johannes de Doper, wel eens afgebeeld op een schotel (welk tafereel dan een 'Johannesschotel' heet), heeft hij een kussen gegeven, onder zijn arme hoofd-op-de-schotel. Dat is wat mij betreft een blijk van grote grafische zorgzaamheid.
De oorspronkelijke opdrachtgever - ook hij - is vooralsnog een onbekende gebleven. Een vroegere bezitter van het Hausbuch, uit de zestiende eeuw, was ene Joachim Hof; alweer een kleine onbekende uit de onuitputtelijke geschiedenis. Deze Hof schreef: 'Dis Puech gehort Joachim Hofen.' Daaronder, alsof die mededeling aan duidelijkheid te wensen over zou laten, schreef hij: 'Gannz mein gannz Von suma d plett 66'. Prachtig: van mij, helemaal van mij, in totaal 66 bladzijden - want zoiets zal het wel betekenen.
De huidige bezitter, de graaf - en dat is niet onvermakelijk - heeft het in zijn boek over de aanwezigheid, her en der, van een zogenoemde 'Kannenritter mit seiner Dame'. Hij legt de lezer nauwkeurig uit wat dat voor een ridder is, met die bepaalde orde op zijn borst, hem door keizer die-en-die verleend. Bij voorbeeld op fol. 35v staat het adellijke paar op zijn dooie gemak te kijken naar mensen die hard aan het werk zijn in een oven.
Ze doen onweerstaanbaar denken aan een laatmiddeleeuwse Beatrix en Claus, op een van hun nooit eindigende inspectietochten door de gehele wereld van kunst en wetenschap, ambacht en bedrijf, nijverheid en industrie. Werken doet het paar nooit. Het is op ceremonieel bezoek. Welnu, die ridder is als personage een keer of wat te zien, als toeschouwer, en eenmaal ook als leider van een jachtpartij. In deze bezitter-en-opdrachtgever moet de graaf zichzelf met terugwerkende kracht hebben herkend. Hij zegt het er natuurlijk niet bij, maar het blijkt uit het karakter van zijn - toegegeven: op zich erg aardige - gissing.
Straks, als het Hausbuch na nog een paar tentoonstellingen in de VS weer in elkaar is gezet en terug in zijn slot, en wanneer ook de droge-naaldprenten weer in hun dozen zitten, en de dozen in hun eiken kast liggen, zijn de meester van het Hausbuch en die van het Amsterdams kabinet weer thuis. Want het zal hun lot wel blijven om onder die twee namen voort te bestaan: behoudens tentoonstellingen het grootste deel van de tijd onzichtbaar.
Een Middeleeuws beeldverhaal. Het Hausbuch en zijn meester. Rijksmuseum, Amsterdam. 22 november tot en met 18 januari 1998.
Literatuur:
Christoph Graf zu Waldburg Wolfegg: Venus und Mars. Das Mittelalterliche Hausbuch. Prestel Verlag, import Nilsson & Lamm,  102,20. (1997)
Daniel Hess: Das Gothaer Liebespaar. Fischer, import Nilsson & Lamm,  29,65. (1996)
J.P. Filedt Kok (red.): 's Levens Felheid. Rijksmuseum/ Gary Schwartz,  45,-. (1985)

Foto
	De planeet Mars, veroorzaker van oorlog en twist. 
 Artistoteles en Phyllis, ca. 1485. 
 RIJKSPRENTENKABINET 
 Badhuis, pentekening in zwarte inkt met waterverf ingekleurd, ca. 1475-1485. 
 FRSTLICH ZU WALDBURG-WOLFEGGSCHEN KUNSTSAMMLUNGEN WOLFEGG 
 Mijnbouw, pen in bruin en zwart ingekleurd met waterverf, ca. 1475-1485. 
 FRSTLICH ZU WALDBURG-WOLFEGGSCHEN KUNSTSAMMLUNGEN WOLFEGG

