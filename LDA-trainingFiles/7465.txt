Bartolomeo Cristofori.
Bartolomeo Cristofori di Francesco (Padua, 4 mei 1655 – Florence, 27 januari 1731) was een Italiaans muziekinstrumentenbouwer. Hij werd vooral bekend door de uitvinding van de pianoforte.
Bartolomeo Francesco werd geboren in Padua en kreeg aanvankelijk bekendheid als klavecimbel- en spinetbouwer. Hij verhuisde in 1690 naar Florence, waar hij voor Ferdinando de' Medici ging werken.
Zijn grootste bekendheid kreeg hij door zijn uitvinding van de piano tussen 1698 en 1708. Hij noemde het instrument klavecimbel "che fà il piano e il forte", een klavecimbel dat hard en zacht kan spelen. Deze naam werd ingekort tot "pianoforte", en later tot piano. Alessandro Scarlatti, G.F. Händel en Arcangelo Corelli kwamen langs om het instrument uit te proberen. Toen De' Medici in 1713 overleed, had Bartolomeo Cristofori vier van deze instrumenten gebouwd.
In 1726 hadden zijn instrumenten al bijna alle eigenschappen van de huidige piano. Het enige dat nog niet aanwezig was, was het stalen frame, waardoor het nog niet mogelijk was echt fortissimo te spelen.
Zijn oudst bekende piano bevindt zich in het Muziekinstrumentenmuseum van Florence.
