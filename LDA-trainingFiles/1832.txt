	KPMG pleit voor apart toezicht op kabelnetten
	Van onze verslaggever
René Bogaarts

AMSTERDAM
Het accountantskantoor KPMG vindt dat de controle op kabelexploitanten moet worden ondergebracht bij een aparte toezichthouder. Het kabinet, dat onlangs besloot die taak toe te vertrouwen aan het ministerie van Economische Zaken, heeft het advies van het accountantskantoor in de wind geslagen. KPMG was de enige onafhankelijke instantie die door EZ en twee andere ministeries om advies was gevraagd.

In zijn rapport Toegang tot de Kabel schrijft KPMG ondubbelzinnig dat 'sectorspecifieke regelgeving' nodig is 'zolang de kabel- en telecommunicatiemarkt nog imperfecties vertoont'. Pas als er voldoende concurrentie is voor de kabelexploitanten, zoals satellietverbindingen en andere draadloze netten, zou de Wet Economische Mededinging (WEM) van toepassing kunnen worden. De Nederlandse Kartelautoriteit, de nog op te richten dienst van Economische Zaken, heeft juist die WEM als leidraad.
Het kabinetsbesluit, dat nog niet formeel naar buiten is gebracht, is opmerkelijk omdat liefst drie ministeries het onafhankelijke KPMG hadden gevraagd te adviseren, EZ, Verkeer en Waterstaat en Onderwijs, Cultuur en Wetenschappen.
Twee andere instanties die ook een rapport hebben opgesteld over het vraagstuk, zijn zelf partij in de richtingenstrijd tussen de verschillende departementen.
Het Commissariaat voor de Media, dat medio vorig jaar tijdelijk werd belast met het toezicht, is van mening dat die situatie moet worden bestendigd. Volgens een eigen onderzoek van Economische Zaken echter is de nieuwe Kartelautoriteit bij uitstek geschikt.
De plannen van het kabinet, die vermoedelijk volgende week aan de Tweede Kamer worden meegedeeld, betekenen dat de bevoegdheden van een andere nieuwe toezichthouder stevig worden ingeperkt. De wet voor de OPTA, de Onafhankelijke Post- en Telecommunicatie Autoriteit, ligt nu bij de Tweede Kamer. Algemeen werd aangenomen dat dit zelfstandig bestuursorgaan ook met de toezicht op de kabelexploitanten belast zou worden.
'De televisiekabel neemt geen andere positie in dat de telefoonkabel. De interconnectie, het in elkaar opgaan van telefonie en televisie, is echt iets voor de OPTA', zegt Walter Etty, die minister Jorritsma op dit gebied adviseert. 'Nu wordt de toegang tot de kabel geïsoleerd behandeld.'
Volgens een goed ingevoerde ambtenaar van Economische Zaken is het besluit dat minister Wijers eind vorig jaar nam in het conflict tussen programma-aanbieder Arcade en de Amsterdamse kabelexploitant A 2000 goed gevallen bij Jorritsma en staatssecretaris Nuis (OCW). Wijers schreef voor hoe kabelexploitanten de tarieven voortaan moeten vaststellen. Tijdens het kabinetsberaad zouden de twee bewindslieden geen blokkade hebben opgeworpen tegen Wijers' voorstel om het toezicht bij 'zijn' Kartelautoriteit onder te brengen.
Bij Verkeer en Waterstaat wordt enigszins bitter op het kabinetsbesluit gereageerd. 'We heben veel energie gestoken in de nieuwe Wet op de Telecommunicatie Voorzieningen. Het was de bedoeling dat die jaren mee zou kunnen', zegt een hoge V&W-ambtenaar. 'Je kunt natuurlijk allerlei zaken met de WEM aanpassen. Heel Nederland zou zelfs door de WEM geregeld kunnen worden. Maar we hadden de ambitie een samenhangende familie van wetgeving te maken.'
Etty denkt dat het toch nog goed komt. 'De Tweede Kamer zit op een andere lijn dan het kabinet', zegt hij. Toen vorig jaar werd besloten het Commisssariaat voor de Media tijdelijk te belasten met het toezicht tot de kabel, protesteerde EZ. De Kamer heeft dat naast zich neergelegd. Bij de Wet voor de OPTA is de Kamer ook met succes tegen de wens van het kabinet ingegaan.
De Tweede Kamer wil het liefst één overkoepelende toezichthouder, die duidelijk onderscheiden kamers heeft voor de verschillende terreinen. Dat Wijers zijn eigen Kartelautoriteit over een jaar of drie wil verzelfstandigen, geeft Etty daarom ook hoop. 'Deze sector heeft een eigen, actieve marktmeester nodig. Als de Kartelautoriteit zelfstandig wordt, is een instituut met meerdere kamers mogelijk. Drie jaar is lang, maar als de Tweede Kamer druk uitoefent, kan het eventueel sneller.'

