	Campagneleider Milieudefensie bepleit behandeling van KLM en luchthaven als gewone bedrijven; 'Onze inzet bepaalt mede grenzen van Schiphol'
	Van onze verslaggever
Theo Klein
 AMSTERDAM
Wijnand Duyvendak, campagneleider van Milieudefensie, heeft niets met de pessimisten die de milieubeweging bij voorbaat kansloos achten in het debat over de groei van de luchtvaart. 'Ik hoor die geluiden ook, zelfs in eigen kring. Maar als je ziet welke machtsfactor wij vormen in het Schiphol-debat, dan ben je gek om je zo geringschattend over ons uit te laten.'
Duyvendak (39), gepokt en gemazeld in het actiewezen, is van nature optimistisch en hij wil dat blijven. Voor hem staat vast dat voor Schiphol uiteindelijk de wal het schip zal keren. 'Alle betrokkenen zullen noodgedwongen inzien dat er ook in de luchtvaart grenzen zijn. Het is aan de milieubeweging om dat proces van bewustwording te bevorderen.'
Het nationale debat over de luchtvaart, dat vandaag wordt afgesloten, is op dat traject slechts een klein stapje. Ook de politieke besluitvorming over een tweede nationale luchthaven in de komende twee, drie jaar zal slechts een tussenstation zijn. Duyvendak: 'Direct nadat de Tweede Kamer in 1995 tot de aanleg van de vijfde baan had besloten, stelden wij intern vast dat deze discussie snel hervat zou worden, omdat er op basis van verkeerde groeiprognoses was besloten. Schiphol bleef voor ons een speerpunt.'
Die voorspelling kwam uit. Binnen een jaar lag de hele kwestie weer op tafel. 'Het debat rond Schiphol blijft voortduren, omdat de luchthaven blijft ontkennen dat er grenzen aan de groei zijn. De suggestie is gewekt dat een vijfde baan een oplossing zou bieden. Dat klopte niet. Nu wordt hetzelfde geprobeerd met een tweede nationale luchthaven. Maar ook dat zal geen haalbare kaart blijken te zijn. Nederland is gewoon te klein voor zo'n buitenproportioneel project.'
Duyvendak onderschat de kracht van de tegenstander niet. Schiphol, de KLM en de lobby rond Nederland Distributieland vormen een krachtige economische macht. Ze propageert Schiphol als het beste banenplan van Nederland, en dat spreekt veel politici aan.
'Maar ook Schiphol is niet oppermachtig. De luchthaven zal moeten opereren binnen de maatschappelijk haalbare grenzen. Die worden mede door onze inzet bepaald. Wij zijn uit een underdogpositie gestart. Maar als ik terugkijk naar de laatste tien jaar, dan zijn we er met veel duwen en trekken toch in geslaagd de schaduwzijde van de luchtvaart in beeld te brengen.'
Duyvendak ziet verdeeldheid ontstaan onder de aanhangers van ongebreidelde groei, zoals Schiphol, de KLM en de vrachtvervoerders. Die meningsverschillen worden volgens de milieuactivist veroorzaakt door het simpele feit dat er voor een explosief groeiende luchtvaart geen ruimte is in Nederland. 'Je kan dat ook afleiden uit de reacties van de politici. Er is nauwelijks gereageerd op de plannen van Schiphol. Dat komt omdat niemand in Den Haag weet wat er nu verder moet gebeuren.'
De campagneleider verwacht niet dat de politiek haar handen nog voor de verkiezingen zal branden aan een keus voor verdere groei van de luchtvaart. Een principebesluit staat nu nog voor oktober op de agenda van het kabinet. De milieubeweging zet zich in om dat moment tot volgend jaar uit te stellen. Daardoor ontstaat ruimte voor nadere studie naar alternatieven voor milieuvriendelijke economische groei.
Duyvendak: 'Dat onderzoek levert de burgers opties op waartussen ze kunnen kiezen. Die zijn er nu nog niet. Dezelfde keuzes zullen volgend jaar ongetwijfeld een rol spelen in de verkiezingsstrijd.'
Schiphols voorkeur, een dependance in de Noordzee van 32 miljard gulden, is volgens Duyvendak niet haalbaar. Deze optie zal te duur blijken, en de problemen die vogelzwermen boven zee veroorzaken zijn onoplosbaar. Hij verwacht dat de luchthaven zal terugvallen op de combinatie van groei op Schiphol met een mogelijke overloop op de Tweede Maasvlakte.
Die variant maakt een volledige reconstructie van Schiphol mogelijk. Er kunnen oude banen worden gesloten en een nieuwe worden aangelegd om geluidshinder te beperken. De milieubeweging wil niet worden meegetrokken in een debat over de vraag welke baan en geluidscontour de voorkeur moeten hebben. Zij wil zich beperken tot het vechten voor strenge milieuregels. Schiphol moet dan zelf uitmaken hoe die ruimte gebruikt wordt.
Duyvendak: 'Wij willen dat de KLM en Schiphol als gewone bedrijven worden behandeld. Aan Schiphol moeten dus milieueisen worden opgelegd die vergelijkbaar zijn met andere industrien. Tickets en kerosine moeten fiscaal worden belast. Als dat echt wordt doorgevoerd, dan mag Schiphol binnen die grenzen zelf uitmaken wat er gebeurt. Dan is het noodverband, de grens van 44 miljoen passagiers, niet meer nodig.'
Over de milieugrenzen zal dan periodiek onderhandeld moeten worden, net zoals werkgevers en werknemers onderhandelen over een cao. Duyvendak laat er geen twijfel over bestaan dat die 'groene cao' zo streng moet zijn, dat 44 miljoen passagiers alleen met een uiterste krachtsinspanning door Schiphol gehaald kunnen worden.
Voor een zeer selectieve groei van Schiphol (minder overstappers, minder vracht) bestaat volgens Duyvendak brede steun onder de Nederlandse bevolking. Hij leidt dat af uit de vele adhesiebetuigingen bij acties tegen Schiphol en enqutes waarin ruime meerderheden prioriteit voor het milieu bepleiten.
Maar diezelfde mensen willen ook vliegen. 'Ja, dat klopt. Veel van onze sympathisanten voelen zich schuldig, omdat ze zelf ook vliegen. Maar daar is geen enkele reden voor. Wij zijn niet voor een verbod op vliegen. We spreken de consument daar ook niet op aan. We willen alleen dat de overheid de luchtvaart niet langer ontziet en redelijke alternatieven voor het publiek ontwikkelt. Een keertje meer met de trein in plaats van het vliegtuig.'

Foto
	Wijnand Duyvendak FOTO XANDER REMKES

