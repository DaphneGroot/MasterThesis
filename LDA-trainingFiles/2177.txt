	Tijd voor een goed verhaal
	Ze spraken niet met elkaar en op de deur van de redactie hing een bordje: Feind hrt mit. Die vijand zetelde vijftien passen verderop, in hetzelfde gebouw, en heette Tubantia. Dat was, vond de redactie-Almelo van de Twentsche Courant, een gezapige, burgerlijke, protestantse, vervelende, sappelende sensatiekrant.
Zij van de Twentsche waren nieuwsjagers. Gevreesd door de lokale politiek. Niet vies van stevige koppen en commentaren waar de vonken van afsloegen. In hun kolommen is menig wethouder gestruikeld.
Nu, een jaar na de fusie, zitten de gezworen vijanden bij elkaar aan tafel alsof er nooit slag is geleverd. Bloedgroep Tubantia haalt koffie voor bloedgroep de Twentsche, en omgekeerd.
Ze zagen er tegenop. En krant als belangrijkste nieuwsbrenger in de regio, dat gaat in tegen elk journalistiek gevoel. Een monopoliekrant is gezapig, lui, laks en bedreigt de democratie. Speelbal van de machthebbers. Een concurrent houdt je scherp, jaagt op, laat je spitten en wroeten tot het nieuws bovenkomt. Zonder de adem van een collega in de nek verslapt het instinct.
Dat valt dus mee, achteraf gezien. Verslaggever Leo van Raaij (ex-Twentsche Courant): 'Nu zie ik pas in hoe we ons destijds in de berichtgeving overschreeuwden. Het ging te veel om het politieke gekrakeel. Kleine dingen werden opgeblazen. We moesten alles eerder in de krant hebben dan Tubantia, waardoor we minder zorgvuldig waren. Hoor en wederhoor schoten er nogal eens bij in. Met alle uitglijders van dien.'
Zijn chef, Albert Holterman, was Tubantiaan. 'Voorheen tikten we na afloop van een persconferentie snel een stukkie. Het was haast, haast, haast. Nu zijn we met meer redacteuren en kunnen we ergens de tijd voor nemen. We zijn aanwezig in de maatschappij. Het komt voor dat we een nieuwtje een dag later brengen. Maar dan doen we het wel beter.'
Zie de opening van de editie-Almelo: 'Gemeente onderzoekt ruimen van graven'. Van Raaij werd er vrijdag over gebeld, maar kreeg het niet rond. 'Vroeger smeet je het toch maar in de krant, beter onvolledig dan te laat. Nu staat het mooi in de krant.'
Daar heb je het al, bromt Han Pape, voormalig chef-Almelo van de Twentsche Courant. Als enige redacteur hield hij het verzet tegen de fusie vol, tot het bittere eind. Pape nam ontslag en begon een eigen periodiek: de Roskam, onafhankelijk weekblad voor Twente. Met de nadruk op onafhankelijk.
Het is aanpoten, maar tot nog toe bleef het blad overeind. Vrijwilligers, freelancers en de hoofdredacteur zelf vullen de kolommen met gepeperde zinnen. 'Wethouder De Waal moet de eer aan zichzelf houden', waarschuwt een kop. Het woord doofpot keert regelmatig terug. Dat zullen de verslaggevers van Tubantia zich niet in het hoofd halen.
Daarmee is zijn onheilsprofetie uitgekomen, zegt Pape. Tubantia is verworden tot een slap nieuwsblaadje. Een krant zonder pit. De editie openen met een bericht over de begraafplaats! Terwijl de redactie toch ook een sappig bericht over de burgemeester voorhanden had.
'Geen concurrentie', zegt Pape, 'dat is de dood in de pot. Geen spanning meer. Het is een krant geworden die met alle politieke en maatschappelijke stromingen rekening houdt.'
Zijn Roskam moet meer diepgang bieden. Analyseren, becommentariren. Hij wil geen concurrent zijn voor het grote Tubantia. Dat kan ook niet, maar hij wil wel een ander geluid laten horen. 'Op primeurs jagen? Dat doen ze niet meer bij Tubantia. Wat we hier zien is verschraling.'
Het spijt Piet Bakker oprecht, maar hij moet Pape en alle andere pleitbezorgers van een pluriforme pers ongelijk geven. Bakker is communicatiewetenschapper aan de Universiteit van Amsterdam en onderzocht de nieuwsvoorziening in steden en dorpen waar nog maar n krant verschijnt. Die is er zeker niet slechter op geworden, concludeert hij tot zijn eigen ongeloof.
'Journalisten vinden zelf dat het verdwijnen van concurrentie slecht is. Dat gevoel hebben ze. Ik heb in die kranten heel hard gezocht naar een bewijs, maar het blijkt niet te kloppen. Het is gewoon niet hard te maken.'
Bij een aantal van de zestien onderzochte dagbladen lijkt het er zelfs op dat de krant juist gebaat is bij een monopoliepositie. Bakker vond een grotere variatie aan onderwerpen en artikelen, meer complete en begrijpelijke verslaggeving. Van verslapte aandacht bleek geen sprake.
Even heeft hij nog gedacht dat de lokale of regionale omroep, misschien zelfs de huis-aan-huisbladen, als journalistiek tegenwicht dienden voor de weggevallen concurrent. Maar nee, de kwaliteit daarvan is wisselend en vaak onder de maat. 'Lokale omroepen met regelmatig, actueel nieuws zijn grote uitzonderingen. Dat is geen alternatief.'
Bakker blijft erbij. 'Concurrentie is niet de belangrijkste determinant van journalistiek gedrag. Veel bepalender voor de kwaliteit is de instelling van de journalist zelf - en de sfeer op een redactie.'
Hij krijgt bijval van Henk van der Post, adjunct-hoofdredacteur van het Leidsch Dagblad. Eens was hij 'een man van de barricaden', fel trok hij ten strijde tegen de maalstroom van fusies waarin zijn krant werd meegesleurd. Het ging over pluriformiteit en de pers die de democratie moet dienen - 'achteraf gezien allemaal abstract gelul. Het waren schijnargumenten.'
Zijn krant is de enige in Leiden - vier jaar geleden ging de Leidsche Courant op in het Leidsch Dagblad. Maar klagen over de kwaliteit doet Van der Post niet. Natuurlijk, ook zijn redactie is wel eens stroperig. Missen ze de journalistieke drijfveer. 'Maar in elke organisatie werkt zo'n 10 procent van de mensen minder hard. Dat is nu zo, en dat was ook zo v¢¢rdat we het monopolie hadden.'
Wat hem wel zorgen baart, is de vergrijzing ter redactie. Dat is een groter gevaar dan alle fusies bij elkaar.
Ook de vakbond van journalisten, de NVJ, maakt zich daar druk over. Jarenlang liep die te hoop tegen fusies en samenvoegingen, maar die strijd is gestreden. Hans Verploeg, NVJ-secretaris, kent de cijfers uit zijn hoofd. Nederland beschikte in de jaren vijftig nog over 88 zelfstandige dagbladen. Tien jaar later begonnen de fusies, nu zijn er nog 26 over en het eind is nog niet in zicht.
'En toch', zegt hij, 'staat de kwaliteit van de Nederlandse pers nog steeds op eenzame hoogte. Zo veel onafhankelijke redacties met een eigen redactiestatuut, dat is ongekend in de wereld.'
Nu de meeste fusies zijn beklonken, loert echter het nieuwe gevaar. Bezuinigingsdrift kan worden aangegrepen om redacties uit te dunnen. En dat is slecht voor een krant, meer dan wat dan ook.
Verploeg: 'Het belangrijkste is dat een redactie op peil wordt gehouden. Er wordt extreem hard gewerkt, vooral bij de regionale dagbladen. Jonge journalisten doen het vaak heel goed, maar je ziet dat veel redacteuren zo rond hun 45ste opbranden. Dat schaadt de kwaliteit.' Uiteindelijk zal zich dat tegen de eigenaar van de krant keren. 'De lezer pikt het niet als hij wordt belazerd.'
Vooral niet in kleine dorpen als Haaksbergen (dertien kilometer onder Enschede). Ben Lensink en Henk ter Harkel, verslaggevers, volgen al tijden het wel en wee van het dorp en doen dat sinds een jaar samen voor de gefuseerde Twentsche Courant. Slaan ze een nieuwtje over, of zetten ze het te laat in de krant, dan volgen onherroepelijk de telefoontjes.
'Niets is lang geheim hier', zegt Lensink, 'dus we moeten wel alert blijven, monopoliekrant of niet.'
Twee kranten? Verspilling van energie. Lensink heeft zich nog wel verzet tegen de Twentse fusie, maar het was vechten tegen de bierkaai. En uiteindelijk is de krant er alleen maar beter op geworden.
'We hebben die zaak gehad waarbij de wethouder moeilijk kwam te zitten', zegt Ter Harkel met journalistieke pretoogjes. 'Dat hebben we toch maar met z'n tween tot de bodem uitgezocht. In mijn eentje was me dat nooit gelukt. We hebben nu tijd. Als ik vroeger vijf minuten over had, ramde ik nog even een commentaartje in elkaar.'
Journalisten die achterover gaan leunen zodra de concurrent is vertrokken? Onzin. Je bent journalist of je bent het niet. 'We zijn zelfs scherper geworden', zegt Ter Harkel. 'We jagen harder op nieuws dan ooit tevoren. Al dat gepraat over de negatieve effecten van een persfusie is een journalistieke mythe gebleken.'
Toine Heijmans

