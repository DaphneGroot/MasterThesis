	Europarlementariër smeekt om behoud lidmaatschap CDA Fractie-hopping is in Europa 'normaal'
	Van onze correspondent
Peter de Graaf
 BRUSSEL
'Mijn hart ligt bij de gewone CDA-leden', zegt Jim Janssen van Raay. Hij wil dolgraag blijven bij de partij die hij ooit hielp oprichten. Maar partijvoorzitter Helgers wil hem royeren als lid. Om dat te voorkomen heeft Janssen van Raay een opmerkelijke brief geschreven aan zijn 'vrinden' in de CDA-fractie van de Rotterdamse gemeenteraad.
Rotterdam is zijn thuisbasis, daar verwacht hij de meeste steun. De europarlementariër en advocaat voelt zich onheus behandeld door Helgers en Maij, de delegatieleider van het CDA in het Europees Parlement. Zij hebben hem 'rauwelijks beschuldigd' van onoorbare belangenverstrengeling, schrijft hij aan zijn amicae en amici. Maar hij heeft zich nooit kunnen verdedigen en kreeg zomaar een royement aangezegd. Concreet beschuldigt het CDA Janssen van Raay ervan in brieven op briefpapier van het Europees Parlement druk te hebben uitgeoefend op Taiwan en Venezuela om commerciële belangen van een Rotterdamse zakenpartner veilig te stellen.
Twee weken geleden stapte Janssen van Raay in het Europees Parlement over van de christen-democratische fractie EVP naar de conservatieve fractie Unie voor Europa. Daarmee zette hij Helgers en Maij een hak. Want die wilden Van Raay in de eurodelegatie van het CDA vervangen door een ander. Door zijn overstap ging dat niet door: de omstreden advocaat en ereconsul van Singapore blijft gewoon zitten in het parlement en het CDA moet het noodgedwongen met een man minder in Europa doen.
'Ik ben in het Straatsburgse halfrond één rij naar achteren gegaan. Als ik mijn hand uitsteek, kan ik op de schouders van mijn christen-democratische vrienden tikken', zegt Janssen van Raay uitdagend. Vrienden? Nou ja, op die paar Nederlanders na, dan. Maar de EVP-fractie is veel groter. Big Jimmy heeft zich nooit erg ingelaten met zijn CDA-collega's. Hij was met het grote werk, Europa, bezig. 'Het is eigenlijk hetzelfde als vroeger.'
De Unie voor Europa, een gemêleerd gezelschap van Franse gaullisten, Italianen van Forza Italia, Portugese christen-democraten én Leonie van Bladel, vindt hij een puike groep. Hun ideeën sluiten volgens Janssen van Raay naadloos aan bij die van de EVP. 'Ik ben een christen-democraat en blijf het EVP-programma uitvoeren', beweert hij.
Vreemd? Helemaal niet. 'Europees gezien is dat doodnormaal', meent de Rotterdamse advocaat. De Unie voor Europa kent geen navenante politieke partij in Nederland. En de Europese fractie telt meer christen-democraten. Wat is daar dan vreemd aan? Maar de meeste mensen in Nederland weten gewoon niet hoe het Europees Parlement werkt.
Janssen van Raay zegt bij stemmingen steeds het stemgedrag van de Limburgse CDA-europarlementariër Oomen te volgen. Want Oomen is volgens de Europese routinier (sinds 1979) de sterke vrouw in de CDA-delegatie, niet Maij. 'Ria is de chief whip, de hoofdzweep', meent Jimmy. Ook al kan Maij dat eigenlijk niet velen.
Het CDA-lid (hij heeft nog steeds niets van zijn dreigende royement gehoord) bij de Unie voor Europa wil gewoon CDA-lid blijven. Hij zou het 'ontzettend triest' vinden als hij onder dwang de partij moet verlaten. Daarom heeft hij in een brief de steun gevraagd van zijn Rotterdamse 'vrinden'.
Maar het Europees Parlement wordt er niet overzichtelijker op. Daar gaan al voorzichtig stemmen op om de regels te veranderen en aan het merkwaardige fenomeen van 'fractie-hopping' een einde te maken.

