	Kids Return geeft de verliezers nieuwe hoop
	Kids Return van Takeshi Kitano. Met Masanobu Ando en Ken Kaneko. In Rialto Amsterdam, Lantaren/Venster Rotterdam, 't Hoogt Utrecht.
De eerste film van het nieuwe label Tiger Releases zou je een statement kunnen noemen. Het riskante van deze aan het International Film Festival Rotterdam verbonden distributeur is dat hij niet wil concurreren met bestaande - en zeer actieve - distributeurs, terwijl op de markt voor 'kunstzinnige' films de spoeling dun is.
Het stempel dat een door het Rotterdamse festival gekozen film krijgt, wekt hoge verwachtingen. Maar het aanbod van belangwekkende kwaliteitsfilms is nu eenmaal niet zodanig groot dat met gemak een omvangrijk pakket samengesteld kan worden.
Kids Return van Takeshi Kitano is een interessante en goede keus. Een film die geen groot publiek zal pakken, van een regisseur die wel typerend is voor de filmmakers die in Rotterdam gekweekt en gekoesterd worden.
Sinds zijn rol van Sergeant Hara in Oshima's Merry Christmas, Mr Lawrence - alweer zestien jaar geleden - is Takeshi Kitano een razend populaire mediapersoonlijkheid in Japan. Hij verschijnt voortdurend op de televise, speelt in films en tv-reclames, schrijft gedichten, boeken en krantencolumns en maakt sinds 1989 (The Violent Cop) zelf films die zijn cultstatus ook buiten Japan verbreiden.
De echte betekenis van Kitano, zijn provocatie van Japanse gewoonten en zijn frisse, ironische kijk op de Japanse moraal en Japanse taboes, zal door zijn subtiele aanpak voor buitenlanders onbegrijpelijk blijven. Maar dank zij zijn vermogen om zich in voor iedereen verstaanbare filmtaal uit te drukken, worden zijn films niet hermetisch.
Integendeel. Kitano legt zijn visie op de Japanse conventies alleen al bloot door in stijl en inhoudelijke benadering af te wijken van wat via de traditionele Japanse films tot ons komt. Zijn fascinatie voor maatschappelijke losers, randfiguren en de Japanse maffia, de yakuza, komt net als in zijn vorige films (Sonatine bijvoorbeeld) aan de orde, maar Kids Return is verre van een gangsterfilm. Geweld is wel een thema, maar slechts twee personen gaan dood, van wie er n een yakuza-baas is, die terecht wordt afgerekend op zijn wandaden.
Centraal staan twee schooljongens, nietsnutten, die zich onledig houden met pesterijen en allebei een andere kant uitgaan: de een wordt bokser, de ander laat zich inhuren bij een bende. Beiden falen, zonder echt ten onder te gaan. Aan het eind vraagt de een: 'Is het nu met ons gedaan?' Antwoord: 'Nee, het begint pas.' In Kids Return geven verliezers de hoop niet op.
Het verhaal wordt wat brokkelig verteld. Nevenfiguren zoals twee stand up-comedians vertroebelen het beeld. De belevenissen van de twee hoofdfiguren worden gespiegeld aan die van gelijksoortige karakters (andere boksers, de echte gangsters), waardoor zijzelf deel gaan uitmaken van Kitano's kritiek of ironische visie op de mensen die hij in hun sociale context uittekent.
Daardoor vooral is Kids Return niet zo maar een film over twee jongens, maar ook een bericht uit de hedendaagse Japanse samenleving, gevoed door ironie en melancholie tegelijk. In zijn visie op geweld is Kitano niet gewelddadig, zijn provocaties hebben een gevoelige, begripvolle ondertoon.
Sterk in Kids Return zijn behalve Kitano's gevoel voor acteurs (de imponerend natuurlijke hoofdrolspeler Masanobu Ando had bijvoorbeeld nog nooit voor een camera gestaan), de mooie open en strak gestileerde beelden en de muziek van Joe Hisaishi, die de scnes verbindt, het verhaal vaart geeft en soms bijna de functie van een verteller heeft.
Dat verhaal doet minder ter zake. Kids Return is geen uitbundige film, eerder een ingehouden, kleine genieting. Je moet oog hebben voor de details en voor wat Kitano terloops aanraakt, vooral in bijfiguren en in de entourage. De cultstatus van Takeshi Kitano is terecht, maar moet tegelijk gerelativeerd worden: zijn beste film heeft hij nog lang niet gemaakt.
Peter van Bueren

Foto
	Masanobu Ando en Ken Kaneko in Kids Return.

