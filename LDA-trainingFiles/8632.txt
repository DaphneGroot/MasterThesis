Lucky Luke.
"Lucky Luke" is een Belgische stripreeks die sinds 1946 loopt. De hoofdpersoon is een cowboy die avonturen beleeft in het Wilde Westen. De strip werd bedacht door de Belg Maurice De Bevere onder het pseudoniem "Morris". Twee jaar na diens overlijden in 2001 hervatte Hervé Darmenton ("Achdé") het tekenwerk.
Lucky Luke is een humoristische stripreeks en heeft vele scenaristen gehad, waarvan René Goscinny de bekendste en meest gevierde was. De verhalen spelen zich alle af in de Verenigde Staten in de negentiende eeuw. Vaak worden de clichés van het westerngenre geparodieerd en ook bekende kleurrijke historische personages opgevoerd.
De strip behoort samen met "De avonturen van Kuifje" en "Asterix" tot de succesvolste Europese stripseries. De reeks is in 23 talen vertaald, waaronder enkele Afrikaanse en Aziatische talen.
Inhoud.
Lucky Luke in het Ankara Amusement Park (2007)
De stripserie draait om de rondzwervende cowboy Lucky Luke, die overal waar hij komt, helpt om onrecht en misdaad te bestrijden. Hij staat vooral bekend om het feit dat hij sneller schiet dan zijn schaduw. De overige hoofdpersonages zijn Lukes trouwe paard Jolly Jumper, de domste hond ter wereld Rataplan en de boevenbende De Daltons.
Alle verhalen spelen zich af in de 19e eeuw, zij het zonder duidelijke chronologie of vermelding van jaartallen. Lucky Luke ontmoet ook regelmatig beroemde historische figuren, zoals Calamity Jane, Billy the Kid, Jesse James, Abraham Lincoln en Sarah Bernhardt, en is betrokken bij verschillende historische gebeurtenissen, zoals de oprichting van de Pony Express, de aanleg van de eerste telegraafverbinding van de oostkust naar de westkust en de kolonisatie van Oklahoma. In werkelijkheid leefden deze personen van de vroege tot late 19e eeuw, en vonden de gebeurtenissen waar Luke bij betrokken is over een periode van vele jaren plaats. Zo ontmoet Lucky Luke in "The Daily Star" de journalist Horace Greeley voor diens reis naar New York, wat dit verhaal rond 1830 plaatst, terwijl Lukes betrokkenheid bij het gevecht met de Daltonbende in Coffeyville (in het album "Vogelvrij") rond 1892 plaatsvindt.
Achtergrond.
Lucky Luke debuteerde in 1946 en verscheen jarenlang in de weekbladen "Spirou" en "Robbedoes". De strip was bedoeld als een parodie op de destijds populaire westerns en deze filminvloeden keren ook terug in de tekenstijl. Decors, coulissen, rekwisieten, wisselende cameraposities, beeldmontage en lay-out zijn allemaal goed door Morris bestudeerd en verwerkt in de strip. Sommige "shots" beeldde hij af op volle paginabreedte. Morris documenteerde zich voor ieder verhaal zorgvuldig, onder andere met behulp van bioscoopaffiches. Die kon hij niet zomaar in handen krijgen. Hij moest ze daarom uit de bioscoopvitrine stelen, waarbij zijn vriend André Franquin (tekenaar van onder meer "Guust" en "Robbedoes en Kwabbernoot") op de uitkijk stond. De affiches (allemaal met afgescheurde hoeken) zijn bewaard gebleven.
Morris was echter geen sterk scenarist. Zijn vroege verhalen missen vaak een plot en moeten het vooral hebben van de actiescènes. Dat veranderde toen René Goscinny de verhalen ging schrijven. Tijdens hun samenwerking beleefde de strip haar gouden jaren. Na de dood van Goscinny in 1977 namen meerdere scenaristen het schrijfwerk van hem over, waaronder Vicq, Bob de Groot, Jean Léturgie en Lo Hartog van Banda.
Na de dood van Morris in 2001 werd de serie voortgezet door de Franse tekenaar Achdé, in samenwerking met de schrijver Laurent Gerra. Later werden ook Daniel Pennac, Jacques Pessis en Tonino Benacquista betrokken in de scenario's. In 2015 werd Jul aangetrokken voor het scenario van het zevende album in de nieuwe reeks.
Hoofdpersoon.
Lucky Luke en de Daltons in Walibi Belgium
Historische personages uit het Wilde Westen.
Diverse personages die voorkomen in de strip hebben echt bestaan.
Cameo's.
In veel albums komt een doodgraver voor. Sommigen zijn gemodelleerd naar een leraar op het Sint-Jozefscollege te Aalst, waar Maurice De Bevere zijn middelbareschooltijd doorbracht.
Spin-off: Kid Lucky.
In 2011 werd een spin-off van de reeks Lucky Luke gelanceerd: "De avonturen van Kid Lucky". Hierin is Lucky Luke te zien in zijn kindertijd. De auteur van de reeks is Achdé, die de nieuwe strips rond Lucky Luke zelf tekent. Het eerste album verscheen in december 2011 en heet "De Leerling-Cowboy". De strip bevat één kort verhaal en voor de rest gags op één pagina. In 2014 verscheen het tweede album: "Lasso Mortale". In de gewone reeks van Lucky Luke verschenen ook twee verhalen rond Kid Lucky: "Kid Lucky" en "Oklahoma Jim".
Lucky Luke vertelt over.
In 1985 verschenen vier korte verhalen over Lucky Luke.
Animatie.
De schaduw van Lucky Luke in het Belgisch Centrum voor het Beeldverhaal
Standbeeld van Lucky Luke, Joe Dalton en Rataplan op de Zeedijk in Middelkerke
In 1983 maakte Hanna-Barbera van de stripverhalen een tekenfilmversie, die in verschillende Europese landen werd uitgezonden. De reeks telde aanvankelijk 26 afleveringen, maar in 1991 werden er nog eens 26 afleveringen gemaakt. De scenario's in deze serie zijn direct overgenomen van de strips, zij het af en toe met wat aanpassingen. In Nederland zond men de serie in 1986 en 1987 uit op de VARA, later werd de serie herhaald door RTL 4 en Yorin. 48 van de 52 afleveringen zijn in twee boxen van vier dvd's uitgegeven, en ook nog in één megabox van acht dvd's. De volledige reeks werd ook uitgegeven op losse dvd's met twee of drie afleveringen. De oorspronkelijke begintune was een liedje dat in verschillende talen vertaald werd. De Nederlandse tekst van de begintune werd ingezongen door Edwin Rutten. De eindtune was het Engelse liedje "I'm a poor, lonesome cowboy", die ook in de albums op het allerlaatste plaatje te lezen is, en werd in de Nederlandse versie gezongen door Gerard Cox.
In 2001 werd een nieuwe animatieserie gemaakt, bestaande uit 52 afleveringen. Deze serie stond ook wel bekend als "de nieuwe avonturen van Lucky Luke". Deze serie bevat vooral nieuwe verhalen die nooit in stripvorm zijn uitgebracht.
In 2009 verscheen daarnaast ook de spin-offreeks "De Daltons" met korte tekenfilms rond de Daltons. In 2011 verschenen twee dvd's met elk negen afleveringen: "Voor geen gat te vangen" en "De Daltontotem".
Animatiefilms.
Deze laatste is in feite samengesteld uit drie afleveringen van de korte serie, nl. "Ma Dalton", "De Daltons kopen zich vrij" en "De Daltons in de blizzard". De korte aflevering "De Daltons op vrije voeten" is een ander verhaal dan de lange tekenfilm.
In december 2007 kwam nog een vierde lange animatiefilm uit in de Franstalige bioscopen: "Tous à l'Ouest", in het Nederlands vertaald als "Lucky Luke op naar het Westen". De film is gebaseerd op het album "De karavaan".
Speelfilms.
Begin jaren 90 werden er twee speelfilms en een serie gemaakt met Terence Hill in de rol van Lucky Luke. De films werden opgevolgd door een live-actiontelevisieserie, eveneens met Terence Hill.
In 2004 verscheen de film "Les Daltons", die hoofdzakelijk om de Daltons draaide maar waar Lucky Luke ook in voorkwam, dit keer gespeeld door Til Schweiger.
Op 21 oktober 2009 ging in Frankrijk een nieuwe versie van "Lucky Luke" in première. De film werd geregisseerd door James Huth. Jean Dujardin speelde hierin de hoofdrol als Lucky Luke.
Videospellen.
In de loop der jaren zijn er diverse videospellen voor verschillende platformen gemaakt over Lucky Luke. De meeste werden uitgebracht door Infogrames, en waren alleen in Europa te krijgen.
