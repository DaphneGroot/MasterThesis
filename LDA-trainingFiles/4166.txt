	Realisme en goede bedoelingen
	Schrijf je voor een kind, schrijf dan ook zo realistisch mogelijk over het leven van zo'n kind en over de potentile problemen in dat kinderleven - schrijf dus over pesten op school, over gebroken gezinnen, over onbeantwoorde liefdes of over vriendschap en verraad. Hoe je het allemaal opschrijft dondert niet en of het verhaal klopt is onbelangrijk, als het maar herkenbaar is en realistisch.
Er is een slag jeugdboekenauteurs dat vanuit een dergelijke opvatting schrijft, en er zijn uitgeverijen die zulke boeken op de markt brengen. Alsof kinderen geen recht hebben op mooie taal en precieze formuleringen, alsof bovendien 'is echt gebeurd' of 'had echt gebeurd kunnen zijn' het enige criterium is waaraan een verhaal moet voldoen om verhaal te kunnen heten.
In zulke boeken worden realisme en herkenbaarheid met elkaar verward. Er is geen ruimte voor de idee dat zelfs de meest fantastische, onwaarschijnlijke vertellingen herkenbaar kunnen zijn - dat je kunt vertellen over verliefdheid tussen een kikker en een eend.
Kuif in de wind, het debuut van Josee Hussaarts is zo'n herkenbaar, realistisch boek. Twee meisjes zijn elkaars beste vriendin tot een van beiden verhuist en de ander achterlaat. Tijdens een logeerpartij, maanden later, blijkt het verhuisde meisje haar vriendin al zo goed als vergeten te zijn.
Hartsvriendinnen zijn, de angst iemand kwijt te raken, vriendschappen die overgaan: dat is allemaal reuze herkenbaar. Maar herkenbaarheid is niet genoeg. Waarom zou je lezen over wat je iedere dag om je heen ziet gebeuren, als die realiteit niet op een bijzondere manier is verwoord? Dat geldt voor boeken voor volwassenen en het zou ook voor jeugdboeken moeten gelden.
Hussaarts taal is vlak en niet vrij van clichs, maar bezwaarlijker is dat haar verhaal zo slecht in elkaar steekt. Een vieve oma plotseling laten overlijden omdat dat voor de ontwikkeling van de hoofdpersoon zo goed uitkomt, is nogal boud. En een inzicht gevende droom, toch al een zwaktebod, niet beperken tot n nacht maar uitsmeren over wel vier nachten, als was het een feuilleton, is meer dan een onhandigheid.
Vaardiger schrijft Dolf Verroen in Verliefd op Sonia, maar ook dat is een boek waarvan het realisme en de goede bedoelingen afdruipen. De illustraties voegen niets toe, doen zelfs eerder afbreuk aan de tekst. Op de zwart-wit tekeningen van Auke Herrema is werkelijk iedereen lelijk, niet alleen de pukkelige, bebrilde hoofdpersoon, maar zelfs het mooie meisje waarop hij verliefd is.
Dolf Verroen weet wat kinderen leuk vinden, meldt de uitgever op de achterflap, want hij leest veel voor op school. Zelfs in zijn eigen boek treedt de schrijver op, onder zijn eigen naam, in een les over beroepskeuze. Je kunt dat verfrissend vinden en gewaagd, of flauw. Net zoals je het verantwoord kunt vinden, of boodschapperig, dat de kleuterleidster die in de klas komt praten, een kleuterleider is en het mooie meisje een Antilliaanse.
Het rare van Verliefd op Sonia is dat de hoofdpersoon zich steeds maar zorgen maakt over zijn verliefdheid, terwijl hij meteen in het begin van het boek al dikke maatjes met Sonia is - naar andere kinderen, jongens noch meisjes, kijkt ze om.
Hoe het wel kan laat Hilary McKay zien in Hond Vrijdag, een aangenaam boek over wat een jongetje beleeft met een stel originele, ondernemende buurkinderen. Misschien wilde McKay ook wel een boek schrijven over eenzaamheid en vriendschap, maar die thema's zitten verstopt in haar boek. Zij formuleert precies en origineel (over het buurjongetje: 'Sun Dances bewegingen zagen er even onregelmatig uit als regendruppels in een waterplas') en vertelt met veel vaart het ene na het andere avontuur.
Hond Vrijdag is helemaal niet zo realistisch - welke kinderen maken er nu een skelet van karbonadebotjes uit de composthoop, of verven hun hond als tijger om iemand over zijn angst voor honden te helpen? - maar het is een verhaal vol personages waarin je kunt geloven.
Hanneke de Klerck
Josee Hussaarts: Kuif in de wind.
Vanaf 12 jaar.
Piramide; 109 pagina's;  24,90.
ISBN 90 245 2516 0. 
Dolf Verroen: Verliefd op Sonia.
Illustraties Auke Herrema.
Vanaf 10 jaar.
Leopold; 114 pagina's;  24,90.
ISBN 90 258 4852 4.
Hilary McKay: Hond Vrijdag.
Vanaf 9 jaar.
Querido; 132 pagina's;  22,90.
ISBN 90 214 7407 7.

Foto
	'Ze stond op, liep op hem toe en zei: Naar boven jij. NU.' Illustratie van Auke Herrema in 'Verliefd op Sonia'.

