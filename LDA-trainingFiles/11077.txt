Kessel (Limburg).
Kessel is een plaats en voormalige gemeente in Limburg (Nederland), en maakt deel uit van de gemeente Peel en Maas.
Voormalige gemeente.
De gemeente telde 4263 inwoners (nov. 2009, bron: CBS) en had een oppervlakte van 22,13 km² (waarvan 0,90 km² water). Kessel grenst aan de Heldense Bossen, een uitgestrekt bosgebied met stuifduinen. Kessel kreeg in 1312 stadsrechten en is de voormalige residentie van de Graafschap Kessel en het latere Land van Kessel. Kessel maakt deel uit van de gemeente Peel en Maas.
Geschiedenis.
Kessel is een oud Maasdorp dat ontstaan is rond een wachttoren uit de 10e eeuw. De oudste geschriften over Kessel stammen mogelijk uit het eind van de elfde eeuw. De graven van Kessel, wonende in het vroegere kasteel Keverberg (sinds 1945 een ruïne en in 2015 gerestaureerd), zijn ook de stichters van de Duitse stad Grevenbroich bij Düsseldorf (omstreeks 1300).
Gedwongen door geldgebrek verkocht de laatste graaf van Kessel, Hendrik V, in 1279 Kessel (alles op de linkeroever van de Maas en het kasteel) aan Reinoud I, graaf van Gelder. Het kwam dus bij het Overkwartier van Gelder en werd daar het ambt Land van Kessel. In 1312 verkreeg Kessel marktrechten.
Na 1648 behoorde het tot Spaans Opper-Gelre. Tijdens de Spaanse Successieoorlog werd het door Staatse troepen bezet, waarna het in 1713 werd overgedragen aan de Pruisische bondgenoot. Zo bleef het als deel van Pruisisch Opper-Gelre ongeveer een eeuw lang Duits (tot 1814).
Tijdens gevechten aan het einde van de Tweede Wereldoorlog werden kasteel, kerk (een ontwerp van P.J.H. Cuypers), de dorpskern (onderste en bovenste markt) en de molens zwaar beschadigd. Van het kasteel resteerde na WO II alleen nog de ringburcht en is kasteel de Keverberg, een van de oudste kastelen in Nederland, in 2015 herbouwd. De kerk werd na de oorlog met enkele wijzigingen herbouwd. Van de molens ging de molen aan de Molenstraat in vlammen op en werd niet meer herbouwd. De Sint Anthoniusmolen werd meteen na de oorlog hersteld. De wederopbouw van de rijks erkende historische dorpskern kwam in 1949 gereed.
Kessel wordt vermeld in het oudst bewaarde archiefstuk van Nederland: een akte gedateerd 7 oktober 950, waarin koning Otto I (de latere keizer Otto I de Grote) aan zijn leenman Ansfried het markt- en muntrecht van Cassalum (Kessel) schenkt.
Kernen.
Kessel was een van de kleinste zelfstandige gemeenten van de provincie Limburg. De enige officiële kernen binnen de gemeente waren Kessel (rijks erkende historische kern) en het van oudsher bijbehorende Kessel-Eik. Ook de gehuchten Het Broek, Hout, Donk en Oijen behoorden tot de gemeente Kessel.
Op 1 januari 2010 is de gemeente opgeheven en opgegaan in Peel en Maas. De gemeente Peel en Maas heeft in 2016, met de Duitse stad Grevenbroich (ontstaan uit Kessel in het tijdperk Graafschap Kessel), nieuwe vriendschapsbanden bekrachtigd.
Bezienswaardigheden.
• Wegkruis (rijks erkende monumentenlijst). Lokatie bij het kruispunt met de weg naar Helden, Provinciaalseweg Kessel.
• Boerenhoeve de Lanterd, Lanterdweg, Kessel. Ongeveer 3000 jaar voor Christus vestigde zich hier een groep mensen en stichtten een boerennederzetting. Vele euwen later, rond 1370 werd hier geheel op Gelders grondgebied, door graaf Willem IV van Horn, de landweer (Lanterd) aangelegd.
• Romeinse Villa, resten van Romeinse Villa, Maasstraat Kessel-Eik.
Natuur en landschap.
Kessel is direct aan de Maas gelegen op een hoogte van ongeveer 20 meter. Een voormalige oude Maasbedding vormt nu de Tasbeek, welke ten noorden van Kessel in de Maas uitmondt. Ten noordwesten van Kessel ligt een reeks, deels beboste, rivierduinen.
Openbaar vervoer.
Kessel en Kessel-Eik hebben een busverbinding met Venlo en Roermond in de vorm van lijn 77, gereden door Arriva.
Over de Maas vaart tussen Kessel en Beesel/Reuver een veerpont.
Trivia.
Kessel is het zuidelijke eindpunt van de Middenpeelweg.
Nabijgelegen kernen.
Baarlo, Helden, Kesseleik, Reuver (veerpont), Beesel (veerpont)
