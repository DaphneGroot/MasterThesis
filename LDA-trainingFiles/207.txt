	Amsterdam blijft ouders helpen bij opvoedproblemen
	Van onze verslaggeefster
AMSTERDAM
Amsterdamse ouders kunnen ook straks nog eenvoudig hulp krijgen bij opvoedproblemen. Wethouder Van der Giessen van gezondheidszorg heeft ingestemd met een nieuwe aanpak van de vroegtijdige onderkenning van ontwikkelingsstoornissen (vto) bij jonge kinderen.
De gemeente Amsterdam had eerder besloten vijf ton te bezuinigen op het vto-team van de GG&GD. Dit team voorkomt dat ouders met een probleemkind zelf bij diverse instellingen moeten uitzoeken wat hun kind scheelt. Vto-teams willen vermijden dat ouders niet of verkeerd worden verwezen of nodeloos zware medische ingrepen krijgen voorgeschoteld.
Uit angst dat deze preventieve functie verloren gaat, heeft de Sigra, de samenwerkende zorginstellingen in de regio Amsterdam, een model ontworpen waarin de vto-functie wordt overgenomen door verschillende instellingen. Wel blijft er een centraal loket bij het medisch kleuterdagverblijf .

