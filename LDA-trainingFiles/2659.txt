	Bosman zet kroon op goed jaar
	Van onze verslaggever
Paul Onkenhout

NOORDWIJK
De Amstelveense spits, een vertegenwoordiger van een vorige generatie, constateerde gisteren in Noordwijk verwonderd dat hij de oudste speler is in de selectie van het Nederlands elftal.
'Ik zie mezelf nog als jongste speler binnenkomen, zoals Boudewijn Zenden nu. Het gaat snel, steeds sneller.' Jazeker, waar blijft de tijd.
John Bosman is al veertien jaar profvoetballer en hij heeft het mooiste achter de rug, weet hij. Dat hij het als 32-jarige nog een keer in Oranje mag proberen, tegen San Marino, heeft hem verrast, ook al scoorde hij dit seizoen al zestien maal voor FC Twente en is hij fysiek schijnbaar onkwetsbaar.
'A ngenaam verrast. Ik beschouw het als de bekroning van een goed jaar. Van mij en van FC Twente. Ik ben in een goeie groep terechtgekomen. Ik heb mijn draai gevonden, heb het goed naar mijn zin en speel heel ontspannen.'
In september 1994, bij een uitwedstrijd tegen Luxemburg, maakte hij voor de laatste keer deel uit van de nationale ploeg. Tot die tijd had hij voortdurend te kampen met zware concurrenten, eerst Kieft en Van Basten, later Bergkamp. Het aanbod is ook nu nog groot, met spelers als Bergkamp, Mulder, Van Hooijdonk en Kluivert. En dan toch weer: Bosman, de kopspecialist, spits op leeftijd.
'Mijn loopbaan in Oranje is, ehhh, afwisselend. Erbij en weer weg. Als spits met zoveel concurrenten is dat niet verbazingwekkend. Desondanks heb ik 28 interlands gespeeld, daar ben ik tevreden mee. Ik zat er altijd net tegenaan. Nt onder de top.'
EK-1988: 'Ik was eerste spits en vormde een duo met Gullit. Michels koos in de voorbereiding voor mij en toen kwam ene Van Basten plotseling in beeld. Hij had een enkelblessure, maar je zag hem iedere dag beter worden. We verloren in de eerste wedstrijd op het EK van Rusland, Marco kwam er in, scoorde drie keer tegen Engeland en het was over.'
WK-1990: 'Toen was de teleurstelling veel groter. Vier jaar lang maakte ik onafgebroken deel uit van de groep. Het WK moest een bekroning worden. Dat viel in duigen, Beenhakker koos op het laatste moment voor Van Loen. Daar was ik stuk van. Ik heb Beenhakker om uitleg gevraagd. Tja, wat krijg je dan te horen. Je bent niet helemaal fit, ik kies voor een ander. Dat is het dan. En dan is het weg door de achterdeur, naar huis.'
WK-1994: 'Ik werd op het laatste moment opgeroepen, voor Van Basten, die op zijn beurt de opgestapte Ruud Gullit zou vervangen. Het was leuk, een WK moet je een keer meemaken als voetballer. Het gaat allemaal zo snel. Zulke kansen krijg je niet vaak. Ik wist dat ik niet veel zou spelen. Ik heb in Amerika geloof ik n keer warm gelopen. Dat was het.
'Heel vaak ben ik reserve geweest, maar iedere uitnodiging beschouwde ik als een vorm van erkenning. Dat gevoel ben ik nooit kwijtgeraakt. Soms twijfelde ik, maar ik wist dat ik realistisch moest blijven. Er zijn zoveel andere goede spelers. Je moet het kunnen accepteren. Ik kan dat.'
Nee, hij heeft nooit met zijn vuist op tafel geslagen, bij Oranje. 'Ik vond niet dat ik in die positie verkeerde.'
In de nationale ploeg heeft hij een gemiddelde om trots op te zijn, zestien doelpunten in achtentwintig interlands. 'Dat st  t.' En dan is het maar bijzaak dat hij twaalf van de zestien doelpunten maakte tegen Cyprus en San Marino. 'Dat zijn ook belangrijke wedstrijden, voor het doelgemiddelde.'
Bosman is tevreden. 'In 1988 was ik geschorst voor de Europa Cup-finale van Ajax en wonnen we, in '89 speelde ik mee en verloren we. Dat zijn dieptepunten. Maar later besefte ik dat ik toch maar mooi een finale heb gespeeld. Dat gevoel wordt nog versterkt bij FC Twente. Die jongens kijken toch een beetje tegen me op. Zij werken keihard, maar hebben niet het geluk wat ik wel heb gehad.'
Geen kwaad woord over FC Twente. Nadat hij door Hiddink was genviteerd, werd hij door iedereen uitbundig gefeliciteerd en gebeld door de voorzitter. Bloemstukken werden naar zijn huis gestuurd. Het komt niet vaak voor dat spelers van FC Twente worden geselecteerd. Zondervan (1981) en Peeper (1990) waren de laatsten.
Bosman: 'Iedereen is trots. Het is ook goed voor de club. Op zo'n moment merk je hoe FC Twente verschilt van de topclubs. De sfeer is familiair en ontspannen. Toen ik er voor de eerste keer kwam, verbaasde ik me nog. Bij Anderlecht was de sfeer zo zakelijk, dat irriteerde me vaak. Als we een keer verloren, was er twee dagen een begrafenisstemming. De ontspaning die ik daar miste, heb ik bij FC Twente gevonden.'
Niet eerder was hij de belangrijkste speler van het elftal. Altijd waren het anderen, Van Basten bijvoorbeeld of, bij Anderlecht, Nilis en Degryse, die de meeste aandacht trokken. 'Ik heb nu meer verantwoordelijkheden en dat bevalt me. Ik ga er goed mee om en dat is interessant, omdat het nieuw is voor me.
'In al die jaren ben ik niet veranderd, mijn karakter is al veel eerder gevormd. Ik ben alleen ouder geworden, en iets wijzer. Ik ben teruggekeerd naar Nederland om nog een paar jaar lekker te voetballen en bij FC Twente ben ik gelukkig.
'Het was een gok, maar het is me honderd procent meegevallen. Vaak hoor ik dat ik dit seizoen bij Ajax had moeten spelen, of bij Feyenoord. Tja, dan hadden die clubs me maar vast moeten leggen, ze hebben de kans gehad.
'Ik was fit, transfervrij, had een redelijk seizoen achter de rug bij Anderlecht en wilde mijn loopbaan bij een topclub afsluiten. Dat was al maanden bekend. Maar Feyenoord had geen interesse en Ajax ook niet. Nee, dat was niet teleurstellend. Zoiets kan gebeuren. Maar begrijpen deed ik het niet.'

