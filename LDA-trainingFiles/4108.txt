	Wanneer is iemand dood?
	OP 15 APRIL 1989 werd in het Hillsborough-stadion in Sheffield de halve finale om de Engelse FA Cup gespeeld tussen Liverpool en Nottingham Forest. Terwijl de wedstrijd al was begonnen, drongen nog enkele duizenden mensen naar binnen. Er ontstond een onhoudbaar gedrang, waarbij honderden mensen tegen de hekken werden gedrukt. Het werd de grootste ramp uit de Engelse voetbalhistorie: 95 mensen vonden de dood.
De 17-jarige Tony Bland lag tussen de doden, maar was niet dood. Zijn longen waren samengedrukt, zodat hij geen adem kon halen. Diep bewusteloos werd hij naar het ziekenhuis gebracht. Artsen redden zijn leven, maar hij kwam niet meer bij bewustzijn en leek nog lang te moeten doorleven in een vegetatieve toestand: zijn grote hersenen waren uitgevallen, alleen zijn hersenstam functioneerde nog.
Overeenkomstig het gebruikelijke beeld ademde hij zelfstandig, opende hij af en toe zijn ogen en 'reageerde' hij op bijvoorbeeld geluid of aanraken met kreunen, een grimas of abnormaal buigen of strekken van ledematen. Bij dit alles kon van enig bewustzijn geen sprake zijn.
De artsen zagen het nut van levensverlenging niet in en wilden de behandeling staken, inclusief de kunstmatige toediening van vocht en voeding. Dat gebeurde vaker, maar deze situatie was anders. Justitie was bezig de stadionramp te onderzoeken en voorzichtigheidshalve informeerde de arts daarom de rechter-commissaris over zijn voornemen. Deze informeerde op zijn beurt de arts dat hij een aanklacht wegens moord riskeerde.
Dat risico namen de artsen niet en er begon een lange weg van onderzoeken, hoorzittingen en rechtszittingen. In totaal spraken negen rechters zich in de zaak uit. Unaniem vonden de rechters dat kunstmatige verlenging van uitsluitend biologisch leven, dus zonder enig bewustzijn, geen zin heeft, omdat de patint daarmee op geen enkele manier is gediend. De rechters spraken van een 'beklagenswaardige toestand waarin de geest Anthony Bland voorgoed heeft verlaten, op grond waarvan het toelaatbaar is om levensondersteunende behandeling en verzorging te staken'.
Deze uitspraak betekende in twee opzichten een breuk met de traditionele ethiek. Ten eerste werd de gedachte dat onder alle omstandigheden moet worden geprobeerd het leven in stand te houden, officieel verlaten. Ten tweede werd een maatregel die uitdrukkelijk de dood beoogde - het staken van de kunstmatige toediening van vocht en voeding - juist bevonden.
Zes jaar eerder had de Federale Hoge Raad, de hoogste rechtsinstantie in de Verenigde Staten, in een vergelijkbare zaak van de toen 25-jarige Nancy Cruzan het geven van sondevoeding nog aangemerkt als een gewone maatregel die, in tegenstelling tot buitengewone maatregelen zoals kunstmatige beademing, moest doorgaan, tenzij iemand ooit duidelijk had gemaakt dit onder omstandigheden niet meer te willen. Bijna acht jaar werd Nancy Cruzan in bewusteloze toestand in leven gehouden, totdat in 1990 iemand wist te vertellen dat zij ooit had gezegd dit niet te willen, waarna de sondevoeding werd gestaakt en de vrouw stierf.
Peter Singer, hoogleraar ethiek aan de Monash University in Australi en auteur van meer dan twintig boeken over ethiek, schrijft uitvoerig over Tony Bland in zijn voortreffelijke boek Tussen dood en leven - De teloorgang van onze traditionele ethiek. Hij wil duidelijk maken dat de ethiek van de heiligheid van het leven heeft afgedaan, en wel om de even eenvoudige als pijnlijke reden dat die ethiek meer kwaad dan goed doet. Er is een nieuwe, samenhangende ethiek nodig, vindt hij. In het laatste hoofdstuk geeft hij daartoe een belangrijke aanzet.
Maar eerst wil hij aantonen dat de klassieke ethiek niet deugt. Deels lukt hem dat, maar zijn missie kan pas geslaagd heten als er voor de gewraakte handelwijzen een alternatief is, gebouwd op een hecht ethisch fundament. En dat is nog een kwestie van zoeken, van voorstellen en discussie.
Een goed voorbeeld van zo'n zoektocht met een voorlopig open einde zijn de hoofdstukken over herziening van de definitie van de dood. Zoals steeds kiest Singer zijn vertrekpunt in een concrete situatie. Van daaruit komt hij uit bij de centrale vraag of mensen bij wie alle functies van de grote hersenen het laten afweten, dood verklaard mogen worden. Al in 1968 beantwoordde de Amerikaanse 'Harvard commissie voor hersendood' die vraag met 'ja', omdat dan meer mensen voor orgaandonorschap in aanmerking zouden komen. Dat laatste was een onverhulde doelstelling van de commissie.
Singer laat alle voors en tegens zien en komt uit bij wat in 1987 in Denemarken werd voorgesteld, maar door het parlement werd verworpen: handhaaf de klassieke criteria voor hersendood, maar maak voor mensen in 'een onomkeerbaar stervensproces', en in het bijzonder voor mensen waarbij de grote hersenen zijn uitgevallen, een uitzondering. Hun behandeling kan worden gestaakt, maar als iemand een donorcodicil heeft, mag de afronding van het stervensproces 48 uur kunstmatig worden gerekt, zodat organen beschikbaar kunnen komen.
Daarmee zouden volgens Singer drie vragen zijn opgelost, zonder een gevaarlijke vermenging van belangen: wanneer is iemand dood, wanneer hoeft iemand niet meer in leven te worden gehouden, en wanneer is transplantatie mogelijk?
Op dezelfde manier benadert hij de dilemma's rond het begin van leven. Deze dilemma's cirkelen om de status casu quo de beschermwaardigheid van embryo's verkregen na kunstmatige bevruchting, de criteria voor abortus en de grenzen van behandeling bij ernstig gehandicapte pasgeborenen. Singer toont onder meer aan dat geen enkel criterium het begin van leven waterdicht markeert. Maar daar gaat het volgens hem uiteindelijk ook niet om. Als zo'n criterium er wl zou zijn, redeneert hij, is daarmee nog niet gezegd dat dat leven te allen tijde in stand moet worden gehouden. Daarom, schrijft hij, moeten we ons afvragen: waarom mag menselijk leven niet worden beindigd? Zo bezien een nogal boude bewering, alsof leven mag worden beindigd, tenzij er redenen zijn dat niet te doen. Met deze uitleg zou Singer onrecht worden gedaan, maar door kwesties zo op scherp te stellen, draagt hij soms wel veel munitie aan voor zijn critici.
In het laatste hoofdstuk doet Singer onder meer voorstellen tot herschrijving van vijf centrale 'geboden' van de medische ethiek. Hij verstaat de kunst al het voorgaande te laten samenkomen zonder ongenuanceerd te worden. Wel formuleert hij ook hier vaak prikkelend. Maar dat lijkt een bewuste keuze. Ongetwijfeld weet ook Singer dat een nieuwe ethiek alleen houdbaar is als die een stevig debat overleeft.
Hans van Dam
Peter Singer: Tussen dood en leven - De teloorgang van onze traditionele ethiek.
Vertaald uit het Engels door Mieke Maassen.
Jan van Arkel; 224 pagina's;  39,90.
ISBN 90 6224 377 0.

Foto
	Intensive care-afdeling. FOTO DANIEL KONING - DE VOLKSKRANT

