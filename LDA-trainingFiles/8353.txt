Norg.
Norg (Drents: "Nörg") is een esdorp in het noorden van de Nederlandse provincie Drenthe, ongeveer 25 kilometer ten zuidwesten van de stad Groningen en 12 kilometer ten noordwesten van de Drentse hoofdstad Assen. Norg telde in 2014 3.270 inwoners. Norg behoort tot de gemeente Noordenveld.
Geschiedenis.
In het begin van de middeleeuwen duikt "Nurch" of "Norche" op in oorkondes. De oudste essen zijn op 650-750 na Christus gedateerd. Het nabijgelegen Norgerholt is een heel oud bos en dateert vermoedelijk uit de 9e eeuw. Na de komst van het christendom behoorde Drenthe tot het bezit van de bisschop van Utrecht, die de rechten en plichten van de inwoners van Drenthe voor het eerst bij het landrecht van 1412 erkende. De provincie werd toen verdeeld in zes dingspillen. Het woord dingspil is samengesteld uit ding (= gerecht) en spil (of spel) (= gebied) en betekent dus rechtsgebied. Norg was destijds (net als omliggende dorpen Een, Een West, Peest, Westervelde, Langelo, Zuidvelde en Huis ter Heide) onderdeel van het dingspil Noordenveld, met als hoofdplaats Vries. Het dingspil Noordenveld was onderverdeeld in vier kerspelen. Omdat Norg een kerk had, de romanogotische Sint-Margaretakerk, werd dit de 'hoofdplaats' van het gebied dat eerst het "kerspel Norg" heette en later de "gemeente Norg" werd. Andere gemeentes die uit dit dingspil voortkwamen waren Roden, Peize, Vries en Eelde. Omdat de familie Tonckens (woonachtig te Westervelde) in diverse generaties burgemeester waren van de gemeente Norg, was Westervelde in eerste instantie de hoofdplaats van de gemeente. Later werd een gemeentehuis in Norg gebouwd.
Tweede Wereldoorlog.
Norg heeft als dorp verhoudingsgewijs weinig last gehad van de Tweede Wereldoorlog. Er is in de omgeving tot aan de bevrijdingsperiode niet zwaar gevochten. Wel werd er even buiten Norg (bij Peest) een Duits vliegveld aangelegd. Inwoners van Norg en omgeving werden gesommeerd mee te werken bij de aanleg. Dit vliegveld had in het Duits de naam 'Fliegerhorst Norg' en de geallieerden noemden het 'Aerodrome Norg'. Het vliegveld is echter vanwege de drassige ondergrond nauwelijks gebruikt.
Aan de Langeloerweg werd 'Villa Nijenhof' door Landwachters (Nederlanders) gebruikt als martelhuis. Andere Tijden heeft hier een documentaire over uitgezonden. Onder de naam 'Bloedgroep Norg' martelden de Landwachters diverse verzetsstrijders, waaronder enkele uit Norg. De meesten daarvan hebben het niet overleefd. In de bossen van Norg hebben diverse executies plaatsgevonden door de SD. Onder anderen door Klaas Carel Faber en zijn broer Pieter Johan Faber.
Recente ontwikkelingen.
Tot 1 januari 1998 was Norg een zelfstandige gemeente, met de bijbehorende dorpen Veenhuizen, Een, Een West, Peest, Westervelde, Langelo, Zuidvelde en Huis ter Heide. Omdat de gemeente Norg veel subsidie ontving voor onder andere de gevangenissen in Veenhuizen, de gasopslag bij Langelo en de vele natuurgebieden, was het een relatief rijke gemeente. Sinds de gemeentelijke herindeling van Drenthe in 1998 maakt Norg deel uit van de gemeente Noordenveld, samen met de vroegere buurgemeenten Peize en Roden. De oppervlakte van de gemeente Norg was ongeveer de helft van de huidige gemeente Noordenveld. Peize en Roden vormen de andere helft van de nieuwe gemeente. Roden is nu de 'hoofdplaats', waar de meeste voorzieningen zijn. In eerste instantie zou Norg een zelfstandige gemeente blijven. Daarna was het de bedoeling dat Norg zou samengaan met de gemeenten Vries en Zuidlaren, terwijl Roden en Peize zouden samengaan met Eelde. Dit is uiteindelijk niet doorgegaan.
Norg heeft zich, met name na de herindeling, ontwikkeld tot forensenplaats. In verhouding tot het aantal inwoners is er weinig werkgelegenheid. De meeste inwoners werken in grotere plaatsen in de omgeving zoals Roden, Assen, Groningen of Drachten.
Nieuwbouw.
In een gedeelte van 'oud-Norg' is vervangende nieuwbouw gepleegd. Er zijn 48 huizen uit de jaren 50 afgebroken, waar inmiddels 50 (starters)woningen voor terug zijn gekomen. Eind 2016 wordt gestart met het bouwrijp maken van nieuwbouwplan Oosterveld, aan de oostkant van het dorp. Na jaren van discussies en onderzoeken (het plan loopt al vanaf 1968) mag er nu eindelijk gebouwd worden. In eerste instantie zullen er een aantal vrijstaande woningen worden gebouwd, later gevolgd door gefaseerde nieuwbouw. Door het Oosterveld komt een ontsluitingsweg, met inritten op de Peesterstraat en Donderseweg. De voorbereidingen van deze 'Oosterveldweg' zijn inmiddels begonnen.
Infrastructuur.
Norg kent, zoals veel omliggende dorpen wel hebben, geen rondweg. Het doorgaande verkeer moet dwars door het centrum heen. In 2008 is het gehele stratenplan in het centrum gerenoveerd. In Norg is een klein bedrijventerrein, Ordel. Hier zijn ongeveer 10 ondernemers gevestigd in een klein pand met een eigen woning. Norg kent geen spoorwegen en slechts een paar kleine waterwegen: De Norgervaart, het Groote Diep en het Oostervoortsche Diep. Deze zijn echter niet geschikt voor boten en worden voornamelijk gebruikt voor de hengelsport en recreatie. Oorspronkelijk zou de Norgervaart, die stopt in Huis ter Heide, eind 19e eeuw via Norg worden doorgetrokken via de toenmalige jachthaven in Roden naar het Leekstermeer. Maar de betreffende Britse aannemer ging failliet en vanaf dat moment was er te weinig geld beschikbaar om het project door te laten gaan.
In de jaren 60 was er een gevorderd plan om een provinciale weg aan te leggen van Assen naar een te realiseren recreatiegebied in Lauwersoog, de S1. Tevens zou de Rijksweg A6 vanaf Emmeloord rechtstreeks worden doorgetrokken naar Groningen. De S1 en de A6 zouden elkaar bij Norg gekruist hebben. Beide wegen zijn er echter nooit gekomen. De aanleg van de S1 is op het laatste moment afgeblazen, omdat men er uiteindelijk het nut niet van inzag. De A6 is doorgetrokken naar Lemmer.
Kerk.
Het belangrijkste monument in Norg is de in het midden van de 13e eeuw gebouwde romanogotische Sint-Margaretakerk met een zadeldaktoren. Deze thans protestantse kerk werd gewijd aan de martelares Margaretha van Antiochië. De wijwaterbak en het doopvont van de kerk dateren van voor de bouw, respectievelijk uit het midden van de 12e eeuw en het begin van de 13e eeuw. Rond de kerk was vroeger een kerkhof. Dit kerkhof ligt er nog steeds, hoewel de zerken zijn verwijderd.
Hunebedden.
In Norg zelf ligt geen hunebed, maar wel in het dichtbijgelegen Westervelde en, iets verder weg, bij Zeijen, de hunebedden D2 en D5. Ook iets noordelijker, bij Steenbergen, ligt een middelgroot hunebed. Op het oude kerkhof rond de kerk in Norg liggen een paar grote stenen die waarschijnlijk afkomstig zijn van een verwoest hunebed.
Windmolens.
In Norg staan twee oude windmolens. De ene, Noordenveld geheten, is een korenmolen die sinds 1878 bestaat. Vlak bij deze molen werd in 2004 een drie verdiepingen tellend appartementencomplex gebouwd wat de molen voor een deel uit de wind zette en enige controverses in het dorp opleverde. Molen en nieuwbouw zijn echter in bezit van dezelfde plaatselijke ondernemer en er is vergunning voor de bouw verleend. Het nieuwe complex had echter ook voordelen: er kwamen 10 nieuwe woningen en 4 nieuwe winkelruimtes beschikbaar. De andere molen in het dorp is de korenmolen De Hoop die als enige molen in Nederland is uitgerust met Bilauwieken.
Brinken en Markten.
Het dorp Norg telt vijf brinken. Deze zijn allemaal in het centrum van het dorp gelegen. Ze zijn in de 19e eeuw aangelegd voor de grote paardenmarkten. Deze markten worden nu nog steeds vier keer per jaar georganiseerd, vaak in combinatie met een goederenmarkt of een ander evenement. De aanvoer van paarden en ander vee neemt de afgelopen jaren steeds meer af. De markt in Norg kan bijna niet concurreren met de grotere buur-markten in Zuidlaren en Roden en heeft ook last van de internet-handel die steeds meer toeneemt.
Zwartendijksterschans.
De Zwartendijksterschans is een uit de 16e eeuw daterend verdedigingsbolwerk in het nabijgelegen dorp Een, dat weerstand moest bieden tegen de Bisschop van Munster. Hij ligt aan de Schansweg. Deze weg heet de "Schansweg", maar stond vroeger bekend als de "Zwartendijk" en was de belangrijkste verbinding van Friesland met Drenthe. Ter bescherming van deze weg is hier in de zestiende eeuw een schans gebouwd. Deze Zwartendijksterschans is in 1980 prachtig gerestaureerd. Een andere schans met de naam "Portugal" lag ten oosten van Een, maar deze bestaat niet meer. Enkel de straatnaam "Schans Portugal" in een recent nieuwbouwplan herinnert nog aan dit bolwerk.
Natuur.
Aan de noordzijde van het dorp liggen drie aaneengesloten bosgebieden: de Molenduinen, de Langeloerduinen en de Oosterduinen. In de omgeving van Norg bevinden zich de natuurgebieden Norgerholt en het Fochteloërveen. In de Oosterduinen staan circa 500 recreatiewoningen. Doordat Norg aan de noordkant wordt 'beschermd' door drie bosgebieden, waait het bijna niet in het dorp. De bossen houden de wind voornamelijk tegen.
De Brinkhof.
Midden in het dorp, tegenover de kerk, staat Ontmoetingscentrum De Brinkhof. Het complex is in 1972 gebouwd en bood onderdak aan bijna alle maatschappelijke voorzieningen. Zo waren het gemeentehuis, bibliotheek, postkantoor, politie, speel-o-theek, maatschappelijk werk, peuterspeelzaal, kinderopvang, wereldwinkel en diverse andere instanties in het gebouw gevestigd. Bovendien is er een toneel/theater, een sporthal, horeca-ruimte en diverse vergaderruimten. Het gemeentehuis is in 1998 verhuisd naar Roden, in het kader van de herindeling. Er hebben inmiddels nog wat wijzigingen plaatsgevonden, maar in grote lijnen heeft het gebouw nog steeds dezelfde maatschappelijke functie.
Voorzieningen.
Norg telt een brandweerpost, drie tankstations, een oplaadpunt voor elektrische auto's, een bibliotheek, twee supermarkten, pinautomaten, een postagentschap en diverse horeca en winkels. De politie is onderdeel van het samenwerkingsverband Noordenveld-Tynaarlo, met bureaus in Roden en Vries.
Opslag van aardgas.
Bij het dorp Langelo (even ten noorden van Norg) bevindt zich een grote installatie van de Nederlandse Aardolie Maatschappij (NAM) waar aardgas ondergronds in een gasveld opgeslagen wordt. Dit gas kan gebruikt worden als de vraag groter is dan wat in de gasvelden elders wordt geproduceerd. De officiële naam van het complex is 'UGS Norg' ("Underground Gas Supply Norg"). De capaciteit van deze opslag wordt door de NAM in de periode 2012-2015 aanzienlijk uitgebreid. Op dit moment (2016) is de capaciteit 80 miljoen kuub per dag.
