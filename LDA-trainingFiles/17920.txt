 FINANCIERINGSREGELING VOOR ENERGIEBESPARING MKB. 
 ARNHEM, 19 dec (Reuter) - De Nederlandse energiebedrijven gaan het midden-en kleinbedrijf een financieringsregeling aanbieden voor investeringen in energiebesparing. 
 De producenten zetten samen energiebesparingsfondsen op. 
 "Daaruit kunnen bedrijven geld lenen voor energiebesparende maatregelen tegen een rente die drie procent lager ligt dan de marktrente," aldus de Vereniging van Energiedistributiebedrijven in Nederland in een persbericht. 
 Volgens de energiebedrijven investeert de zakelijke markt vooral in kernactiviteiten waardoor er weinig ruimte overblijft voor energiebesparing. Het nieuwe fonds moet dat veranderen. 
 Investeringen in energiebesparingen kunnen uit het fonds worden voorgefinancierd en worden terugbetaald met geld dat wordt uitgespaard op de energienota. 
 "De zakelijke klant investeert daardoor in feite ongemerkt," aldus de energiebedrijven. 
 Om in aanmerking te komen voor financiering uit het fonds moet een investering minstens 20.000 gulden bedragen en worden terugverdiend in een tot zeven jaar. 
 De energiebedrijven zullen voor het energiebesparingsfonds, dat samen met de installatiebranche onder de aandacht van de markt zal worden gebracht, vreemd vermogen aantrekken. 
 Het rentevoordeel van drie procent en de bijkomende kosten voor onder meer kredietbeoordeling worden gefinancierd uit de gelden van het Milieu Actie Plan (MAP). 
 Branche-organisatie voor het midden-en kleinbedrijf MKB Nederland zegt verheugd te zijn over de nieuwe regeling. 
 "Er zal nu eindelijk een begin worden gemaakt met een systematische terugsluizing van de gelden van het Milieu Actie Plan," aldus MKB Nederland. Volgens deze organisatie is het midden-en kleinbedrijf nu zo'n 100 miljoen gulden per jaar kwijt aan de MAP-heffing en is er een stuwmeer van ongeveer een half miljard gulden van niet-gebruikte gelden ontstaan. 
 (c) Reuters Limited 1996. 
