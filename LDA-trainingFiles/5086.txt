	Chang en Sampras stralen louter zelfvertrouwen uit
Pete Sampras en Michael Chang lijken bij de Open Australische tenniskampioenshappen de grote titelgegadigden. Chang plaatste zich gisteren als eerste van de twee voor de kwartfinales. De Oekraïener Andrei Medvedev opende het duel in de vierde ronde weliswaar met 6-3, maar werd alsnog met harde klappen weggeslagen door de kleine Amerikaan: 2-6, 2-6, 1-6.
Chang, met natte bandana om de hals, speelde in Melbourne Park zonder enige terughoudendheid en lijkt ook voor de komende ontmoetingen niets te vrezen. De man uit Nevada ontwikkelde vanaf de tweede set zo'n moordend tempo dat het de Oekraïner zwart voor de ogen werd. 'Hij speelde ongelooflijk', sprak Medvedev. 'In deze vorm is hij onverslaanbaar. Zelfs voor Sampras vermoed ik', voorspelde hij.
Sampras zelf kwam zaterdagavond onder het kunstlicht in actie, tegen Mark Woodforde in de derde ronde. De 32-jarige linskhandige Australiër was 79 minuten de oudste ballenjongen op het centre court, 6-1, 6-0, 6-1. 'Ik speelde in de vorm van Hannover', keek Sampras tevreden terug. In Hannover versloeg hij Becker in de briljante finale van het wereldkampioenschap.
Met Chang bereikten zondag twee Spanjaarden de kwartfinales. Carlos Moya, na zijn overwinning op Becker het nieuwe idool op Melbourne Park, had een vijfsetter nodig om zich te ontdoen van de Zweed Björkman, 6-3, 1-6, 3-6 6-2 6-4. Zijn tegenstander werd zijn landgenoot Mantilla. De als veertiende geplaatste speler uit Barcelona stuurde Malivai Washington terug naar de States, 7-5, 6-2, 6-1.
Marcelo Rios haalde net als Moya en Mantilla voor de eerste keer in zijn loopbaan de kwartfinales van een Grand Slam-toernooi. Gisteren versloeg de als negende geplaatste Chileen 'op tempo' de twee plaatsen hoger ingeschatte Zweed Enqvist in vijf sets, 4-6, 6-4, 7-6, 6-7, 6-3. Enqvist leek in de beslissende set aan het eind van zijn krachten en had nog opvallend weinig verweer.
De Spanjaard Alberto Berasategui, zestiende op de plaatsingslijst, werd uitgeschakeld in de derde ronde. In de partij tegen de Slowaak Dominik Hrbaty kreeg hij zaterdag dermate kramp in de benen dat hij moest opgeven.
Berasategui, vooral thuis op gravel en niet op hardcourt, keek op dat moment tegen een achterstand aan van 3-6, 6-7, 7-6, en 0-1. De Spanjaard liet zich behandelen, probeerde het nog een keer, verloor nog een game en strompelde toen definitief van de baan.
Paul Haarhuis en Jacco Eltingh bereikten de kwartfinales in het dubbelspel. Het Nederlandse tweetal had zondag op showcourt 4 geen kind aan de Amerikanen Kinnear en Woodruff, 6-0 6-4. In de kwart-eindstrijd stuiten ze op Mark Knowles van de Bahama's en de Canadees Daniel Nestor, vijfde geplaatst.
Haarhuis en Eltingh wonnen de Australian Open eerder in 1994. Fernon Wibier en Stehan Noteboom werden uitgeschakeld. Ze verloren van Ellis Ferreira, de oude partner van Jan Siemerink, en Galbraith in twee sets, 3-6 en 4-6.
Brenda Schultz werd met haar Amerikaanse partner Chanda Rubin uitgeschakeld in de derde ronde. Het als achtste geplaatste paar verloor met 7-6, 1-6, 4-6. In de derde set verspeelden Schultz en Rubin een voorsprong van 4-1.
In het gemengd-dubbel drong Manon Bollegraf door tot de laatste acht met haar Amerikaanse partner Rick Leach. De combinatie, derde geplaatst, versloeg Miriam Oremans en Hendrik Jan Davids met 6-2 en 6-3. Bollegraf maakt haar rentree in het tenniscircuit. De 32-jarige speelster uit Ermelo onderging na de US Open in september een meniscus-operatie.

