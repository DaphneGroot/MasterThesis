	Indoorskelteren sterk in opkomst als uitje voor bedrijven en verenigingen Karten, dat is toch een beetje Formule 1 spelen
	Van onze verslaggever
Frank Poorthuis

EINDHOVEN
Echte Hollanders stonden zondag natuurlijk op het ijs, maar in Eindhoven scheurden jongens die zich echte mannen vinden met skelters over het asfalt. Geen koek en zopie, maar de geur van benzine, uitlaatgassen en verbrand rubber op asfalt. Even waanden ze zich Formule 1-coureur Jos Verstappen of beter nog: Michael Schumacher.
Tien verhitte koppen uit Best, behorend aan een vriendenploegje van twintigers, komen net de pits van indoorkartingbaan Hezemans uit. Ze hebben twaalf minuten over het vierhonderdmetercircuit geracet en roepen de barvrouw om het kennelijk onvermijdelijke bier. Wat er leuk aan is, aan karten? 'Nou, mekaar een beetje opjagen en van de baan af drukken', zegt Noud, een van het groepje. Was het gevaarlijk? Een holle lach. 'Ach welnee. Ik stoof vol gas op de vangrail af, maar ik was zo weer weg.'
Volgens eigenaren van kartingbanen hijsen zich jaarlijks enkele honderdduizenden Nederlanders in de kleine skeltertjes. Zoveel harde racefanaten kent Nederland niet. Het zijn dan ook allang niet meer alleen de bezoekers van wedstrijden op het circuit van Zandvoort die hun grote voorbeelden even komen nadoen. Karten is een van de snelst opkomende, nieuwe vormen van tijdverdrijf van Nederland.
Indoorkarten, wel te verstaan. De racebaan heeft een dak gekregen. In oude fabriekshallen, maar ook in nieuwe miljoenencomplexen worden bochtige circuits van asfalt aangelegd, met fly-overs en tunnels, startlanes en pits. Vijf jaar geleden had Nederland slechts één overdekte baan, in 1997 zal naar verwachting de vijftigste zijn deuren openen.
Bowlen, paintballen en de lasergames hebben een concurrent gekregen. Karten is het nieuwste, alternatieve bedrijfsuitje geworden. 'De directeur die in overall met zijn werknemers het gevecht aangaat, daar wordt nog maandenlang over nagepraat', vertelt P. Claassen, manager van Hezemans Indoor Karting in Eindhoven. 'Dé Toine Hezemans', zegt hij. De eigenaar van zijn baan is een begrip in de internationale racerij, en het kan geen kwaad daar in deze branche even op te wijzen.
Ruim driekwart van Claassens klandizie bestaat uit personeels- en bedrijfsverenigingen, hobbyclubs, voetbalelftallen en schoolklassen. Een leeftijdsgrens bestaat niet, want voor karting heb je geen rijbewijs nodig. Voor een heat van twaalf minuten betaalt de karter 25 gulden , en hij doet dat kennelijk zonder problemen. 'We doen wel eens een paar wedstrijdjes op een avond', zeggen de jongens uit Best.
De baan in Eindhoven, ongeveer anderhalf jaar open, heeft een investering van viereneenhalf miljoen gulden gevergd. Daarvoor staan een hal met een asfaltbaan van bijna vierhonderd meter, een afzuiginstallatie die honderdduizend kuub lucht per uur ververst, een bedrijfsrestaurant en twee vergaderruimtes. Er zijn zeker honderdduizend bezoekers per jaar nodig om winst te draaien. Claassen en zijn baas twijfelen er niet aan dat ze dat aantal binnen krijgen.
Er bestaat ook geen angst dat het karten slechts een modegril of hype is. 'Natuurlijk', zegt Claassen, 'zal er ook in de belangstelling voor karten wel een dip komen. Ik denk zelf over een jaar of twee. Maar dan zullen de betere banen blijven.' Er is veel kaf onder het koren, moeten we weten. 'Tweederde van de markt bestaat uit leegstaande fabriekshallen waar ze wat asfalt ingedonderd hebben en een café begonnen zijn'. Dat de uitbaters van deze banen uiteindelijk zullen verdwijnen, zal de dure jongens niet verdrieten.
'Karten, dat is toch een beetje Formule 1-coureur spelen', geeft Johan Teunissen toe. Hij adviseert ondernemers die banen willen aanleggen, en is lid van de in Hilversum zetelende Vereniging Indoor Karting, die voor de fanatiekelingen dit jaar het eerste Nederlandse Kampioenschap Indoor Karting organiseert. Teunissen is zelf een actief racer in 'het grotere werk' op de buitenbanen, maar zal ook geen gelegenheid voorbij laten gaan om een baantje te trekken in de hal.
'Effe gummen, noemen wij dat. Even dat rubber over het asfalt laten rollen. Iedereen in de autosport blijft het doen. Ook de groten als Schumacher, en onze eigen Lammers en Verstappen. Dat is juist de grap ervan. Je hebt allemaal hetzelfde materiaal. Dus dan kun je het als leek toch tegen jongens als Verstappen opnemen. En soms nog winnen ook. Maar niet makkelijk hoor. Want die Verstappen, da's een ruwe rijder.'
Over het veiligheidsaspect is zowel Claassen als Teunissen gedecideerd: karten is niet gevaarlijk als je je aan de regels houdt. Iedereen die gaat rijden, krijgt goede instructies, rijdt in overall en met helm. De binnenkarts kunnen tussen de zestig en tachtig kilometer per uur. Maar door de bochtige circuits is de topsnelheid moeilijk haalbaar. Claassen: 'Natuurlijk gebeuren er ongelukjes. Maar niet meer, misschien zelfs wel minder dan in de klimhal hier even verderop. In de anderhalf jaar dat we open zijn, is er een tiental mensen dat naar het ziekenhuis moest. Vijf bleken uiteindelijk echt letsel te hebben: gebroken vingers, een gebroken rib. Op het aantal bezoekers dat we trekken, is dat zeer weinig.
'De meeste problemen geven de jongens met de grote mond. Die van: ''Ik zal wel eens even laten zien hoe hard ik kan.'' Maar die hebben we snel in de gaten. Die komen er snel achter dat een klap met veertig kilometer per uur ook heel hard kan aankomen. Bovendien: we hebben de mogelijkheid alle wagens elektronisch stil te leggen. Als het moet, doen we dat.'
Op de baan in Eindhoven laten gelauwerde coureurs zich die zondagmiddag niet zien. Maar de mannen uit Best mogen wel even ruiken aan de sfeer als hun resultaten op een groot videoscherm worden geprojecteerd over een foto van een Grand Prix-huldiging heen. 'Als we bedrijven binnen hebben die wedstrijdjes willen rijden, krijgt de winnaar op een podium echte champagne', vertelt manager Claassen. 'Dat vinden de mensen nou eenmaal leuk.'

