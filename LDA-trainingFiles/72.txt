	Nordholt wil ook bezit kinderporno strafbaar stellen
	Van onze verslaggever
DEN HAAG
Naast de productie en handel van kinderporno moet ook het bezit ervan strafbaar worden gesteld. Zolang bezit niet nadrukkelijk wordt verboden, is effectieve opsporing van kinderporno erg moeilijk.
De Amsterdamse hoofdcommissaris E. Nordholt bepleitte vrijdag een verbod op bezit van kinderporno in een uitzending van Netwerk. Zijn oproep vond steun bij PvdA en CDA. PvdA-fractievoorzitter Wallage en zijn CDA-collega Heerma menen dat het kabinet haast moet maken met het aanscherpen van de wetgeving.
De huidige wet (uit 1994) verbiedt naast de productie en handel van kinderporno ook het in voorraad hebben ervan. Het in bezit hebben van een enkele foto of videoband is uit oogpunt van privacy niet verboden. Wallage en Heerma vinden dat het recht op de privacy moet wijken voor het belang van de opsporing van kinderpornografie.
Minister Sorgdrager van Justitie ziet vooralsnog geen reden het bezit van kinderporno strafbaar te stellen. Zij denkt dat politie en justitie over voldoende mogelijkheden beschikken om tegen de productie en handel op te treden. Nog dit jaar wordt de nieuwe zedelijkheidswetgeving door de Tweede Kamer geÃ«valueerd.

