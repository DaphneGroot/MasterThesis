 ECONOSTO WIL VAN DER BEYL OVERNEMEN. 
 ROTTERDAM, 30 okt (Reuter) - Technische groothandel Koninklijke Econosto NV heeft meegedeeld dat zij onderhandelt over de overname van Van der Beyl Beheer BV in Rotterdam. 
 "Bovengenoemde acquisitie van Van der Beyl zal een positieve bijdrage leveren aan de winst per aandeel Econosto," aldus het bedrijf. 
 Van der Beyl, met als werkmaatschappijen Van der Beyl BV in Rotterdam en Enovax BV in Waalre, is een handelsonderneming in warmtewisselaars voor warmwatervoorziening, warmwaterboilers, radiatoren en regelapparatuur. 
 Het bedrijf boekte in 1995 met circa 65 medewerkers een omzet van 21 miljoen gulden. 
 "De voorgenomen acquisitie van Van der Beyl zal een versterking betekenen van de huidige divisie Verwarming en Luchtbehandeling van Econosto die thans een omzet heeft van circa 225 miljoen," aldus Econosto. 
 Het is de bedoeling Econosto-dochter Combutec, die een omzet heeft van acht miljoen gulden, op korte termijn in Van der Beyl te laten opgaan, onder leiding van het huidige management van Van der Beyl. 
 - redactie Amsterdam 020 504 5000, fax 020 504 5040. 
 (c) Reuters Limited 1996. 
