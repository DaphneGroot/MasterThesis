 ALRENTA ZIET VERDERE VERBETERING IN 96/97. 
 AMSTERDAM, 3 dec (Reuter) - Alrenta, het internationale obligatiefonds van ABN Amro, zei dinsdag vertrouwen te hebben in een verdere positieve waarde-ontwikkeling in het lopende boekjaar. 
 De meeste obligatiemarketen bieden nog steeds een aantrekkelijk rendement, aldus het fonds in een bericht. 
 Eerder meldde het fonds dat de intrinsieke waarde in het op 30 september afgesloten boekjaar 1995/1996 is gestegen tot 287,33 gulden, hetgeen een verbetering van 13,8 procent op jaarbasis betekent. 
 De bijdrage aan het resultaat kwam voor 32 procent voor rekening van koerswinst op beleggingen, 18 procent bestond uit valutaresultaat en de helft uit rente-inkomsten, zei ABN Amro. 
 De koers steeg 13,1 procent gedurende het boekjaar en bedroeg 285,50 gulden op 30 september 1996. 
 Als reden voor het positieve toekomstbeeld draagt het fonds de relatief gunstige inflatie-en rentevooruitzichten aan. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
