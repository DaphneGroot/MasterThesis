	In 'Sneeuw' kan niet worden gelogen of ontkend
	Een Sneeuw van Willem Jan Otten door Het Toneel Speelt. Regie Albert Lubbers. In Stadsschouwburg Amsterdam, 27 februari. Daar tot en met 2 maart. Tournee.
'Een sneeuw ligt in den morgen vroeg. . .' is de eerste regel van een gedicht van J.H. Leopold. Aan dit gedicht ontleende Willem Jan Otten de titel voor zijn stuk Een Sneeuw dat in 1983 in premire ging bij Toneelgroep Theater in regie van Ton Lutz. Iedereen vond het prachtig toen, maar gek genoeg is Een Sneeuw daarna nooit meer gespeeld.
Dat heeft te maken met de slordigheid waarmee Nederlandse toneelgroepen met dit repertoire omgaan en met de angst dat een nieuw Nederlands stuk al gauw gedateerd zou zijn. Het Toneel Speelt, de theatervoorziening die Hans Croiset vorig jaar oprichtte, heeft zich niets van deze traditie van 'eens maar nooit meer' aangetrokken en speelt Een Sneeuw nu in een splinternieuwe versie, in regie van Albert Lubbers. Het is de allermooiste en aangrijpendste toneelvoorstelling van dit seizoen, laat dat vast gezegd zijn.
Een Sneeuw is een komedie, zegt Lubbers uitdrukkelijk en zo regisseerde hij zijn voorstelling ook. Een familie komt bij elkaar om een verjaardag te vieren. Er is een moeder, er zijn kinderen en kleinkinderen. De jarige zelf is de buitenstaander - Panda wordt hij genoemd, vanwege zijn beertjesachtige uiterlijk. Hij is sinds veertien jaar de vriend van mevrouw Quint, de vrouw des huizes, de moeder, de spil waar alles om draait. Maar Panda praat niet meer sinds zijn strottehoofd is weggesneden omdat hij keelkanker heeft. Niemand van de familie weet goed raad met Panda.
Op de verjaardag wordt gesproken over de dingen van alledag. Maar onder iedere zin zit een andere zin die niet wordt uitgesproken - de kwade echo van het verleden. Panda heeft in de oorlog in een Duits concentratiekamp gezeten, Mevrouw Quint met haar kinderen in een Jappenkamp. Haar man is bij het werken aan de Birma-spoorlijn bezweken.
Ze praten in korte zinnen, zinnen die vaak niet eens worden afgemaakt, haastig om maar geen gevoelens te hoeven tonen. Mevrouw Quint (Annet Nieuwenhuijzen) is oud en een beetje stram, maar kwiek genoeg om de boel bij elkaar te houden. Haar zoon Frederik is gynaecoloog en heeft zojuist zijn vrouw Bibi verlaten. Op het verjaardagsfeest verschijnt hij voor het eerst met zijn nieuwe vriendin. Mia is de oudste dochter van Mevrouw Quint, zo'n vrouw die gewoon een kop thee zet als iemand sores heeft. Haar zoon Thomas heeft net zijn eerste dichtbundel gepubliceerd.
Je zou de hele avond naar deze mensen kunnen kijken en naar die betekenisvolle Otten-zinnen kunnen luisteren en dan hoefde er verder niets te gebeuren. Maar ineens gaat het buiten sneeuwen en komt een ongenode gast het feest verstoren. Het is Bibi, de ex van Frederik. Haar eenzaamheid en haar kampverleden hebben haar volledig uit het lood geslagen. Ze is nogal van lotje getikt en praat in flarden. De almaar pratende Bibi en de zwijgende Panda worden lotgenoten. Hun verbond heeft weliswaar een noodlottig einde, maar gek genoeg overheerst niet een droeve toon. Aan het slot heb je zelfs de neiging te denken dat er nu eindelijk gepraat kan worden, of gezwegen, maar in ieder geval niet meer gelogen of ontkend.
Een Sneeuw is een toneelstuk dat een enorme diepte heeft en toch toegankelijk is. Het gaat over mensen die last hebben van te veel werkelijkheid. De oorlog is dominant aanwezig, maar wordt even dominant weer weggeduwd. Dat proces, dat haast automatische verstoppen, is door Otten met groot inzicht gereconstrueerd.
De superieure regie van Albert Lubbers blijkt vooral uit de bewegelijkheid. Zo veel spelers op toneel leidt vaak tot statische plaatjes, hier rennen ze af en aan en toch worden ze nergens vluchtig. Lubbers is een regisseur die van de grote zaal houdt, dat zie je aan alles. Het sneeuwt mooi buiten en voor het venster staan verdroogde planten.
Het ensemblespel is van hoog niveau, met een verrassend sterk spelende Ellis van den Brink en Marcel Hensema. Lou Landr is de zwijgende Panda en maakt een paar prachtige, hulpeloze gebaren. Annet Nieuwenhuijzen zorgt voor de twee mooiste scnes - de ontroerendste, als ze vertelt dat ze met de doodzieke Panda nog een reisje naar de midzomernacht wil maken, en de leukste als ze zich bij het ontbijt druk maakt over de te zacht gekookte eitjes.
Het dramatische effect van Petra Laseurs opkomst is echter onvergetelijk. Laseur speelt de getroubleerde Bibi die in een huiveringwekkende monoloog haar leven beschouwt. Hoe verward haar woorden ook zijn, ze maakt tot de laatste letter duidelijk wat ze wil zeggen. Dit is toneelspelen zoals je zelden ziet, techniek gecombineerd met een imploderende inleving en intelligentie.
Daar wil je na afloop de hele tijd over praten, alleen niet hardop.
Hein Janssen

Foto
	Lou Landr in 'Een Sneeuw'. FOTO KORS VAN BENNEKOM

