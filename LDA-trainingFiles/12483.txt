Jaffa (stad).
Jaffa (Arabisch: يافا:"Jaffa", Hebreeuws: יָפוֹ "Jafo") is een oude havenstad in Israël en tegenwoordig een stadsdistrict van de gemeente Tel Aviv-Jaffa. "Jafa" betekent "mooi". Het ligt aan de Middellandse Zee.
Gezicht vanaf de zee op Jaffa (Palestina), 1867-1870
Torenklok van Jaffa uit de Ottomaanse periode
Gemeentehuis Jaffa met Britse soldaten, 1918
Ruïnes van de grote Karavanserai in Jaffa. "Een truck met explosieven bedekt met sinaasappelen was op 4 januari 1948 door leden van de Stern Gang bij de ingang geparkeerd en tot explosie gebracht; met 26 Palestijnse burgerdoden tot gevolg."
Steegje in het oude Jaffa (2007)
Voor de christelijke jaartelling.
De stad is een van de oudste steden van de wereld en was gedurende vele millennia een belangrijke havenstad. Het is de oudste havenstad in het oostelijke Middellandse Zeegebied. In de bronstijd maakten de Egyptenaren deze plaats tot een bolwerk met rondom koninklijke tempel-staatjes. In de twaalfde eeuw v.Chr. werd het bewoond door Filistijnen, die zich langs de gehele kustlijn tot voorbij Gaza vestigden.
De naam Jaffa wordt vermeld op kleitabletten die bij Achetaton in Egypte zijn gevonden, en in de Griekse mythologie in het verhaal van Andromeda.
In de Joodse Tenach / christelijke Oude Testament komt Yafo voor in het boek Jona.Hier gaat deze profeet aan boord van een schip waarmee hij denkt Gods bevel te kunnen ontvluchten.
Vanaf de christelijke jaartelling.
In het christendom speelt het stadje ook een rol.
In de Nederlandse Bijbelvertalingen wordt de plaats Joppe genoemd.
In de christelijke Bijbel komt deze havenstad in het Nieuwe Testament voor in het boek Handelingen van de Apostelen in hoofdstuk 9 en 10. Hier wordt vermeld wordt in Joppe de apostel Petrus - na tot God gebeden te hebben - een vrouw genaamd Tabitha, ook wel Dorcas genoemd, weer tot leven wekt. Petrus logeerde bij Simon de Leerlooier, in diens huis "aan de zee".
De Jaffa-sinaasappel.
Vanaf de 18e eeuw stond Palestina bekend om zijn sinaasappelen: de nogal groene Balad en de oranje Shamouti. Na de Krimoorlog 1856 raakte de export van sinaasappelen in een stroomversnelling. De uitvoerhaven was Jaffa, vandaar dat dit de merknaam werd. In 1873 telde de streek rond Jaffa al 420 sinaasappelplantages met een jaarlijkse productie van 33,3 miljoen stuks. Tussen 1922 en 1935 verzesvoudigden de Palestijnen de oppervlakte aan plantages.
De vader van Aboe Nidal bezat een grote sinaasappelplantage.
Na de oorlog van 1948 kregen de Israëli's het monopolie op de sinaasappelproduktie en -export. Zij houden sindsdien vast aan de oude bekende Arabische merknaam.
20e eeuw.
In de eerste helft van het jaar 1917 trok het Britse leger op om af te rekenen met het Ottomaanse Rijk. Na het Suez-kanaal te hebben overgestoken en Gaza ingenomen te hebben werd Jaffa (en het kleine Tel Aviv) veroverd. De Turken (onder hun leider Jamal Pasha) hadden hier alle bewoners, Arabieren en Joden, op de vlucht gejaagd. Voor beide groepen leidde dit tot grote miserie: honger en ziekte (cholera). Geschat wordt dat Palestina hierna nog zo'n 685.000 inwoners had, 100.000 personen minder dan ervoor.
Door de zionistische immigratie in het Mandaatgebied Palestina na de Eerste Wereldoorlog braken in mei 1921 in Jaffa onlusten uit tussen Joodse bolsjevistische en socialistische organisaties, waarbij de bevolking van de stad betrokken werd. Hierbij kwamen 95 mensen om het leven. De onlusten leidden tot een administratieve scheiding van het christelijke, joodse en islamitische Palestijnse Jaffa met het nabijgelegen Joodse Tel Aviv.
Arabisch-Palestijnse opstand.
De Arabisch-Palestijnse opstand begon op 19 april 1936 in Jaffa en Nabloes met een algemene staking. De haven van Jaffa was een symbool van het Arabisch verzet geworden. Nadat overal in het land rellen waren uitgebroken voerden de Britten versterkingen aan uit Egypte en Malta om de openbare orde te herstellen. De oude stad van Jaffa, met haar nauwe steegjes en haar rioleringssysteem, bood de opstandelingen ideale mogelijkheden om te ontsnappen aan het Britse leger. In mei kwamen gemeentelijke diensten tot stilstand en de oude stad werd gebarricadeerd. De maand daarop dropten Britse vliegtuigen strooibiljetten met de in het Arabisch gestelde tekst dat de inwoners de stad terstond moesten verlaten. Op de avond van 17 juni kwamen 1500 Britse soldaten de stad binnen, terwijl een Brits oorlogsschip de ontsnappingsroute over zee afsloot. De Britse Royal Engineers bliezen huizen op van oost naar west om een open strook van het ene naar het andere einde van het stadscentrum te maken. Op 29 juni gebeurde iets dergelijks, maar nu noordzuid. Uiteindelijk werd de opstand neergeslagen.
Delingsplan van 29 november 1947.
Na het Delingsplan van de Verenigde Naties bracht op 4 januari 1948 de terreurgroep Stern Gang (Lechi) een bom tot ontploffing voor het stadhuis met 26 doden en honderden gewonden als gevolg.
Arabisch-Israëlische Oorlog van 1948.
Op 27 april 1948 begon Irgun een drie dagen durend mortier-bombardement, waaraan de Britten -ter voorkoming van een chaos als in Haifa de week ervoor- een eind maakten.
Jaffa was de laatste Palestijnse stad die door de Joodse Haganah en paramilitaire milities Lechi en Irgun werd ingenomen. Binnen het "groter Jaffa" lagen 24 dorpen en 17 moskeëen. Hiervan bleef uiteindelijk een moskee over. Op 13 mei 1948, na een vijf maanden lange belegering, namen 5000 Irgun- en Haganah-strijders het stadje in, dat door zo'n 1500 Palestijnse vrijwilligers onder leiding van een lokale christen, Michaël al-Issa, was verdedigd.
Bijna alle (71.000 (stad) plus 46.000 rest district) niet-Joodse inwoners op 4000 na werden uit Jaffa verdreven. Meer dan 10.000 van hen vluchtten met boten overzee. Wie niet gevlucht was, werd gedeporteerd of moest ongewapend naar elders vertrekken. Er was een als tijdelijk bedoeld vluchtelingenkamp ten zuiden van de oude stad Jaffa, uit welk kamp slechts enkele Palestijnse families uiteindelijk konden blijven.
Ilan Pappé beschrijft het gedrag van de veroveraars na de overgave als wreed. Hij noemt daarbij in het bijzonder "het 3e Bataljon", dat zich schuldig maakte aan verkrachtingen, maar "ook andere eenheden".
Gemeente Tel Aviv-Jaffa.
De nabijgelegen stad Tel Aviv, oorspronkelijk een dorpje, is door de jaren heen Jaffa voorbij gegroeid. In 1950 werd Jaffa opgenomen in de gemeente "Tel Aviv-Jaffa". In dat jaar werd ook de 'Wet Eigendommen van Afwezigen' (Absentee Property Law) aangenomen, waardoor de staat Palestijns eigendom kon claimen.
Palestijnen (overgeblevenen en vluchtelingen van elders) moesten in het omheind gebied wonen.
De gemeente zag het als een sloppenwijk (Ajami) die uiteindelijk zou worden afgebroken. De inwoners, Palestijnen (midden- en laag inkomen) en joodse immigranten (Oost-Europees en Arabisch), mochten niets aan de huisjes veranderen op gevaar van 'illegale bouw'.
De kleine haven van Jaffa is inmiddels onder andere vanwege de opkomst van de havens van Haifa en Ashdod buiten gebruik geraakt als goederenhaven. Er liggen nu vissersboten en enkele jachten en rondvaartboten
Wetenswaardig.
"Hele wijken zijn vernietigd en verdwenen onder het gras van Gan Hakovsjiem ("het park van de veroveraars"). Ook het schuldig landschap van het Charles Clorepark bedekt vernietigde Palestijnse huizen. Slechts één Palestijns huis is er over, althans een deel van de buitenkant ervan. Binnenin is het museum gevestigd van Haëtsel, de joodse terreurgroep die de boel daar etnisch heeft gezuiverd vanaf december 1947"
Geografie.
Het oude stadscentrum van Jaffa is sindsdien gerestaureerd. Er wonen veel kunstenaars en er zijn galerieën, musea, theaters, winkeltjes en horecagelegenheden. Ook worden hier veel concerten en festivals georganiseerd, grotendeels in de open lucht. Dit gebied is een trekpleister voor nationaal en internationaal toerisme.
Ten zuiden van de oude stad, in de wijk Ajami, wonen vooral Palestijnse Arabieren, moslims en christenen. Hier vindt men actieve moskeeën, kerken van vele denominaties en een levendig cultureel centrum. Ook zijn hier vele restaurants en pitabakkerijen gesitueerd, met aantrekkingskracht voor geheel Tel Aviv en de regio. Hier ligt ook het drukke Givat-Aliya-strand. Een landvulling tussen dit strand en de haven van Jaffa is het onderwerp van strijd die plaatselijke en landelijke groene organisaties leveren met de gemeente en de regering.
In het nieuwe centrum van Jaffa, rond Sderot Yerushalayim (Jeruzalemboulevard), is de bevolking gemengd Joods-Palestijns/Arabisch. Dit gebied is tevens het centrum van de Bulgaarse gemeenschap in Israël. Hier liggen twee voetbalstadions (Blumfield, waar Hapoel Tel Aviv en Maccabi Yafo spelen) en een conservatorium. Bij het conservatorium ligt het Groningenpark, gesticht met giften uit de provincie Groningen. Meer naar de randen van Jaffa is de bevolking overwegend Joods.
De afgelopen tien jaar is ook in Jaffa sprake van gentrificatie. Tel Aviv heeft als economisch en wetenschappelijk centrum een enorme aantrekkingskracht. Mensen willen er graag wonen, zeker ook in het oude Jaffa en omgeving. Dit heeft tot gevolg dat de prijs van grond en van huizen behoorlijk is gestegen. Projectontwikkelaars ontwikkelen het gebied met als gevolg dat zij die niet betaalkrachtig genoeg zijn (moeten) verhuizen.
Dit betreft zowel Joodse als Palestijnse Israëli's, maar de Palestijnse inwoners hebben minder alternatieven. Gemeenten als b.v. het nabijgelegen Bat Yam zijn niet ingesteld op niet-joodse nieuwkomers. Deze gaan dus naar armere plaatsen als Lod en Ramla, waar Palestijnse wijken zijn. De gemeente Tel Aviv-Jaffa stelt dat zij niet veel kunnen doen aan 'sociale woningbouw' omdat de nationale regering hen daartoe geen geld ter beschikking stelt.
Sommige Palestijnse inwoners zeggen dat het stadsbestuur probeert Jaffa te verjoodsen door Palestijnse inwoners uit hun huizen te laten zetten.; huizen die eigendom zijn van Amidar, een sociaal woningbedrijf van de staat, dat stelt dat het hier om illegale bewoning gaat. De film Port of Memory uit 2010 behandelt dit thema.
