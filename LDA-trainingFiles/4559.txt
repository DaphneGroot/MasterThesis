	Muziekrobots uit brein van Willie Wortel
	Van onze verslaggeefster
Judith Koelemeijer

AMSTERDAM
Je hebt nog geen stap gezet tussen de trommels in de concertzaal van de Amsterdamse IJsbreker of die ene vlakbij geeft een enorme klap. Verschrikt kijk je op: waar valt de volgende klap? In de hoek begint het te rommelen, iets voor je klinkt een dreun, of was het achter je? Bamberdebambam, roffelt het in je rug. Je wilt weglopen, watjes in je oren stoppen, maar er is geen ontkomen aan. Je wordt omgeven door een op hol geslagen trommelorkest.
Stuurloos, onvoorspelbaar en verradelijk: er is geen enkel ritme om je aan vast te houden, niets bereidt je voor op die volgende, altijd net te harde roffel. Je bent overgeleverd aan 32 duivelse trommels die zichzelf bespelen, volgens een eigen, niet te achterhalen logica.
Het helse trommelensemble van de Duitse geluidskunstenaar Ulrich Eller is een van de zes mechanische orkesten die deze zomer 'optreden' in de IJsbreker. Er komt geen musicus aan te pas, er hoeft geen noot gelezen te worden. De instrumenten bespelen zichzelf, gestuurd door computers, kleine elektromotoren of wasmachineprogrammatuur. Hier is de macht niet aan de musici, maar aan de knutselaars, die hun jongensdromen werkelijkheid laten worden.
Zoals ze vroeger hun treinen eindeloos rondjes lieten rijden, dirigeren ze nu hun zelf gebouwde instrumenten: een klankorgel dat door vallende waterdruppels wordt bespeeld (Trimpin); een strandjutters-instrumentarium van pick-upjes, wrakhout, stofzuigerslangen, grind en bloempotten (Frdric Le Junter); een ingenieuze machine met kleine hamertjes die bellen aanslaan (Ad van Buuren); of Mecano-achtige apparaten die de ballafoon - een Afrikaanse xylofoon - bedienen (Pierre Bastien).
Gastcurator van het project 'Muziek zonder Musici' is Paul Panhuysen; beeldend kunstenaar, musicus en oprichter van het experimentele kunstencentrum het Apollohuis in Eindhoven, dat begin dit jaar moest sluiten omdat het geen subsidie meer kreeg. In het Apollohuis was regelmatig geluidskunst te zien, een genre dat in de reguliere musea vaak nauwelijks aan bod komt omdat het, zegt Panhuysen, 'de gewijde, kerkachtige sfeer die er hangt te veel zou verstoren'. Directeur Jan Wolff van de IJsbreker wilde er wl zijn deuren voor opengooien.
Panhuysen heeft gestreefd naar een zo groot mogelijke diversiteit. Het contrast tussen Frdric Le Junter, de vorige 'exposant', en Ulrich Eller had inderdaad niet groter kunnen zijn. Zo innemend, lieflijk en chaotisch als het orkest van Le Junter was, zo strak, hard en pnktlich - 'Mijn hemel, wat een Duits werk' was de eerste reactie van Panhuysen - is het orkest van Eller.
Bij Le Junter leek het of er een schip op het strand was aangespoeld, en hij de resten vertimmerd had tot instrumenten. Er stonden oude, draaiende pick-upjes die op ingenieuze wijze touwtjes met klepels eraan tegen bloempotten lieten slaan - wat het effect had van een gamelan-orkest. Er waren machines die stofzuigerslangen in allerhande pijpen lieten fluiten, scheepsachtige toeters die als vanzelf begonnen te loeien, vorken en messen die in kooitjes trilden, een wasmachinetrommel die, zacht-knisperend, grind in de rondte woelde.
Al met al wilde Le Junter, zegt hij zelf, 'de geluiden uit zijn herinnering' doen weerklinken: de geluiden uit Duinkerken, de plaats waar hij opgroeide. Het rumoer van de zee, de haven en de rommelige stad.
Le Junter, van oorsprong ontwerper, begon twaalf jaar geleden zijn mechanische orkest omdat hij geen musici kon vinden die genteresseerd waren in experimentele muziek. 'In een andere stad was het misschien anders met me afgelopen.' Wilde hij spelen, dan zat er niets anders op: alleen machines konden hem begeleiden. Inmiddels heeft hij zo'n tachtig instrumenten. 'Ik heb n ding geleerd: ze willen zelden wat jij wil. Ze gaan hun eigen weg. Gek genoeg blijkt die weg vaak de beste.'
Het is een oude droom - of nachtmerrie -: de machine die zelfstandig wordt. De beeldend kunstenaar en musicus Ulrich Eller raakte erdoor gefascineerd omdat hij het toeval in zijn muziek een grote rol wil laten spelen. En toeval kun je niet componeren, hoogstens inbouwen. De trommels in de IJsbreker worden via de computer 'bespeeld' door microfoons, die aan de binnenkant tegen het trommelvel aankleven. Elke impuls veroorzaakt een lang of kort aangehouden roffel, een 'snaardrumeffect' dat met een gewone slag niet bereikt kan worden. Begin en einde van het stuk zijn gecomponeerd, maar in het middendeel is een groot aantal mogelijkheden opengelaten.
Alleen zo krijg je spanning, zegt Eller: 'Als het helemaal bedacht zou zijn, wordt het saai. Omdat er geen vaste structuur is, zoals in de klassieke muziek, onstaat een vervreemdend effect: je weet nooit zeker wanneer na een stilte de storm weer losbarst. Je wordt gedwongen alert te zijn.'
Mensen zijn het verleerd goed te luisteren, vindt hij. 'We zijn akoestische analfabeten.' Alles draait om het beeld, wat we dagelijks om ons heen horen is vooral een unterhaltungsbrei; een mix van makkelijk verteerbare achtergronddeuntjes.
Met zijn installaties hoop hij de luisteraar alert te maken. Wat hoort hij eigenlijk? En wat ziet hij? Want door geluid krijgt een sculptuur een ander aangezicht. Eller: 'Ik heb ooit in een park een immense steen geplaatst, die ik van binnenuit liet klinken. Na een aantal maanden was de steen afgesleten door alle handen die eroverheen gegaan waren. De geluidscompositie had de steen licht gemaakt. Iedereen moest even voelen of het geen plastic was.'
Eller werkt regelmatig in de openbare ruimte. Zo installeerde hij in Tokyo knalgele speakers aan een muur, die de passanten verrasten op ongewone, want a-typische straatgeluiden. Im Kreis der Trommeln was aanvankelijk te zien in het voormalige regeringsgebouw van de DDR in Berlijn, in de zaal waar de vroegere communistische machthebbers dineerden. Ooit trokken daar militaire parades met veel tromgeroffel voorbij. Nu heerste er zijn alles ontregelende orkest.
'Geluidskunstenaars houden ons vaak een spiegel voor', zegt Panhuysen. 'Wat zijn onze artistieke prententies, hoe uniek is wat we doen? Kunnen machines het soms niet beter? Ze relativeren de kunst van het componeren.' Volgens hem is de 'muziek' die deze experimenten oplevert ook op cd interessant - al moet hij toegeven dat je het geroffel van Eller waarschijnlijk niet al te lang kunt aanhoren.
Toch vraag je je af wat er van het strandjuttersorkest van Le Junter over zou blijven als je het alleen zou horen. De grote charme van deze orkesten blijft toch het Willie Wortel-gevoel, die ze oproepen zo gauw je al die draadjes, moertjes en boutjes ziet bewegen. Panhuysen: 'Dat jongensachtige zit er bij veel mensen in. Ik ken bijna geen vrouwen die zich ermee bezig houden.'
Zijn eigen fascinatie komt ook voort uit een oude jongensdroom. Als kind had hij in de Tweede Wereldoorlog amper speelgoed. 'Wat ik me toen niet kon permitteren, heb ik dubbel en dwars ingehaald.'
Muziek zonder musici. Zes mechanische orkesten. IJsbreker Amsterdam. Eller: t/m 3 augustus. Van Buuren: 7 t/m 17 augustus. Bastien: 21 t/m 31 augustus.

Foto
	Mechanische Orkesten in de IJsbreker. Boven: van Ad van Buuren (links) en Trimpin. Onder: Frdric Le Junter (links) en Ulrich Eller.FOTO'S PETER COX

