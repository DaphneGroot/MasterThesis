	Bezoek de Vakantiebeurs: blijf thuis
	OM DE Vakantiebeurs 1997 te zien, hoef je de deur niet uit. Sinds 2 januari is het spektakel ook aanwezig op Internet. De vijftienhonderd exposanten uit honderd landen, die vanaf 8 januari in negen hallen in de Utrechtse Jaarbeurs staan, zijn tegelijkertijd - en de rest van het jaar - te vinden op de virtuele beurs.
Exposanten kunnen worden opgezocht op alfabet, op bestemming en op soort vakantie. Er zijn links gelegd met hun eigen homepages; ook zijn er verbindingen met sites waarop een wereldwijd weerbericht is te vinden, een gezondheidsdienst, de ANWB Alarmcentrale, reisverzekeraars, actiegroepen en opleidingen.
De virtuele beurs bevat een rubriek met reis- en materiaalaanbiedingen zoals ski's en tenten. In het Reisforum kunnen gebruikers reiservaringen uitwisselen; de informatie blijft een half jaar in het bestand staan. De rubriek Reisgenoten is bij de opening van de Vakantiebeurs-site alvast voorzien van het ledenbestand van de Vereniging Vakantie Partners. Er kan een metgezel worden gezocht voor een bepaalde periode of bestemming.
Maar dat kan ook in het echt, op het Reisgenotenplein in de Jaarbeurs. Voor de Vakantiebeurs is het een nieuwtje; onderzoek heeft uitgewezen dat een kwart van de bezoekers alleenstaand is. Groter dan vorige jaren is de activiteitenhal, met onder meer een survivalparkoers, mountainbikebaan en toggle track (waar je langs een touw omlaag glijdt). In de Internet-arena kunnen bezoekers de virtuele beurs bekijken.
De tastbare beurs intussen besteedt niet alleen aandacht aan zonbestemmingen, maar ook aan wintersportvakanties. Nieuw is verder de aanwezigheid van drie landen die zich voorzichtig op de toeristische markt begeven: Belize, Guatemala, Kaapverdi.
Een opvallende aanwezige is Amnesty International. De organisatie wijst bezoekers op schendingen van de mensenrechten in Birma (Myanmar), waar de militaire machthebbers een toeristenjaar hebben uitgeroepen. Veel Birmezen worden dagelijks gedwongen te werken aan de verbetering van de infrastructuur en andere projecten die het toerisme moeten bevorderen. In een aankondiging laat Amnesty weten: 'Wij willen niemands vakantie verpesten, maar wel graag feiten bekendmaken die niet te vinden zijn in de informatie van de overheid of in de brochures van de meeste reisbureaus.'
De overheid is op de Vakantiebeurs vertegenwoordigd met de ministeries van Buitenlandse Zaken en Financin. Ze geven informatie over reispapieren, in- en uitvoer van goederen, gezondheid en reizen naar verre landen onder het motto 'Wijs op Reis'. De gelijknamige brochure is geactualiseerd. Er is extra aandacht voor onderwerpen die in 1996 veel publiciteit kregen: sekstoerisme, drugs, beschermde dier- en plantensoorten en cultuurgoederen.
Een nieuwtje is de gezamenlijke presentatie van de Nederlandse luchthavens: Rotterdam, Eindhoven, Twente, Groningen/Eelde, Maastricht/Aken en Schiphol. Steeds meer vakantievluchten kunnen vanaf een regionaal vliegveld worden gemaakt, iets dat door het uit zijn krachten groeiende Schiphol wordt gestimuleerd. Files en lange inchecktijden op Schiphol kunnen zo worden vermeden, net als hoge parkeerkosten.
Jacomijn de Raad
Vakantiebeurs 1997, Jaarbeurs Utrecht, 030-295.59.11. Open: 8 t/m 12 januari 9.30-17.30 uur, op 9 en 10 januari tot 21.30 uur. Entree  17,50; 4 t/m 11 jaar, 60+ en avondopening  12,50; er zijn Rail-idee-kaartjes en busarrangementen te koop.
De Vakantiebeurs op Internet: www.vakantiebeurs.nl.

