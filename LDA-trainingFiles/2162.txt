	'In N-Korea strijden haviken en hervormers om de macht'
	
Van onze correspondent
Toine Berbers

HONGKONG
Al twee jaar lang, sinds de eerste berichten over de hongersnood en het economische fiasco, speculeert de regio op het uiteenvallen van het excentrieke Noord-Koreaanse bewind. Het kaliber van overloper Hwang en de geruchten dat andere hooggeplaatste leiders de stap naar het zuiden willen zetten, voeden speculaties over de ontreddering in de entourage van Kim Jong-il, de leider die zich nog geen president mag noemen.
'Het is een vertraagde ineenstorting', zegt Michael Breen, die een adviesbureau over Korea heeft in de zuidelijke hoofdstad Seoul. 'De goden zijn boos, alles zit tegen'. Met de vergeldingsaanslag op een prominente overloper reageert het stalinistische bewind volgens Breen 'klassiek stom'. Het toont dat 'de destructief primitieve mentaliteit' nog steeds de overhand kan krijgen in Pyongyang.
Maar Breen ziet 'een uitweg op het pad naar de ondergang'. Er moeten snel hervormingen komen. Het begin is met een voorzichtige economische opening gemaakt. Een radicale ombouw van de economie wordt echter tegengehouden door de oude garde, omdat zoiets indruist tegen de basisfilosofie van juche, zelfvoorziening.
Kim Jong-il is er nog niet in geslaagd staatshoofd en partijleider te worden, omdat op allerlei hoge posten vertrouwelingen zitten van zijn vader Kim Il-sung, 'de ideologische guerrillastrijder', die drie jaar geleden overleed. Maar zij zijn op de terugtocht.
'Wat de wereld momenteel in Noord-Korea ziet, is eerder de ondergang van een generatie dan van een natie,' zegt Breen. De revolutionaire elite die samen met Kim Il-sung de Koreaanse oorlog heeft uitgevochten, sterft uit. Hwang is een van hun prominentste vertegenwoordigers, die vijftig jaar lang alle nukken en grillen van het bewind overleefde.
Dat Hwang met medeneming van alle geheimen uit deze periode het hof van Kim de rug toekeerde, heeft in Pyongyang tot regelrechte paniek geleid.
'Deze man weet alles', vertelt Aidan Foster-Carter, Korea-kenner op de universiteit van Leeds. 'De geschiedenisboeken moeten grondig herzien worden als hij zijn zegje heeft gedaan'.
Hwang, die vrouw, kinderen en kleinkinderen achterliet in Pyongyang, deelde in een handgeschreven briefje mee over te lopen uit walging van een socialistisch systeem dat in feodalisme is ontaard. De van zijn eigen genialiteit overtuigde 'Lieve Leider', zoals Kim Jong-il officieel heet, is alleen nog maar geÂ‹nteresseerd in zelfverheerlijking, schreef hij.
Maar Hwang zelf heeft tot twee maal toe aan de wieg gestaan van zo'n cultus. Hij zat achter de onfeilbaarheidsverklaring van Kim Il-sung, de 'Grote Leider' en pousseerde diens zoon al in de jaren zeventig als topgeleerde, politicus en liedjesschrijver. Kortom, een homo universalis, de ideale opvolger.
Hwang schreef lijvige boekwerken over juche, een bijbel voor isolationisme. 'Hij greep terug op Korea's geschiedenis van kluizenaarskoninkrijk, dat geregeerd werd door angst voor de boze buitenwereld', zegt Foster-Carter. Hij zou ook het filosofische fundament hebben gelegd onder de constructie die mengeling is van marxisme en confucianisme. Hierin was Kim Il-sung de vader , de Arbeiderspartij de moeder, en het volk een gelukkige familie van broeders en zusters.
'Van alle mistige loopgravenoorlogen die in Pyongyang woeden, is die tussen ideologische scherpslijpers van Vader Kim en de hervormers de hevigste,' zegt Breen. Zoon Kim moet laten zien dat hij een harde jongen is, om niet aan de kant geschoven te worden, maar staat volgens Breen open voor veranderingen. 'Hij is van een andere generatie. Hij houdt van film.' Dat heeft Hwang, die jarenlang zijn leermeester was, aangevoeld.
Dat Kim is doorgeslagen in gekte en decadentie, zoals sommige Noord-Koreakenners zeggen, gelooft Breen niet. 'Natuurlijk, hij heeft zijn rare kanten, maar dat hebben wel meer leiders.' Professor Bae Ho-hahn, politicoloog in Seoul, gelooft ook dat de 55-jarige Kim wel over politieke talenten beschikt.
'Dat hij een halve gare is, klopt niet'. Het is volgens Bae meer een imago-probleem, omdat hij zijn voorkomen en uiterlijk niet mee heeft: 'Zijn vader, die heel sluw was, heeft hem niet voor niets uitgezocht.'
Maar Kims positie wordt volgens hem vooral ondermijnd door de hongersnood. Dat was de hoofdreden voor de onopvallende viering van zijn 55ste verjaardag, afgelopen zondag. Het besluit van Hwang om te deserteren kan er ook verband mee houden. 'Wie voedsel binnenbrengt, is de gevierde held in Pyongyang', zegt Bae.
Dat Hwang in Japan vlak voor zijn overlopen geen regeringsvertegenwoordigers te spreken kreeg, was een enorme klap. 'Zijn invloed was al tanende. Terugkomen met lege handen zou de totale vernedering zijn geweest', aldus Bae.

