	Van Rootselaar heef weer zin in transpireren
	MET een verlegen lachje op zijn gezicht laat Cees van Rootselaar (31) zijn handen over zijn gladgeschoren schedel glijden. 'Dat vindt mijn vriendin opwindend', zegt de basketballer over zijn nieuwe look. Na een afwezigheid van twee jaar is Van Rootselaar terug in het Nederlands team. Als herboren.
Met de komst van bondscoach Lucien van Kersschaever is de leeftijd als selectiecriterium afgeschaft. Zeer tot genoegen van Van Rootselaar is jong en oud weer welkom; de Belg selecteert op kwaliteit en op enthousiasme en daaraan is geen gebrek. De ambitieuze plannen van de basketbalbond vinden zelfs over de grens, bij basketbalreuzen als Rik Smits en Serge Zwikker, een gewillig oor.
'Eindelijk is er de wil om iets te bereiken', zegt Van Rootselaar. 'Er staan plannen op papier waardoor het mogelijk is iets voor de duur van zeven jaar te laten groeien. Geen korte-termijn-politiek meer. Vroeger moesten we elke gulden tien keer omdraaien, nu is alles mogelijk. We hoeven ons niet met randvoorwaarden bezig te houden, we kunnen al onze energie in basketbal steken. Het enthousiasme is groot. Dat heb ik lang gemist.
'De onderbouw is er, de resulaten moeten nu van ons komen. De laatste keer dat we aan een EK hebben meegedaan was in 1989, maar we hebben nu weer de mogelijkheid om ons te kwalificeren. Gezien de kwaliteit die we in huis hebben, horen we daar thuis. Met Zwikker, Smits, Hammink, Nahar en Huybens beschikken we over de beste centers van Europa. Als ze maar kunnen spelen.'
In sporthal De Enk in Rotterdam bereidt het team zich voor op de EK-kwalificatiewedstrijd tegen IJsland. Binnen worden verdedigingspatronen tot vervelens toe herhaald.
'Dit was tien keer niks', schalt de stem van bondscoach Van Kersschaever door de hal. Geduldig pakt Van Rootselaar de bal weer op om een nieuwe aanval op te zetten. Zijn shirt plakt aan zijn bezwete rug.
'Ik heb het altijd van keihard werken moeten hebben. Ik ben in de zomer bij elke training geweest. Om het beste uit mezelf te halen, moet ik elke dag hard trainen. Ik heb het vertrouwen nodig van een coach. Dan groei ik.' En met een lichte bravoure in zijn stem: 'Ik had er wel op gerekend dat ik weer in de selectie zou zitten. De problemen waren verdwenen op het moment dat ze Van Helfteren eruit zouden schoppen. Ik had alleen verwacht dat die beslissing eerder zou zijn genomen.'
Een conflict met de toenmalige bondscoach Van Helfteren zorgde ervoor dat Van Rootselaar twee jaar geleden uit de selectie werd gezet. 'Ik had aangegeven dat ik tijd in mijn gezin wilde steken, maar achteraf verweet hij me dat ik me niet voldoende had ingezet. En toen we alles hadden uitgesproken, want ook ik zat natuurlijk fout, selecteerde hij me niet meer, omdat ik niet meer goed genoeg zou zijn... Wat moet je daar nou op zeggen.'
Het deed hem pijn, want spelen voor Nederland is altijd een grote eer voor de Heldenaar geweest. 'Toen ik voetbalde was het een droom om ooit in het Nederlands elftal te kunnen spelen. Als je dat uiteindelijk bereikt met basketbal, dan doet je dat wel iets. Het is het hoogst haalbare.'
De verwijdering uit de selectie luidde een periode vol tegenslag in. Met zijn club Den Helder boterde het niet meer. Na vele succesvolle jaren werd het verval steeds sterker zichtbaar. Bovendien ging de kledingzaak failliet die hij met hulp van manager Piet Meijer had opgezet. De scheiding van zijn vrouw was de druppel die de emmer deed overlopen. Toen de basketbalgrenzen zich openden en hij bij Europese clubs aan het werk kon, verbaasde hij vriend en vijand met de mededeling dat hij weg wilde. Veertien jaar lang had hij in het eerste team gespeeld.
'Ik had nooit verwacht dat ik bij Den Helder weg zou gaan, maar achteraf had ik het een paar jaar eerder moeten doen', zegt Van Rootselaar, die bij het Belgische Houthalen de geblesseerde Kendall Mack vervangt. 'Ik heb geluk gehad. Ik ben nooit blij als iemand geblesseerd raakt, maar het is voor mij de kans om te laten zien dat ik nog steeds kan basketballen. Hoe meer ik me op de sport concentreer, hoe beter het gaat.
'Een eigen zaak beginnen was ook een droom van mij. Ik heb op de modevakschool gezeten, dus die kledingzaak was niet zo'n gek idee. Maar het is mislukt en nu zie ik dat mijn hart bij het basketbal ligt. Daarin wil ik me verder ontwikkelen.
'Ik denk ook dat ik daar wel geschikt voor ben. Als spelverdeler ben ik al een verlengstuk van de coach. Maar coachen is meer. Je moet jezelf weten te presenteren naar de groep toe. Omgaan met problemen. Die kun je niet met een lay-up afhandelen. Binnenkort ga ik daarover in gesprek met het NOCNSF. Zij beschikken over de faciliteiten, waarom zou ik daarvan geen gebruik maken?'
In de verre toekomst gloort een baan als coach van een topteam. Van Rootselaar vouwt zijn handen achter zijn hoofd, wipt naar achteren met zijn stoel en glimlacht.

Foto
	Cees van Rootselaar FOTO MARTIJN BEEKMAN

