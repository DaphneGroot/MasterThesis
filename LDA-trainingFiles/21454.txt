Clouseau.
Koen Wauters tijdens een concert in het sportpaleis in Antwerpen, 2005
Kris Wauters tijdens een concert in het sportpaleis in Antwerpen, 2005
Clouseau is een Belgische popgroep rond de broers Koen Wauters en Kris Wauters. De groep werd in 1984 opgericht door Bob Savenberg en scoorde door de jaren heen hits met onder andere "Daar gaat ze", "Passie", Louise (Lieve Louise), "Vonken en vuur", "Zie me graag" en "Nobelprijs".
Biografie.
De groepsnaam Clouseau is afgeleid van het filmpersonage Jacques "Inspector" Clouseau. Tijdens zijn werk voor de lokale radio Ro in Sint-Genesius-Rode imiteerde Bob Savenberg vaak het typische accent van dit personage. Dat leverde hem in de studio de bijnaam Clouseau op. Toen Savenberg een groep stichtte, koos hij zijn radionaam als groepsnaam.
In 1987 werd Clouseau ontdekt door het publiek van Marktrock in Leuven. Hun eerste single "Brandweer" verkocht 427 stuks. Een jaar later scoorde Clouseau zijn eerste hit met "Alleen Met Jou". In 1989 deed Clouseau mee aan de Belgische voorronde voor het Eurovisiesongfestival met het lied "Anne". Clouseau werd tweede, maar "Anne" werd een enorme hit in België en een bescheiden hit in Nederland. De populariteit van Clouseau in België steeg naar enorme hoogte. In hetzelfde jaar bracht de groep haar eerste album "Hoezo?" uit.
Jaren 90.
In 1990 werd de single "Daar gaat ze" een groot succes in België en Nederland. Meerdere succesvolle singles volgden. Op 30 september van dat jaar wordt gitarist Tjenne Berghmans uit de groep gezet. In oktober verscheen het tweede album "Ofzo". Er werd ook een live-album uitgebracht. In maart 1991 verliet bassist Karel Theys de groep, zodat er slechts drie leden overbleven. In dat jaar was Clouseau de Belgische inzending voor het Eurovisiesongfestival in Rome. De groep zag deelname aan dit festival als een kans om Europees door te breken. Ook het Belgisch publiek verwachtte veel van de inzending, het up tempo, swingende lied "Geef het op". Die hoge verwachtingen werden niet ingelost. Clouseau eindigde 16de op 22 deelnemers. Het Engelstalige album "Close Encounters" dat in hetzelfde jaar verscheen, zorgde evenmin voor de gehoopte Europese doorbraak.
In mei 1992 volgde weer een Nederlandstalig album, "Doorgaan". Tegelijkertijd begon Clouseau aan een Europese tour als voorprogramma van Roxette. Tijdens deze tour gebeurde het dat het publiek zo hard de Nederlandstalige versies meezong dat Koen Wauters dat ook ging doen. Het tweede Engelstalige album "In every small town" werd in december 1992 opgenomen in Los Angeles. In 1995 kwam het album "Oker" uit, met daarop de single "Passie". Oprichter Bob Savenberg verliet in 1996 de groep. In september 1996 kwam het album "Adrenaline" uit, waarop een grote tour volgde.
In 1999 verscheen het album "In Stereo" en begon Clouseau aan een nieuwe tournee. Een live-album kwam in 2000 uit, gevolgd door een concerttour door België en Nederland. In de herfst van 2001 kwam er een nieuw album uit, "En dans". Het klonk anders dan alle eerdere Clouseau-platen, moderner en avontuurlijker volgens zanger Koen. "En dans" werd een groot succes. De cd stond 11 weken op 1 in de Belgische Ultratop 50 Albums.
Jaren 00.
In december 2001 speelde Clouseau tweemaal in het Antwerpse Sportpaleis, waarna in 2002 de "En Dans"-tour begon, bestaande uit 74 optredens. December was inmiddels de vaste Clouseau Sportpaleismaand geworden, want ook in 2002 traden ze er op. De zaal stroomde negen keer helemaal vol, en het optreden werd uitgebracht op de dvd "Clouseau live in het Sportpaleis".
In 2003 werd er voor de tweede maal een "Zingt" toer gedaan. Ditmaal trad Clouseau vooral op in theaters en werden voor een groot deel covers gezongen. In december 2003 werd er wederom opgetreden in het Sportpaleis te Antwerpen: 14 keer was de zaal uitverkocht (240.000 bezoekers).
Op 1 oktober 2004 kwam het album "Vanbinnen" uit. In de voorverkoop was dit album in België al platina. In december en januari zijn er veertien optredens geweest in het Antwerpse Sportpaleis.
In 2005 werd er een "Vanbinnen"-toer gedaan door geheel Vlaanderen. In datzelfde jaar bracht Clouseau ook de succesvolle single "Ik zie de hemel" uit. Het jaar erna werd Clouseau opnieuw bekend in Nederland. Het album "Vanbinnen" werd in een speciale editie uitgebracht. Met de single "Ik zie de hemel" stond de groep op Koninginnedag en in Top of the Pops. In december werd in België de single "Vonken en vuur" uitgebracht. Dit werd een nummer 1-hit.
Op 30 maart 2007 kwam de cd "Vonken en vuur" uit in België, op 9 april in Nederland. In dat jaar bestond Clouseau 20 jaar en tal van bekende artiesten werkten mee aan een "Tribute to..." cd: Marco Borsato, Stan Van Samang, Natalia, Helmut Lotti, Sandrine, Scala & Kolacny Brothers, Bart Peeters, Udo Mechels, Will Tura, The Scene, Tom Helsen, Gorki en Isabelle A. De naam van de cd is heel toepasselijk "Braveau Clouseau".
In mei 2015 gaf Clouseau vijf avonden een gastoptreden bij De Toppers in de Amsterdam ArenA. In 2017 deed Clouseau A mee met het derde seizoen van Liefde voor Muziek.
Top in de Top 2000.
Op 14 december 2007 liep de Top 2000 van radiozender Donna af en bleek Clouseau de meest voorkomende artiest/groep te zijn in de lijst, met 32 noteringen. De hoogste notering was voor "Afscheid van een vriend", waarmee ze op de zevende positie terechtkwamen.
Vanaf 16 oktober 2009 was het tiende studioalbum van Clouseau "Zij aan zij" te verkrijgen in de winkel en via iTunes. Bij de persvoorstelling van hun Sportpaleis-concerten in 2010, "De Laatste Ronde", maakten de broertjes Wauters bekend dat ze na de Sportpaleis-concerten met Clouseau een pauze voor onbepaalde duur zouden inlassen.
In het voorjaar van 2012 ging in de Schouwburg van Antwerpen een musical in première rond de liedjes van Clouseau, "Domino" genaamd. De hoofdrol voor Domino wordt gezocht in een tv-programma op VTM. Het hoofdpersonage is een 28-jarige vrouw die woont in de volkswijk Swentibold.
Onderscheidingen.
De groep won op 22 december 1995 de ZAMU Award 1995 als beste Nederlandstalige groep. In 2001 en 2002 (uitreiking telkens begin jaar nadien) de ZAMU Award als beste "popular" groep en voor het beste lied ("En dans"). De prijs van 2004 als beste live-act behaalden ze begin 2005. Sinds de uitreiking van de opvolgers van de ZAMU Awards, de Music Industry Awards vanaf 2007, werd Clouseau over 2007 bekroond als beste groep en over 2008 met twee MIA's als beste groep en beste live-act.
