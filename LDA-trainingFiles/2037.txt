	Klereherrie?
	Menzo, kapper bij 'Kinki' in Rotterdam: 'Muziek hoort gewoon bij deze zaak. De meeste mensen vinden dat leuk. Als de muziek hier uitstaat, valt het gelijk helemaal stil. Dan gaat iedereen fluisteren. We draaien van alles, van house tot Enigma, wat rustigere muziek. Natuurlijk wordt er wel eens geklaagd, dat kan altijd gebeuren. Meestal heeft dat met smaak te maken. Dan zetten we de muziek een beetje zachter, of we overleggen even. Maar vaak gebeurt dat niet. Ik erger me ook wel eens aan een bepaald nummer. Maar nummers duren een minuut of drie, dus dat is wel uit te houden.'
G. Limberg, materiaalbeheerder bij Stork RSM: 'Wij hebben er hier nooit last van dat de radio aanstaat. Ik vind muziek juist prettig. De meesten van ons halen de schouders op over die rechtszaak. Wat wil die man eigenlijk? Hij zocht waarschijnlijk gewoon naar iets om over te klagen. Hij liep altijd met een walkman op, het is toch raar dat hij dan over de muziek klaagt. Op verschillende plekken staat de radio aan, maar absoluut niet hard. De Arbodienst heeft alles opgemeten, en er waren geen overschrijdingen.'
A. te Lindert, de oud-werknemer bij Stork die 'ziek van de muziek' werd: 'In 1988 heb ik inderdaad een half jaartje met een walkman opgelopen. Op die manier wilde ik me afzonderen van het lawaai. Daar ben ik na wat onenigheid met mijn chef mee gestopt. Voor mij was de herrie een ramp. Als ik geklaagd had, ging de muziek tijdelijk wel wat zachter. Maar dat duurde nooit lang. Als we het eens werden over een bepaalde stand van de volumeknop, was de volgende dag die knop eraf gesloopt. Dat was kenmerkend voor de houding van mijn collega's. Ik wil mensen heus niet hun recht op muziek ontzeggen. Maar probeer het eens op een andere manier, zodat ik er geen last van heb. Zet bijvoorbeeld een walkman op. Maar dan klagen ze weer over zweetoren.'
Ida van der Pijl, hoofd dagverzorging van De Westerkim, een verzorgingstehuis dat gisteren nummers uitkoos voor Arbeidsvitaminen: 'Wij hebben altijd muziek aan. Af en toe modern, maar meestal zang. Dan kunnen de mensen meezingen. Bijvoorbeeld Heb je wel gehoord van de zilvervloot, en veel geestelijke liederen. Dat vinden ze prachtig. Mensen van boven de tachtig, die hier wonen, leven nogal in het verleden. Liedjes uit hun jeugd kennen ze nog uit hun hoofd. Niemand vindt het prettig als de muziek niet aanstaat. Dan kan het hier zo stil worden.'
Ben Houdijk, samensteller van Arbeidsvitaminen op Radio 3: 'Wij hebben dagelijks een miljoen luisteraars. Het grootste gedeelte luistert in de auto of tijdens het werk. Bedrijven sturen ons lijsten op met voorkeuren en aan de hand daarvan stel ik het programma samen. Klachten krijgen we nooit. Mensen die een hekel hebben aan muziek op het werk zullen ons ook niet zo snel bellen, denk ik. Misschien dat Radio 538 wel eens klachten krijgt. Die draaien voor een jonge doelgroep, veel house en zo. Daar zou ik eerder gek van worden.'
Erik de Zwart, directeur van Radio 538: 'Natuurlijk krijgt Radio 3 geen klachten. Daar luistert alleen Jan Lul nog naar, de rest is overgestapt. Op veel bedrijven en fabrieken wordt naar ons geluisterd. Elke dag benoemen we een 'zaak van de dag'. Ik heb wel eens iemand horen klagen over Radio 538. Hij vond het klereherrie, maar moest er op zijn werk altijd naar luisteren. Dat vond ik prachtig. Het zou ons namelijk een zorg zijn dat sommige mensen de muziek die wij draaien vreselijk vinden. Daar zijn we een jongerenzender voor.
'Ik ben trouwens benieuwd naar welk station die mensen bij Stork luisteren. Een paar van mijn mannen proberen daar achter te komen. Als nou blijkt dat dat Radio 3 is, dan kan ik mij heel goed voorstellen dat die man naar de rechter stapt.'
G. Limberg van Stork: 'Wij luisteren naar Arbeidsvitaminen en naar Radio 538.'
Annet Roelofsen, assistente bij Thamer apotheek in Uithoorn, gisteren 'zaak van de dag' op Radio 538: 'De radio staat bij ons altijd aan, behalve in de ruimte waar de klanten binnenkomen. Daar kan je natuurlijk geen knoertharde muziek draaien. Maar op de afdelingen waar je vooral met je handen werkt, is een muziekje heel prettig. Meestal luisteren we naar Radio 538. Maar dan moet je geen hoofdpijn hebben. Nee, niemand klaagt er ooit over. Als iemand hoofdpijn heeft, zetten we hem zachter, of we schakelen over op Radio 10 Gold of zo. Muziek is net als roken, dat lossen we samen wel op.'
Audri, verkoopster bij kledingzaak Cool Cat in Arnhem: 'Muziek trekt klanten en verkoopt kleding. Jongeren staan hier vaak te dansen voor de spiegel, dat vinden ze gaaf. Door de week staat de muziek niet zo hard, donderdagavond en zaterdag wel. Er werken hier veel jonge meiden en die vinden dat geweldig. Ouders klagen er wel eens over, maar die moeten zich maar even aanpassen aan hun kinderen. We zijn tenslotte een winkel voor jongeren. Soms vind ik het ook wel eens te hard. Dan zet ik de muziek iets zachter, daar doet niemand moeilijk over. Als het druk is, kan ik dat niet maken. Maar dat hoeft ook niet, dan heb je zoveel te doen dat je niet op de muziek let.'
S. GoenÂ‚ (70), heeft last van muziek: 'Ik erger me kapot aan al die muziek overal. Het wordt je gewoon opgedrongen. Zelfs als je de sauna invlucht, toch een gelegenheid om tot rust te komen, kom je er niet onder uit. Ik ben overigens een groot muziekliefhebber. Ik houd veel van klassiek, en ook van goede jazz. Maar met die hele moderne muziek, al die gillende meisjes, daar heb ik niets mee.'

Corine de Vries

