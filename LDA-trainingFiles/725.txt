	Krantenbezorgersbond kondigt staking aan
	Van onze verslaggever
AMSTERDAM
De Bond van Krantenbezorgers (BvK) heeft donderdag een tweedaagse staking aangekondigd. Aanleiding is de felle kou, waarvoor de bezorgers extra betaald willen worden. 'In de Randstad hebben veel jongeren woensdagochtend bij een temperatuur van 22 graden onder nul de krant bezorgd', zegt BvK-voorzitter H. Bos uit Emmen. Hij rekent erop dat ongeveer tweeduizend jongeren meedoen aan de staking, maar bij de dagbladen wordt lackoniek gereageerd op de stakingsoproep.
Bos - vader van een bezorger - heeft de bond afgelopen najaar opgericht. Hij meent dat de jongeren zwaar worden onderbetaald. De bond vindt dat de 50 duizend bezorgers een kwartje per krant moeten krijgen, warme kleding en een fiets.
Met de stakingsoproep hoopt Bos in gesprek te komen met de dagbladuitgevers. Tot nu toe weigerden zij om te onderhandelen over de eisen van de BvK. De voorzitter gaat ervan uit dat de krantenuitgevers dit weekeinde alsnog bereid zijn tot een serieus gesprek. 'Gebeurt dat niet, dan gaat de staking maandag gewoon door.'

