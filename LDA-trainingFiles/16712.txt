Handgranaat.
Dwarsdoorsnede van een "Borstein Granat", model 1935
Een handgranaat is een granaat die bedoeld is om met de hand te worden geworpen. Het is een wapen dat gebruikt kan worden tijdens gevechten op korte afstand.
Meestal bevat een handgranaat daarom naast de explosieve lading een tijdontsteker die hem een aantal seconden na het wegwerpen laat afgaan. Er zijn echter ook handgranaten die exploderen door de schok van het neerkomen na de worp.
Werking.
Een pin (15) houdt een hefboom op zijn plaats die een klepje, dat onder veerdruk staat en voorzien is van een slagpin, tegenhoudt. Bij het verwijderen van de pin moet men de hefboom met de hand op zijn plaats houden tot het moment dat men de granaat wil werpen. Bij het loslaten gebeurt dit niet meer, het klepje duwt de hefboom opzij en de slagpin (6) op het klepje slaat op een slaghoedje waardoor een buisje met een langzaam brandende sas (10) wordt ontstoken. Als dit is opgebrand ontploft de initiaalspringstof (12) aan het eind van de saslading en de hoofdlading detoneert.
