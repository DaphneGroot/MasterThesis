	Volleybaljunioren nog te onervaren
	Van onze volleybalmedewerker
ZEIST
De volleyballers van de nationale jeugdselectie zijn tijdens een kwalificatietoernooi in Zeist uitgeschakeld voor het EK. De jongens van zeventien jaar of jonger moesten Letland en Frankrijk voor laten gaan.
Het driedaagse toernooi maakte pijnlijk duidelijk dat de opleiding bij de jongens de laatste maanden schromelijk is verwaarloosd. Trainer Steward Bernard is vol onbegrip over de apathie bij de Stichting Topvolleybal Nederland (TVN) die verantwoordelijk is voor de opleidingen.
'In september heb ik al om contractverlenging gevraagd maar dat werd steeds vooruit geschoven, onder het mom dat eerst de opvolging van Joop Alberda geregeld moest zijn.' Maar ook sinds Toon Gerbrands aantrad als bondscoach, bleven initiatieven uit. Tot verbazing van Bernard en zijn staf ging de verantwoordelijke TVN-functionaris Van Aertrijk in de aanloop naar het toernooi in Zeist zelfs op vakantie.
'Uit idealisme en verantwoordelijkheidsgevoel' is Bernard toen maar alleen gaan scouten: 'Zonder contract en alleen met de toezegging dat er ruimte was voor maximaal acht trainingsdagen.
Die korte voorbereidingstijd heeft de talentrijke Nederlandse selectie danig opgebroken. Tegen Letland (1-3) dat de spelers geconcentreerd heeft in één clubteam, kon de ploeg niet omgaan met de weelde van een 15-0 setzege waarmee werd geopend.
In de beslissende wedstrijd tegen Frankrijk (1-3) miste de ploeg stabiliteit. De Fransen, die al een half jaar in internaatverband werken, bleken veel beter op elkaar ingespeeld. Nederland moest het voornamelijk hebben van individuele acties van aanvoerder Martijn Dieleman (ZVH) en van de onverstoorbare uitblinker Justin Sombroek van AMVJ.
Bernard zag de uitschakeling 'als de leerzaamste gebeurtenis in ons volleybal sinds Atlanta'. 'Na de gouden medaille van de mannen bij de Olympische Spelen staat iedereen weer met beide benen op de grond. Er is talent genoeg. We moeten de zaak goed organiseren en gewoon keihard gaan werken.'

