	In Palermo likt de maffia haar wonden
	DE TITEL VAN het jongste boek van de vroegere correspondent van De Telegraaf in Rome, Henri van der Zee, De maffia - Het masker valt, wekt de indruk dat de maffia de maffia niet meer is. Maar in de epiloog van het boek blijkt dat die ontmaskering nog maar half is gelukt. Of beter gezegd: half mislukt.
Zeker, een masker is gevallen. De romantische, exotische Godfather-mythologie van de 'mannen van eer' bestaat niet meer. De franje van de gedragscode is eraf. Inwijdingsrite en respect voor vrouwen en kinderen behoren tot het verleden. Het gegeven woord stelt niets meer voor. De zwijgplicht wordt verbroken als het uitkomt. Wat overblijft is een grimmig genootschap dat maar aan n wet gehoorzaamt: op illegale wijze zoveel mogelijk rijkdom vergaren. Tegen elke prijs.
Auteurs die de maffia willen beschrijven, dreigen zich op iedere bladzijde te verliezen in een labyrint van namen, episoden en intriges, die de lezer steeds verder van de uitgang dreigen te brengen. Na alles wat er de laatste jaren met de maffia is gebeurd, lijkt het labyrint zelfs geen ingang meer te hebben.
Het is immers crisis bij Cosa Nostra. De oude top zit bijna compleet in het gevang. Ruim duizend al of niet oprechte spijtoptanten hebben met hun onthullingen de organisatie verzwakt. Politici, rechters, politiechefs, ondernemers en andere medeplichtigen van de maffiosi zijn ontmaskerd. Maar de maffiabestrijders bestrijden ook elkaar. Het Paleis van Justitie van Palermo is weer het Gifpaleis, waarin carabinieri en rechters elkaar verdacht maken.
Het genootschap heeft nooit van het daglicht gehouden, maar wat er zich nu afspeelt, is gehuld in het diepste duister. De laatste van de oude garde van de Corleonesi-clan, Bernardo Provenzano, lange jaren de tweede man na Tot Riina, zou de hoogste leiding hebben overgenomen. Maar zeker is dat niet. Provenzano is al bijna dertig jaar ondergedoken. Van hem is alleen een jeugdfoto bekend.
Intussen moeten de negoties doorgaan. In de drugs- en wapenhandel is grote concurrentie gekomen van de nieuwe maffia's uit Oost-Europa. Maar de traditionele maffiose bedrijfstakken groeien en bloeien, zoals de aanbesteding van openbare werken, beschermingsgeld en andere vormen van afpersing. Woeker, prostitutie en het dumpen van giftig afval zijn in snelle opmars. En door het wegvallen van de Europese binnengrenzen hebben zich nieuwe expansiemogelijkheden aangeboden.
Deze chaotische overgangssituatie maakt het schrijven van een goed boek over de maffia niet eenvoudig. Hoe breng je lijn in je verhaal? Hoe kun je je lezers door de talloze bomen het bos nog laten zien? En hoe bewerkstellig je dat je boek al op het moment van uitkomen niet verouderd is?
Van der Zee doet een poging orde te scheppen. Zijn boek is een mix van episoden en samenhangende verhalen. Hij begint met de arrestatie in juni van dit jaar van de godvruchtige moordenaar Pietro Aglieri. Die had zich opgeworpen tot leider van de nieuwe maffia na de decimering van de oude top door arrestaties. Dat brengt het verhaal op Riina en op het verschijnsel van de pentiti, de spijtoptanten die Riina en zoveel anderen erbij hebben gelapt.
Na een duik in de geschiedenis van Cosa Nostra komt Van der Zee boven bij de moorden op de rechters Falcone en Borsellino. Daarna wordt het verhaal weer fragmentarisch. Het gaat over de maffiavrouwen, over de Nederlandse drugskoerier Bettien Martens die spijtoptante werd, de met de maffia rivaliserende stidda (ster), het vergeefse verzet tegen de betaling van beschermingsgeld, maffia en kerk, Andreotti, Di Pietro (die in een maffiaboek weinig heeft te zoeken), Berlusconi.
De laatste hoofdstukken maken de meerwaarde uit. Ze gaan over de maffia-expansie in Europa en de georganiseerde, al dan niet maffiose criminaliteit in Nederland.
Van der Zee beschrijft alleen de georganiseerde misdaad op Sicili. De drie andere grote misdaadsyndicaten (de camorra in Campani, de 'ndrangheta in Calabri en de Verenigde Heilige Kroon in Apuli) laat hij buiten beschouwing. Dat is jammer, want al zijn ze minder bekend dan de Siciliaanse maffia, ze zijn minstens even gevaarlijk. Vanwege hun minder gecentraliseerde structuur zijn ze beter beschut tegen de repressie. In Palermo likt de maffia haar wonden en zijn moorden tegenwoordig zeldzaam. In Napels veroorlooft de camorra zich de ene bloedige afrekening na de andere.
Voor wie zich niet laat afschrikken door de vele namen en het soms stroeve proza, is De maffia - Het masker valt handig om de ontwikkeling van de maffia te volgen en de afzonderlijke episoden na te slaan en in hun verband te zien.
Wat vervelend is, is dat het boek zowel in de tekst als in het register wemelt van de slordigheden. Veel namen zijn fout gespeld. Sommige figuren zijn na een paar pagina's van voornaam veranderd. De vermoorde journalist Mauro Di Mauro is een vrouw geworden, Maura. De Milanese hoofdprocureur Francesco Saverio Borrelli, nog altijd leider van de Operatie Schone Handen, is in het register uitgesplitst over twee virtuele personen: Saverio Borelli en Francesco Borrelli. En zou de niet-bestaande 'Benneton-fotograaf Oliveira Toscane' dezelfde zijn als Benetton-fotograaf Oliviero Toscani?
En zo gaat het maar door. Pax Maffioso is zelfs geen potjeslatijn. Novara is geen dorpje, maar een flinke stad. De bende van de Magliana heet niet naar een familie, maar naar een stadswijk in Rome. Berlusconi bood zijn vijand Di Pietro niet de portefeuille van Justitie aan, maar van Binnenlandse Zaken.
Een betere eindredactie had geen kwaad gekund. Nu is 'het leed geschied', en daarmee het kwaad. In de tekst is het maffiaproces tegen Andreotti al sinds bijna duizend jaar voorbij (het kan immers duren 'tot in het tweede millennium'). De arrestatie van Aglieri wordt eerst niet, maar 21 pagina's verder wel toegeschreven aan verraad door zijn vroegere trawanten.
Of neem de flaptekst, die meldt dat Riina werd opgepakt 'na een jacht van 23 jaar'. Maar de 'jagers' keken jarenlang een andere kant uit als de prooi voorbijkwam. Of ze waarschuwden hem tijdig dat ze eraan kwamen. Van der Zee schrijft zelf dat Riina uit de handen van justitie wist te blijven 'dankzij de hulp van politici en hoge functionarissen'.
De lezer krijgt geen antwoord op de toch voor de hand liggende vraag waar de maffia haar volkssteun vandaan haalt. Die ontbrekende hoofdstukken hadden moeten gaan over de zwakte en inefficintie van de eenheidsstaat, het ingebakken wantrouwen in de overheid, de maffiose mentaliteit van gunsten en geschenken, van rommelen en ritselen. Zolang die mentaliteit blijft bestaan, blijven alle successen in de maffiabestrijding half werk.
Jan van der Putten
Henri van der Zee: De maffia - Het masker valt.
BZZToH; 240 pagina's;  29,50.
ISBN 90 5501 422 2.

Foto
	Maffiabaas Tot Riina bij het gerechtsgebouw in Palermo, december 1993. FOTO REUTERS

