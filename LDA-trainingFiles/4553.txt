	Eenzelvige levens ANITA BROOKNER LAAT ZICH DOOR KRITIEK NIET UIT HET VELD SLAAN
	HET IS FIJN dat Anita Brookner zich niets aantrekt van de jaarlijks terugkerende kritiek op haar romans en gewoon doorschrijft. Brookner is oorspronkelijk kunsthistorica. Zij heeft zich in de wetenschappelijke wereld en de wereld der kunstkritiek een grote naam verworven. Ze is een van de weinige vrouwelijke hoogleraren in de kunstgeschiedenis. In 1981 verscheen haar eerste roman, A Start in Life, en sindsdien heeft ze er elk jaar een geschreven. Haar zestiende heet Visitors.
Brookners romans oogsten niet louter kritiek. Haar werk wordt ook hogelijk gewaardeerd; met Hotel du Lac won ze in 1984 de Booker Prize, maar de kritiek wordt luider en is vaak meedogenloos. Ze spitst zich toe op drie punten: Brookner herhaalt zich, haar stijl is te gepolijst en haar boodschap is onaanvaardbaar somber.
In elke roman maken we, in prachtige volzinnen, kennis met eenzame, welopgevoede, passieve middle class-vrouwen. Al wat oudere vrouwen meestal, die in de kilte van de avond wollen vesten omslaan, vrouwen die verstandige schoenen dragen en bijtijds naar bed gaan. Vrouwen die teleurgesteld zijn in de liefde. Ze hebben de boot gemist of zullen die weldra gaan missen, omdat ze, in tegenstelling tot vrouwen om hen heen, te bescheiden zijn en te lang en te dociel thee blijven zetten voor hun moeder. Ze benijden de anderen hun vermogen tot minder oprecht gedrag, hun opgewektheid en flair om te behagen, hun oppervlakkigheid en uitgekooktheid zelfs. Het zijn vrouwen die graag anders zouden willen zijn, maar niet anders kunnen. 'De lessen die zij geleerd hebben', lessen die vooral morele rechtschapenheid en plichtsbetrachting benadrukken, 'kunnen zij afwijzen maar niet afleren'.
Brookners romans bieden voordehandliggend materiaal voor een satirische kritiek. Daar wordt in de Engelse pers grif, en ontegenzeggelijk soms geestig, gebruik van gemaakt. Makkelijk, zulke spot, die doet denken aan het belachelijk maken van de oude vrijster. Het is de vraag of een boek over de eenzaamheid van de man even denigrerend besproken zou worden. Het ironische commentaar op Brookners romans houdt bovendien Brookners sombere boodschap op afstand. Maar het voornaamste is dat de kritiek niet terecht is.
Toegegeven, ook in Visitors waait de wind weer uit dezelfde hoek. De zestigjarige Dorothea May is al vijftien jaar weduwe en woont in een keurige flat in Londen. Ze heeft weliswaar de boot niet gemist, maar het heeft maar een haar gescheeld. Bovendien blijft haar persoonlijkheid door haar huwelijk volstrekt ongewijzigd. Er zijn geen kinderen. De teleurstelling daarover hebben de echtgenoten voor elkaar zorgvuldig verborgen gehouden. Na de dood van haar Henry heeft Dorothea geruisloos en zelfs met een gevoel van opluchting de draad van haar eenzelvige leven van voor haar trouwen weer opgenomen.
Ze heeft alle tijd aan zichzelf en geeft zich over aan reflectie en herinnering, vooral aan haar vroege jeugd. Door een crisis in de familie, veroorzaakt door het huwelijk van een achternichtje, wordt het ritme en ritueel van Dorothea's lege dagen verbroken. Ze wordt gedwongen tot een veel intensiever contact met haar onbetrouwbare nichten Kitty en Molly dan de wekelijkse, plichtmatige telefoongesprekken.
De gegevens zijn niet nieuw, maar het is belangrijk je daardoor niet te laten misleiden: Brookners romans moeten het daar niet van hebben. Juist door de setting nagenoeg hetzelfde te houden komt zij tot haar diepste en meest precieze inzichten. In de herhaling toont ze haar meesterschap. Brookner houdt zich bezig met introspectie en melancholie, met de romantiek versus de rede, met integriteit, moraal, waarheidsliefde en gebrek daaraan. Steeds opnieuw belicht zij relaties tussen mensen, tussen ouders en kinderen, tussen geliefden en vrienden. Steeds laat zij zien hoe beklemd en eenzaam mensen daarbinnen kunnen zijn, hoe moeilijk het is met een ander iets te hebben. Haar inzicht in mensen is heel scherp, ze heeft een zeldzaam vermogen dat inzicht te verwoorden en haar gevoel voor humor wordt onvoldoende onderkend. Optimistisch is ze niet. Wie daarop uit is, moet andere boeken lezen.
Brookners romans zijn miniaturen. Die vergelijking dringt zich niet alleen op door de afgerondheid en precisie van haar compacte verhalen, maar ook door de fraaie, stille, ongetwijfeld door haarzelf geselecteerde, schilderijen op de omslagen van haar romans, die steeds ook iets desolaats hebben.
Een belangrijke factor in de levens van Brookners personages, een factor die zelden rechtstreeks, maar altijd zijdelings en vluchtig benaderd wordt, is hun gevoel in de Engelse samenleving buitenstaander te zijn, buiten de natuurlijke orde te vallen. Dat gevoel heeft voor een deel ook Brookners eigen leven bepaald. Haar ouders waren van Pools-joodse afkomst.
Deze thematiek, van het leven van de buitenstaander in een samenleving die hem bekend is maar niet eigen, vind je ook in de korte verhalen van de in Nederland nog vrijwel onbekende Canadese schrijfster Mavis Gallant. Brookner heeft lang geleden in een interview eens gezegd dat ze zich met haar verwant voelde. Gallant koos in 1950 zelf voor de ballingschap, toen ze als jong meisje alles achter zich liet en naar Parijs trok om daar schrijver te worden. Dat is ze geworden. Ze schreef en schrijft voor The New Yorker en onlangs is een prachtige selectie van haar verhalen, waarin veelal niet zelfgekozen ballingschap het grondgeven is, verschenen. Die heldere en integere verhalen bevestigen de verwantschap met Brookner.
In Visitors komt dat motief van buitenstaanders en gevestigden iets explicieter aan de orde dan in voorgaande romans. Dorothea is niet joods maar haar man en diens familie wel. Ze beseft 'dat hoewel ballingschap twee generaties verwijderd was, de familie altijd naar een gevoel van zekerheid verlangd had dat niet binnen hun bereik lag. (. . .) Ze hadden haar buitengesloten, altijd op hun hoede voor de dreiging van anderszijn. (. . .) Haar bescheiden maar onmiskenbare aanwezigheid had voor hen een meerderheid vertegenwoordigd waartoe zij nooit konden behoren'. Dit gegeven, dat Brookner zo onopvallend mogelijk in haar verhalen verwerkt, zou wel eens het belangrijkste kunnen zijn.
Leonoor Broeder
Anita Brookner: Visitors.
Jonathan Cape; import Nilsson & Lamm; 236 pagina's; ÂŸ 41,05.
ISBN 0 224 04288 2.

Foto
	Anita Brookner FOTO ABC

