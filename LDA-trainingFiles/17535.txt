 VASTNED OFFICES HANDHAAFT GROEIPROGNOSE. 
 ROTTERDAM, 28 aug (Reuter) - VastNed Offices/Industrial NV handhaaft haar prognose dat voor heel 1996 een hogere winst per aandeel wordt verwacht dan de 4,67 gulden in 1995. 
 "VastNed Offices/Industrial spreekt de verwachting uit dat voor het gehele jaar (1996) wederom een groei van de contante winst per aandeel zal worden behaald," aldus het vastgoedfonds. 
 In de eerste helft van dit jaar steeg het directe beleggingsresultaat met 15 procent tot 14,2 miljoen gulden. 
 Bij een uitbreiding van het aandelenkapitaal met 13,5 procent nam de halfjaarwinst per aandeel met drie cent toe tot 2,34 gulden. 
 Volgens het in kantoren en bedrijfspanden beleggende fonds had de positieve ontwikkeling van de Nederlandse economie in het eerste halfjaar een gunstig effect op haar markten. 
 "Dat vertaalde zich onder meer in attractieve huurprijzen en termijnen die konden worden bedongen bij vernieuwing of verlenging van huurcontracten," aldus de directie. 
 VastNed Offices/Industrial verwacht dat de economische groei in Nederland in de tweede helft van 1996 nog wat zal versnellen. 
 De rente-ontwikkeling zal naar verwachting een positief effect hebben op de rentelasten in de tweede jaarhelft en het fonds denkt het aangetrokken eigen vermogen voor het einde van het jaar volledig te hebben belegd. 
 "Verwacht wordt dat de kantorenmarkt zich positief zal blijven ontwikkelen, de huurinkomsten zich goed zullen voortzetten en de rentelasten niet noemenswaardig zullen toenemen," aldus de directie. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
