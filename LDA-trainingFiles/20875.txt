Trol (internet).
Een trol (mv.: "trollen") in een internetomgeving is een persoon die op Usenet, fora, websites of chatkanalen berichten plaatst met het doel voorspelbare emotionele reacties (bijvoorbeeld woede, irritatie, verdriet, of scheldpartijen - ook wel flames genoemd in internetjargon) van andere mensen uit te lokken, opzettelijk verkeerde informatie (desinformatie) te geven of zichzelf expres anders voor te doen. Het gebruik van het woord "trol" in deze zin, is afkomstig van de vroege uitsluitend Engelstalige internetgemeenschap.
Werkwijze.
Trollen worden nog weleens verward met querulanten; vaak is een trol ook een querulant. Er is echter een belangrijk verschil. De trol gaat te werk met geen ander doel dan verstoren, treiteren; het trollen kan soms instrumenteel zijn om discussies te domineren en te beïnvloeden, maar voor de trol is dit slechts een bijzaak. De querulant daarentegen handelt altijd met een doel voor ogen, terwijl trollen daarbij als middel worden gehanteerd.
Een trol maakt bij voorkeur gebruik van argumenten die door anderen zijn gebruikt en effectief zijn gebleken in het zaaien van onrust en onduidelijkheid. Hij zal daarbij niet vermelden dat een ander (min of meer) geciteerd wordt. Een trol keert zich nooit tegen een hele groep, behalve in een poging zichzelf als slachtoffer van een deel daarvan te presenteren. Door zich namelijk tegen een beperkt aantal personen te richten, tracht een trol die te isoleren en daarmee de aandacht af te leiden. Door tevens controleerbaar juiste uitspraken te doen of handelingen te verrichten, geeft een trol de indruk serieus bezig te zijn, terwijl het werkelijke doel van zijn acties gelegen is in het stoken van onrust en het opzetten van mensen tegen elkaar, kortom: in het zaaien van tweedracht, door middel van leugens en halve waarheden. Trollen houden van discussiëren, ook over trollen zelf, zonder inhoudelijk doel noch einde: daarom is het niet uitzonderlijk wanneer een trol (met de truc van "al wat je zegt, ben je zelf!") anderen van trollen beschuldigt.
In andere culturen.
In het Japans betekent "tsuri" 'vissen' en verwijst het naar intentioneel misleidende posts met als doel om negatieve reacties uit te lokken bij andere gebruikers.
In het Koreaans vertaalt men "nak-si" ook naar 'vissen' en verwijst het naar trolpogingen op het internet en misleidende titels van posts.
Een persoon die na het reageren beseft dat hij eigenlijk slachtoffer is van trollen, gaat zichzelf als 'gevangen vis' beschrijven.
Het begrip trol.
Het begrip "trol" (als naamwoord) is bekend in alle Germaanse talen. Het betekent in sagen een bovennatuurlijk wezen of een boosaardige en soms vriendelijk ogende (m.a.w. valse) dwerg. Het Engels heeft naast het naamwoord ook een werkwoord "to troll" met twee betekenissen: (1) zorgeloos een liedje zingen; (2) vissen met behulp van een achter een boot door het water gesleept lokvisje. Tijdens de Vietnamoorlog hadden Amerikaanse gevechtspiloten een tactiek ontwikkeld om luchtdoelraketinstallaties uit te schakelen door boven deze installaties te vliegen en te wachten totdat deze hun grondradar op het vliegtuig richtten. Op dat moment zouden de vliegtuigen weten waar de luchtdoelinstallaties zich bevonden en toeslaan. In militair jargon werd deze tactiek ook aangeduid met "to troll", afgeleid van de vistechniek.
Het woord trol op het internet is waarschijnlijk afgeleid van deze vistechniek of de vliegtuigmanoeuvres; net als bij trollen op het internet probeert de "trol" een reactie uit te lokken.
Een veelvoorkomende waarschuwing en preventiemiddel voor trollen is om de trollen "niet te voeren". Omdat trollen een reactie proberen uit te lokken, is het een goed idee om dus geen reactie te geven op trollen en ze te negeren. Wanneer gebruikers wel reageren, wordt de trol aangemoedigd om daar vervolgens weer op te reageren en dus nog meer te trollen.
Griefer.
De griefer is de variant op de internettrol in (online) multiplayer spellen. Griefers nemen als speler deel aan het spel met geen enkel ander doel dan het hinderen en irriteren van andere spelers. De term is een Engels leenwoord, en afkomstig van het zelfstandig naamwoord 'grief' (ergernis, verdriet), verwant aan het Nederlandse woord 'grief' (ongemak, klacht). Voorbeelden van dergelijk gedrag zijn campen bij 'spawn area's' om tot leven komende spelers direct te doden, spelers blokkeren, hinderen of valse informatie geven, of hen met provocerende tekstboodschappen ergeren. Griefers zijn niet hetzelfde als valsspelers, aangezien griefers niet het spel willen winnen; ze willen alleen maar medespelers dwarszitten. Producenten bestrijden griefers en nemen klachten over griefers serieus, aangezien zij inkomsten mislopen wanneer spelers het spel niet meer willen spelen.
