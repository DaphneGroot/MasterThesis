Jules de Corte.
Julius (Jules) de Corte (Deurne, 29 maart 1924 – Eindhoven, 16 februari 1996) was een Nederlandse liedschrijver, componist, pianist en zanger. De Corte werd als zanger-dichter-pianist in Nederland en België bekend met liedjes als "De vogels", "Ik zou wel eens willen weten", "Hallo Koning Onbenul" en "Als je overmorgen oud bent".
Biografie.
De Corte is geboren in Deurne als zesde kind in een gezin met socialistische idealen. Hij stamde uit een familie van Belgische immigranten (uit Ruddervoorde); in de familie De Corte komt de naam "Jules" nog altijd veel voor. Op eenjarige leeftijd werd hij door een medische fout blind. Hij bleek bij orgel- en pianolessen op het blindeninstituut echter zoveel aanleg te hebben voor muziek dat hij in staat was daarvan zijn beroep te maken. Hij schreef honderden liedjes voor onder meer KRO-radio en trad gedurende vele jaren met zijn recitalprogramma op in alle mogelijke theaters. Jules de Corte was daarnaast op zondag kerkorganist. Hij begeleidde in Helenaveen de Nederlands-Hervormde gemeente de gemeentezang op een Ruijf-harmonium dat tegenwoordig in het Harmoniummuseum in Barger-Compascuum staat.
De Corte overleed op 71-jarige leeftijd in een ziekenhuis vanwege hartproblemen. Hij was tweemaal gehuwd; uit zijn eerste huwelijk werden zijn zes kinderen geboren. Zijn weduwe, Thea de Corte-Dekker, heeft een aantal jaren een luistermuseum in De Cortes woonplaats Helenaveen nagestreefd, dat er uiteindelijk niet is gekomen. Zij beheert thans de nalatenschap waaruit af en toe niet eerder uitgebrachte opnamen op cd of dvd worden gepubliceerd.
De Corte werd bekroond met de Visser Neerlandia-prijs, de Louis Davids-prijs, de Gouden Harp en de Edison. Hij was lid van de Maatschappij der Nederlandse Letterkunde.
Op 11 maart 2008 werd De Corte postuum onderscheiden met de Oeuvreprijs van de gemeente Helmond. Ter gelegenheid van die bekroning werd op 21 oktober 2008 op de hoek van de Zuid-Koninginnewal en de Lambertushof door wethouder Cees Bethlehem en schrijver Cees van der Pluijm een plaquette onthuld met de tekst van het lied 'De Woorden'.
Internationaal werd het werk van De Corte onder meer vertolkt door Bruce Low en Rudi Carrell (Duits), Alice Babs (Zweeds), Philippe Elan (Frans), Jannie du Toit en Coenie de Villiers (Zuid-Afrikaans) en James Last (instrumentaal).
In 2005 verschenen de verzamelde liedteksten van De Corte in de Pluche-reeks: "Ik zou weleens willen weten".
Begin 2012 produceerden de Nijmeegse theatermakers Guus de Klein en Cees van der Pluijm een muziektheatervoorstelling met bekende en onbekende liedjes van de Corte, getiteld: "Wij Nederlanders". Tevens werd de bladmuziek van 52 liedjes van De Corte uitgegeven onder de titel: "Wie in Nederland wil zingen". Er verscheen een dubbel-cd met liedjes van De Corte, afkomstig uit de radio-archieven, getiteld: "Ons Nederlandje".
