Assertiviteit.
Assertiviteit is een verzamelbegrip dat gebruikt wordt in de sociale psychologie. Het betreft de omgang met andere mensen in relaties, werk, scholing en andere sociale situaties. Het begrip "assertiviteit" werd bekend bij het brede publiek via boeken zoals "Your Perfect Right: A Guide to Assertive Behavior (1970)" van Robert E. Alberti en "Wanneer ik nee zeg voel ik me schuldig" (1975) van Manuel J. Smith.
Assertief gedrag.
Een adequaat assertieve houding betekent opkomen voor zichzelf en de eigen mening, rechten en standpunten "zonder" gesprekspartners agressief te benaderen zodat zij in hun waarde blijven. Voor veel verlegen en introverte personen en mensen met autisme is assertief gedrag een moeilijke opgave.
Assertief gedrag zit tussen twee gedragsvormen in: sub-assertief gedrag en (passief)-agressief gedrag. Subassertief gedrag wordt vaak veroorzaakt door agressie van een ander en agressief gedrag wordt weer versterkt door een sub-assertieve reactie. Ook komt het veel voor dat sub-assertieve mensen hun rol opeens overcompenseren met agressiviteit.
Subassertief gedrag.
Subassertief zijn betekent dat iemand zich gemakkelijk de mond laat snoeren door anderen.
Dit lijkt vaak makkelijk voor alle betrokkenen. De persoon zelf vermijdt conflicten en de mensen in de omgeving (bijvoorbeeld collega's) krijgen hun zin. De subassertieve persoon neemt bijvoorbeeld werk van anderen over en loopt niemand in de weg. Subassertiviteit werkt echter alleen op de korte termijn. Op de lange termijn leidt het vaak tot problemen.
Mensen krijgen hun werk niet af, maken te veel fouten omdat ze te snel moeten werken of omdat ze "precies" doen wat hun gezegd wordt, ook als een opdracht verkeerd geformuleerd is. Ze melden problemen vaak pas als het te laat is en nemen soms onverwachts ontslag zonder ooit een signaal van ontevredenheid te hebben gegeven.
Subassertiviteit kan verder leiden tot het opbouwen van onderhuidse spanning, wat allerlei klachten of zelfs overspannenheid tot gevolg kan hebben.
Dit is precies de reden waarom leidinggevenden hun werknemers op assertiviteitstraining sturen ondanks het feit dat ze daarna meer tegenspraak kunnen verwachten.
Agressief gedrag.
Agressief gedrag houdt in dat mensen zich dominant opstellen, weinig respect hebben voor andermans mening, slecht luisteren, zelfs soms schreeuwen of zich beschuldigend uitlaten. Ook dit gedrag kan voordelen hebben op de korte termijn, doordat mensen conflicten met jou vermijden en gewoon doen wat je zegt. De gevolgen zijn echter hetzelfde als hierboven beschreven en in het slechtste geval ben je zelf ook nog verantwoordelijk.
Overreageren door middel van verbaal geweld wordt weleens als assertief gezien, maar is dit zeker niet. Het werkt vaak alleen op de korte termijn. Daarnaast wordt hetdoor de omgeving vaak als uiting van machteloosheid ervaren.
Trainingen.
Assertiviteitstrainingen of persoonlijke effectiviteitstrainingen kunnen een rol spelen bij het verwerven van een assertievere opstelling. Bij bijvoorbeeld een chronisch gebrek aan zelfvertrouwen kan cognitieve gedragstherapie zinvol zijn. Een assertiviteitstraining biedt alternatieven voor zowel sub-assertief als agressief gedrag.
Bij assertiviteit speelt lichaamstaal een belangrijke rol, daarom wordt tijdens een assertiviteitstraining ook aandacht besteed aan non-verbale aspecten. Het is niet genoeg om te leren welke woorden gebruikt moeten worden om iemand adequaat kritiek te geven. Een persoon dient er voor te zorgen dat hij zich ook assertief toont. Verder is het belangrijk om iets te weten over gespreksvaardigheden en het verschil te leren zien tussen vorm en inhoud van een boodschap.
