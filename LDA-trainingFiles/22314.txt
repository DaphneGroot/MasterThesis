Monica (zangeres).
Monica, echte naam "Monica Denise Arnold" (Oak Park (Georgia), 24 oktober 1980) is een Amerikaanse R&B-zangeres.
Monica is geboren in Atlanta, Georgia. Als stiefdochter van een predikant en dochter van een kerkzangeres, trad Monica al op zeer jonge leeftijd op in de kerk. Op tienjarige leeftijd werd Monica lid van een rondreizend koor. Ook won ze tientallen talentenjachten in de omgeving van Atlanta met het nummer "The Greatest Love of All" (van Whitney Houston). Tijdens één van deze talentenjachten werd Monica opgemerkt door een Dallas Austin, hoofd van een platenmaatschappij.
De twaalfjarige Monica kreeg een platencontract aangeboden. Op de leeftijd van veertien was ze de jongste artiest die twee opeenvolgende nummer 1 hits had geschoord in de Billboard R&B-lijsten: "Don't Take It Personal" en "Before You Walk Out Of My Life". In 1995 kwam haar debuutalbum "Miss Thang" uit. Het werd drievoudig platina in Amerika. Met "Don't Take It Personal" scoorde Monica ook een bescheiden hit in Nederland.
In 1998 kwam haar tweede CD uit, getiteld "The Boy is Mine". De titeltrack van deze CD, een duet met Brandy, werd in veel landen, waaronder de Verenigde Staten en Nederland, een nummer 1-hit. De opvolger "The First Night" deed het ook aardig. Sinds 1998 heeft Monica geen hits meer in Nederland gescoord.
In Amerika heeft Monica nog gescoord met "So Gone" en "U Should've Known Betta", van het album "After The Storm". Het album werd platina in Amerika, maar werd in Europa niet gepromoot. Haar vierde album "The Makings Of Me" had ook in Amerika slechte verkoopcijfers, ondanks de hit "Everytime Tha Beat Drop".
Monica is nog actief als zangers, maar brengt haar tijd vooral door met haar gezin. Begin 2009 eert ze zangeres Mary J. Blige met een optreden van het nummer "Not Gon' Cry" op de Amerikaanse muziekzender BET. Een nieuw album staat ook in de planning.
