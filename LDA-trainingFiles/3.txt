	Twee lokale partijen in Hilversum fuseren
	ANP
HILVERSUM
Twee lokale partijen in de Hilversumse politiek, Leefbaar Hilversum en Hilversum 2000, doen met een gemeenschappelijke lijst mee aan de raadsverkiezingen in 1998. Na afloop daarvan volgt een fusie tussen de partijen. De nieuwe partij krijgt de naam Leefbaar Hilversum.
De besturen van beide partijen zijn de fusie overeengekomen, de ledenvergaderingen moeten hun goedkeuring nog verlenen. Fractievoorzitter J. Nagel van het huidige Leefbaar Hilversum verwacht daarbij echter geen problemen. Zijn partij is momenteel met acht raadszetels de grootste partij in de Hilversumse raad, maar zit wel in de oppositie. Hilversum 2000 is met een zetel een kleintje. Samen hebben de partijen negen van de in totaal 37 zetels.

