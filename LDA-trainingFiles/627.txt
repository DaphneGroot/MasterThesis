	Snelwegen in Randstad voller dan in Ruhrgebied
	ANP
DEN HAAG
De snelwegen in de Randstad zijn voller dan in het Duitse Ruhrgebied en in de stedelijke regio Antwerpen-Brussel-Gent. Die conclusie trekt TNO Infro uit een vergelijkend onderzoek in opdracht van Rijkswaterstaat. Het onderzoek is vrijdag gepubliceerd in Binnenlands Bestuur.
Volgens TNO verwerken de snelwegen in de Randstad 20 procent meer auto's dan de autobanen in het Duitse industriegebied.
Dat verschil hangt samen met het feit dat er in het Ruhrgebied meer meters snelweg per inwoner zijn, en met een andere opbouw van het wegennet.
De snelwegen in Nederland liggen relatief dichter langs de grote steden. Ook zijn er meer afslagen, waardoor Nederlanders eerder geneigd zijn voor korte ritjes de auto te pakken. Het onderliggende wegennet is bovendien minder uitgebreid dan in Duitsland.

