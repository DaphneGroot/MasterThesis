Vaya Con Dios (band).
Vaya Con Dios (een Spaanse groet, letterlijk "Ga met God") was een Belgische popgroep opgericht in 1986 en gestopt in 2014. Begin jaren negentig had de groep enkele grote internationale hits.
Geschiedenis.
Na een succesvolle samenwerking van Dani Klein en Willy Lambregt in de band Arbeid Adelt! wordt in 1986 samen met contrabassist Dirk Schoufs Vaya Con Dios opgericht omdat hun hart bij de jazz, opera en zigeunermuziek ligt en het een genre is dat in Brussel nauwelijks bekendheid geniet. In hun eerste single "Just a friend of mine" zijn al Spaanse invloeden te horen. De single wordt een grote hit in Frankrijk waar meer dan 300.000 exemplaren worden verkocht. Willy Lambregt heeft inmiddels de groep al verlaten om zijn carrière bij The Scabs de volle aandacht te geven. Hij wordt vervangen door Jean-Michel Gielen. Het tweede album bevat de grote hitsingles "What's a Woman" en "Nah Neh Nah". "What's a Woman" staat in de zomer van 1990 drie weken op nummer 1 in Nederland.
In 1991 gaat het duo Dani Klein en Dirk Schoufs uit elkaar. Dirk Schoufs verlaat de groep en Vaya Con Dios gaat verder als eenvrouwsband. Op 24 mei 1991 overlijdt Schoufs ten gevolge van een cocktail van medicijnen, alcohol en coke. In sommige persberichten verscheen onterecht dat hij aan aids zou overleden zijn.
In 1992 verschijnt het derde album "Time Flies". De muziek is veel triester dan op de eerste twee albums, met invloeden uit de soul en Latijns-Amerika. De bekendste single van dit album is "Heading for a fall". Ondanks de personele en muzikale wijzigingen blijft Vaya Con Dios populair in grote delen van Europa (vooral in Duitsland, Frankrijk en Scandinavië) en Zuid-Amerika. Alleen in Nederland en België blijft het succes beperkt. In 1993 wordt een grote wereldtournee georganiseerd vanwege het grote internationale succes.
In 1995 komt het vierde album uit. In 1996 maakt Dani Klein bekend geen plezier meer te beleven aan de muziekwereld, en besluit ze de band te stoppen, die op dat moment nog maar uit één persoon bestaat. In 1997 verschijnt nog een verzamelalbum. Dani Klein begon in 1999 weer met zingen en wordt zangeres bij Purple Prose.
Zeven jaar later, in 2004, wordt Vaya Con Dios opnieuw opgericht. De groep, die nog steeds uit zangeres Dani Klein, enkele nieuwe muzikanten en muzikanten van de beginjaren van Vaya Con Dios bestaat, brengt een nieuw album uit in oktober 2004 onder de naam 'The Promise'.
Op 31 augustus 2006 werd in Theatre Vaudeville te Brussel het eerste van een nieuwe reeks akoestische optredens gegeven. Op 3 november verscheen hiervan de cd/dvd "The Ultimate Collection".
Op 3 september 2006 bracht Vaya Con Dios hun nieuwe single 'Pauvre Diable' uit.
In 2009 werd het nummer "What's a woman" opgenomen in de eregalerij van de Vlaamse klassiekers van Radio 2.
Op 25 oktober 2014 speelde de band hun laatste optreden in de concertzaal Vorst Nationaal. Hiervan kwam een live-cd+dvd uit, die na 3 weken al de gouden status kreeg in België.
Vaya Con Dios verkocht in totaal meer dan 7 miljoen albums en meer dan 3 miljoen singles.
