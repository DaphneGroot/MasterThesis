	Burgemeester gunt oppositie in gemeenteraad geen uitstel van 'afsluitend' debat; Nijmeegs milieuschandaal kost niemand de kop
	Van onze verslaggever
Mac van Dinther

NIJMEGEN
Het geruchtmakende milieuschandaal in de gemeente Nijmegen over gesjoemel met vervuilde grond krijgt een bloedeloos einde. Justitie besloot vorig jaar al dat de gemeente niet vervolgd kan worden. En ook de Nijmeegse gemeenteraad zal niemands hoofd eisen voor het gesleep met vuile grond door ambtenaren die milieuwetten naar eigen goeddunken uitlegden.
De Nijmeegse gemeenteraad voert volgende week een afsluitend debat over de affaire. Maar nu al is duidelijk dat de collegepartijen genoegen nemen met de uitleg van B en W dat er weliswaar zaken fout zijn gegaan, maar dat er steeds te goeder trouw is gehandeld, namelijk in het belang van de gemeente. Het blazoen van Nijmegen is besmeurd, concluderen de partijen, maar koppen hoeven niet te rollen.
Ambtenaren mogen kennelijk milieumisdrijven plegen. Want daarvan is sprake, meent het Openbaar Ministerie (OM) in Arnhem, dat 44 ordners over deze zaak heeft aangelegd.
Het onderzoek, dat in 1995 begon, leidde tot vier uitgewerkte zaken waarin is aangetoond dat de gemeente ernstig vervuilde grond illegaal heeft vervoerd en opgeslagen. Het OM besloot vorig jaar november echter de zaak te seponeren, omdat volgens het 'Pikmeerarrest' van de Hoge Raad ambtenaren niet vervolgd kunnen worden voor misdrijven die zijn begaan in het kader van hun overheidstaak.
Burgemeester E. d'Hondt reageerde niet opgelucht op die beslissing, maar gebelgd. D'Hondt, zelf jurist, riep laatdunkend dat justitie nooit een zaak heeft gehad. Het milieuschandaal was opgeblazen, de normen voor vervuilde grond zijn onhanteerbaar, aldus de burgemeester. Nijmegen overwoog zelfs een schadeclaim in te dienen.
Het OM reageerde geprikkeld. 'Als het om peanuts ging, hadden we echt geen onderzoek gedaan dat tonnen heeft gekost', zegt persofficier S. Buist. 'Wanneer dezelfde feiten door u of mij waren gepleegd, waren we voor de meervoudige kamer gesleept.'
D'Hondts uithaal bracht hem zelfs in conflict met zijn eigen politie, die hij onzorgvuldig en ondeskundig handelen verweet. In een gesprek moest hij later uitleggen dat het allemaal niet zo bedoeld was.
Restte de confrontatie met de gemeenteraad. Deze week werd een 'informatieve' raadsvergadering gehouden waarop raadsleden vragen konden stellen. Die waren er genoeg.
Zo wilden de raadsleden weten wie de wethouder was die na een duur uitgevallen bodemsanering tegen zijn ambtenaren zou hebben gezegd dat ze in het vervolg terughoudend moesten zijn bij het aanmelden van nieuwe locaties. En hoe kon het dat een ambtenaar van de gemeente valse verklaringen afgaf en klusjes erbij deed voor een grondbedrijf? En natuurlijk: zitten er meer lijken in de kast?
Dat laatste is niet het geval, haastte wethouder H. Janssen van milieu zich te zeggen. De wethouder die zijn ambtenaren terughoudendheid beval, heeft volgens hem nooit bestaan. Ambtenaar X., die een vlotte pen combineerde met een elastieken ethiek, zit in een 'herschikkingstraject'.
B en W ontkenden dat er in het gemeentehuis een cultuur heerst waarin milieuwetten aan de laars worden gelapt. Maar duidelijk werd dat bestuurders zich er gemakkelijk van hebben afgemaakt. Wethouder Janssen kon zich bijvoorbeeld herinneren dat hij in 1994 was ingelicht over problemen bij een van de illegale depots. 'Ik heb dat doorgespeeld aan mijn ambtenaren. Er is mij nooit meer teruggemeld. Ik ging er dus van uit dat het geregeld was.' Dat de dienst bodemzaken ernstig onderbezet was, was aan zijn aandacht ontsnapt.
Ook wethouder W. Hompe, lange tijd belast met woningbouw, bleek een groot vertrouwen in ambtenaren te hebben. Het was bekend dat er spanning bestond tussen wat de wet voorschreef en wat in de praktijk haalbaar. 'Maar wij gingen ervan uit dat daarmee in de uitvoering goed werd omgesprongen.' Achteraf was het beter geweest als de problemen bij de bestuurders waren gelegd. Nu bedachten ambtenaren hun eigen oplossingen. 'Nobody is perfect', aldus Hompe.
Burgemeester D'Hondt benadrukte nog eens dat gezondheid en milieu nooit gevaar hebben gelopen. De aantijging dat de gemeente miljoenen heeft gespaard met de illegale depots, berust volgens hem op drijfzand. Er is nooit echt wat aan de hand geweest, aldus de burgemeester.
De provincie Gelderland denkt daar anders over. Dinsdag werd de gemeente opgedragen iets te doen aan enkele stortplaatsen. Volgens de provincie springt Nijmegen lichtvaardig om met risico's voor de volksgezondheid en het milieu.
De collegepartijen CDA, PvdA en D66 toonden zich al snel tevreden met de antwoorden van B en W. De oppositie niet. Zij bepleitte uitstel van het afsluitende debat en openbaarmaking van alle stukken. Maar burgemeester D'Hondt wil de zaak per se volgende week afsluiten. 'Misschien wordt niet alles helemaal duidelijk. Maar wij willen er een punt achter zetten.'
In een artikel in het huis-aan-huisblad De Brug legde de gemeente deze week ook verantwoording af aan de burgers van Nijmegen. In het artikel staat dat tegenover de saneringszaken die zijn misgegaan, veel zaken staan die 'wel volledig volgens de regelen der kunst zijn afgehandeld'.

