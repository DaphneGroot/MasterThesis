	Gebruik draagbare telefoon schaadt gezondheid niet
	Van onze verslaggever
AMSTERDAM
Draagbare telefoons zijn bij normaal gebruik voor zover bekend niet schadelijk voor de gezondheid, maar meer onderzoek is gewenst. Dragers van een pacemaker moeten uitkijken dat hun zaktelefoon het apparaat niet stoort. Een afstand van vijftien centimeter tussen telefoon en pacemaker is in het algemeen voldoende om storingen te voorkomen.
Dat schrijft een commissie van de Gezondheidsraad in een advies over de gezondheidsrisico's van elektromagnetische velden, dat aan de ministers van Volksgezondheid, Milieu, Sociale Zaken en Verkeer is uitgebracht. De elektromagnetische velden, met frequenties van 300 hertz tot 300 gigahertz, worden veroorzaakt door radio- en televisiezenders, radarinstallaties, draagbare telefoons, sommige industriÃ«le apparaten, maar ook door de verwarmingsapparatuur die fysiotherapeuten gebruiken.
Volgens de commissie is er in de wetenschappelijke literatuur onvoldoende bewijs te vinden dat elektromagnetische velden het erfelijk materiaal in lichaamscellen beschadigen of sommige vormen van kanker veroorzaken. Bij lagere frequenties van de velden, tussen 300 hertz en 10 megahertz, kunnen de velden elektrische stromen in het lichaam opwekken, die de prikkelgeleiding in het zenuwstelsel verstoren. Daardoor kunnen onwillekeurige spiercontracties ontstaan.

