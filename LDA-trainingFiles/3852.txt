	Waar e-mail is, is e-mail art
	In de jaren zestig verscheen de eerste mail-art. Nu er Internet is, is er e-mail art. Lokaal 01, het kunstenaarsinitiatief in Breda en Antwerpen dat altijd in is voor experimenten en als een van de weinige Nederlandse kunstinstellingen de mogelijkheden van het net uitprobeert, heeft er op haar website een prominente plaats voor ingericht.
Stuur in!, moedigt een inleidend tekstje aan en geeft een aantal voorbeelden. E-mail art is onuitputtelijk, betoogt de website, denk aan de aftiteling van een film die nog nooit gemaakt is, het beste idee van vandaag of de interessantste website.
Wordt u al warm? Waarschijnlijk niet. Er staat al zoveel humbug op het net. Wat tot nu toe in de elektronische postbus van Lokaal 01 arriveerde, is best lollig maar spreekt nog niet erg tot de verbeelding. Ines van Rooijen stuurde een plaatje van een vierkant, gemaakt van niet helemaal passende puzzelstukjes - een wat melige metafoor voor het Internet. J. Holchers bijdrage is een foto van een kussen met een plaatje van twee kinderen die enthousiast naar de horizon wijzen, waar een blauwe bol met sterren daagt. Kijk, een nieuw Europa!, juichen de kinderen. Aardig, meer niet.
Dat komt doordat bij deze elektronische post-kunst nog niets met de mogelijkheden van het medium is gedaan. Het interessante van mail-art was dat de inhoud paste bij de vorm: mail-art-projecten bestonden uit bijdragen, die uit alle hoeken en gaten van de wereld per post arriveerden. De kunstenaars die dit soort projecten initieerden, creÂ‰erden netwerken en denkbeeldige ruimtes, gedefinieerd door de diverse poststukken. Ze gaven tekens van leven uit andere werelden of ontvingen die. Vooral de post uit verre landen sprak tot de verbeelding. In de jaren zestig en zeventig was deze vorm van conceptuele kunst nieuw, boeiend en baanbrekend.
Maar Internet is zelf de concretisering van een internationaal netwerk, grotendeels onzichtbaar maar heel aanwezig. Elke website en elk briefje in ieders elektronische postbus is daar het bewijs van. In het begin spreekt dat even tot de verbeelding, maar je raakt er zeer snel aan gewend. Homepages te over waarop mensen in tekstjes en digitale foto's beelden oproepen van alle mogelijke bestemmingen. Soms kun je ze zelfs van dag tot dag volgen op hun reis.
Zo maakt Internet korte metten met de traditionele mail-art. E-mail-art is niet hetzelfde, maar wat het zou kunnen zijn, is nog onduidelijk.
Ineke Schwartz
Lokaal 01 op Internet: www.lokaal01.nl/email.

