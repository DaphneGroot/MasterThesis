Frederik Frans IV van Mecklenburg-Schwerin.
Frederik Frans IV Michael (Palermo, 9 april 1882 – Flensburg, 17 november 1945), in familiekring "Fritzi" genoemd, was van 1897 tot 1918 de laatste groothertog van Mecklenburg-Schwerin en in 1918 regent van Mecklenburg-Strelitz.
Hij was de oudste zoon van Frederik Frans III en diens echtgenote Anastasia Michajlovna, kleindochter van tsaar Nicolaas I. Hij was een neef van prins Hendrik, de echtgenoot van koningin Wilhelmina der Nederlanden.
Hij volgde in 1897 zijn vader op als groothertog van Mecklenburg-Schwerin, vanwege zijn minderjarigheid tot 1901 onder regentschap van zijn oom Johan Albrecht. Na de zelfmoord van zijn verwant groothertog Adolf Frederik VI van Mecklenburg-Strelitz in 1918 kreeg hij ook het bestuur van dit land toegewezen. In de Novemberrevolutie van datzelfde jaar moest hij evenals alle andere Duitse vorsten afstand doen van de troon.
Daar zijn stamslot werd onteigend week hij uit naar Ludwigslust. Het ging hem financieel niet voor de wind en pas na veel problemen en jarenlange discussies kreeg hij een schadevergoeding uitgekeerd. Toen Mecklenburg in 1945 deel van de Sovjetbezettingszone werd vluchtte hij naar Glücksburg. Hij stierf op 17 november van dat jaar te Flensburg.
