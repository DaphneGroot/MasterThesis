Nathalie Dechy.
Nathalie Dechy (Les Abymes (Guadeloupe), 21 februari 1979) is een Frans voormalig professioneel tennisspeelster. Dechy heeft een Frans-Canadese moeder en een Franse vader, en werd geboren op een eiland van Guadeloupe, dat Frans territorium is. Ze heeft naast de Franse ook de Canadese nationaliteit, maar kwam in toernooien altijd voor Frankrijk uit. Ze speelt tennis vanaf zesjarige leeftijd. Dechy werd gedurende 2007 een half jaar gecoacht door de Nederlander Martijn Bok. Hoewel ze in het enkelspel meer dan tweemaal zoveel wedstrijden (770) speelde als in het dubbelspel (372), behaalde ze in het dubbelspel betere resultaten: meer titels en een hogere ranking.
Dechy veroverde één titel in het "enkelspel" op de WTA-tour: in 2002/2003 op het toernooi van Gold Coast. Haar beste prestatie op de grandslamtoernooien is het bereiken van de halve finale op de Australian Open van 2005. Ze won wedstrijden onder meer van: Caroline Wozniacki (Roland Garros 2007), Svetlana Koeznetsova (Gold Coast 2004 en Zürich 2005) en Marion Bartoli (Parijs 2006).
Daarnaast won zij zeven titels in het "dubbelspel". Hiervan waren twee grandslamtitels, beide behaald op de US Open. Dechy won dit toernooi zowel in 2006 als 2007, respectievelijk met Vera Zvonareva en Dinara Safina. Van de overige vijf dubbelspeltitels behaalde ze er vier samen met Mara Santangelo.
In het "gemengd dubbelspel" won Dechy in 2007 de titel op Roland Garros met partner Andy Ram. Ze speelde sinds 2000 in het Franse Fed Cup team.
In 2000 en 2004 maakte ze deel uit van het Franse Olympisch team. Ze beëindigde op 21 juli 2009 officieel haar sportloopbaan wegens zwargerschap. Haar hoogste positie op de wereldranglijst was de achtste (in het dubbelspel) – in het enkelspel bereikte ze de elfde plaats, in januari 2006.
