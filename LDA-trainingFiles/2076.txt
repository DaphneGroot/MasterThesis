	'Ik woon nu eenmaal in vroeger'
	VAN TIN IS het verleden in het laatste boek van Louis Ferron. Het siert de sarcofagen in de crypten van het oude Wenen, waar de groten van de Oostenrijks-Hongaarse dubbelmonarchie liggen opgebaard.
Je ziet ze voor je.
Opgetuigd met de haast surrealistische beeldenpracht van de schrijver, toont de roman meteen al in het begin het verval, voordat het zich voltrekt. Bovengronds juicht nog de barok en dient zich met de nieuwe filosofie (de Wiener Kreis), de nieuwe muziek (Arnold Schnberg) en de nieuwe architectuur (Adolf Loos) een nieuwe tijd aan. Spoedig zal die gesmoord worden in het fascisme en het nationaal-socialisme, maar zo ver is het nog niet, al weet Ferron dat in het koninklijke en keizerlijke dodenrijk de glorie van weleer wordt aangevreten door de pest.
De tinpest.
'Had ze wel eens een staaf tin gebogen?', vraagt de jonge luitenant Arthur von Lauersperg aan het hoertje dat hij voor een griezelend voorspel heeft meegenomen naar de kille catacomben, een avontuurtje dat hem nog zal opbreken als hij daarvoor wordt gestraft met overplaatsing naar de uiterste oostgrens van het rijk. 'Dan had ze het geluid kunnen horen waarmee de tinpest zich aankondigt. De vaklui, had hij gezegd, noemen dat het ''kraken'' of het ''schreeuwen'' van tin.'
Met deze ouverture, met dit 'kraken' of 'schreeuwen' van het tin, begint Ferrons terugkeer naar de oergrond van zijn oeuvre, de grandeur en misre van het Habsburgse rijk, dat hem zo lang in de ban hield en waarin hij langzamerhand - zegt hij met enige gekwetste trots, want z¡jn boeken worden in Duitsland niet vertaald - mr thuis is dan welke Duitse of Oostenrijkse schrijver dan ook.
Na de val van de Muur - toen ook in z¡jn ogen het Duitsland, het Midden-Europa dat nog wortelde in zijn verleden, leek te verdwijnen - meende hij het Weense 'fin de sicle' van keizer Franz Joseph en zijn geliefde gade Sissy voorgoed de rug te kunnen toekeren, maar het bloed kruipt kennelijk waar het niet gaan kan. Voor Tinpest onderbrak hij de autobiografische reeks waarin hij met Haarlem de vloer aanveegde (in De walsenkoning en De aap in de wolken). Waarom?
'Ik wou even terug naar vroeger', zegt hij eenvoudig, in zijn nieuwbouwwoning aan de rand van Haarlem, waar hij sinds kort resideert na heel lang in de oude binnenstad te hebben gehuisd. 'Ik woon nu eenmaal in vroeger. Ik heb niks met deze tijd. Daar kan ik alleen op schelden.'
Het is de dubbelzinnigheid van het oude Oostenrijk die hem aantrekt. Men bevrijdde zich uit de oude kaders en had geen idee wat daarvan de gevolgen zouden zijn, zegt hij. 'Dat is voor een schrijver, een esthetiserend schrijver, een romantisch-decadent schrijver als ik in wezen ben, natuurlijk fabuleus materiaal. Dat degenen die het nieuwe verkondigden en in praktijk brachten, zich er niet van bewust waren dat de grote Kladderadatsch daarin al besloten lag.
'In die tijd is niets rechtlijning. Alles is dubbel, alles heeft zijn tegenkant, zijn polariteit. En of ik daarover zelf een politieke mening heb - want het gaat uiteraard over politiek -, dat is pas in de tweede plaats van belang. Die treurigheid waarin het eindigt. . . Het minst treurig is nog dat de concertzalen leeg bleven bij Schnberg. . .'
Een belangrijk motief in het boek is het verband dat Ferron legt tussen het modernisme in de kunst, het breken met het verleden, het zoeken naar nieuwe vormen n uiteindelijk het fascisme, of liever gezegd het nationaal-socialisme, dat volgens hem in Oostenrijk meer zijn voedingsbodem had dan in Duitsland.
'Een moeilijke stelling' noemt hij de relatie tussen de modernistische kunst en het fascisme, maar 'bewijsbaar'. Hij zou er een studie over kunnen schrijven, of een essay, maar hij acht zich geen essayist. Hij kan zijn kennis, intutie en visie op de soms zo grandioze pogingen om aan het eind van de twintigste eeuw de kunst te vernieuwen alleen tonen in een roman. 'Maar ik wil het wl beweren.'
In Tinpest wordt dit idee vooral gedragen door een Alban Berg-achtige jongeman, een geniaal componist, die op zeker moment de muziek laat voor wat zij is, en dienst neemt in het leger. Hij eindigt als officier in het leger van Hitler. 'Die man', legt Ferron uit, 'was een daad-mens. Ook als kunstenaar kun je een daad-mens zijn, en dat waren veel modernisten. Hij kiest voor de revolutionaire muziektheorie van Schnberg, maar hij voelt kennelijk aan dat hij met die revolutionaire muziek tegen de lucht staat te boksen. En als je tegen de lucht staat te boksen, dan komt er geen revolutie tot stand, en die man wil revolutie.'
Met als voorbeeld de Duitse schrijver Ernst Jnger (die nog steeds leeft, boven de honderd is, en door Ferron eenmaal bijna werd bezocht, toen hij toevallig in de buurt van zijn huis was, maar hij was te beschroomd) wijst hij erop hoe in die tijd het romantische met romantische middelen werd bestreden. Een vorm van homeopathie die de kwalen eerder verergerde dan genas.
'Zo'n Loos', zegt hij, 'die zei: Ornament ist Verbrechen, dat is, hoe begrijpelijk ook onder de omstandigheden toen, en nog steeds als je door Wenen loopt en al die tierelantijnen ziet, toch ongelooflijk. Ornament ist Verbrechen. Via het Bauhaus is dat idee de wereld over gegaan en je ziet er tot op de dag van vandaag de ellendige gevolgen van.
'Een kunstenaar is nu eenmaal romanticus, tenminste het soort kunstenaars waarmee ik iets op heb. Bevlogen, visionair, maar levensgevaarlijke lieden in de praktijk.'
Hij voegt eraan toe: 'Dat bedoel ik in de Duitse zin van het woord en in een historische context. Altijd zag je in Duitsland, meer dan in de Franse of Engelse romantiek, de behoefte om in het dagelijkse leven in te grijpen, de drang om kunst en maatschappij, kunst en sociale Umwelt met elkaar te verknopen. In Duitsland hebben ze daar nog steeds last van. Zo'n Gnter Grass die nog steeds zijn onzin aan de Bundeskanzler wil verkopen. . .'
Vind je dat romantisch?
'Duits romantisch. Die waanzinnige behoefte om een artistiek dictum aan de maatschappij te willen opleggen. Kunst is van zichzelf al absoluut, en dat moet ze vooral ook blijven, anders maak je geen goede kunst. Ze heeft daardoor iets visionairs, en dat is een hachelijke kant eraan. Visioenen als die van Ernst Jnger, die in de arbeiders de nieuwe adelsklasse zag, maar dan militair geschichtet, in rotten als het ware, met de spade over de schouder, moeten geen werkelijkheid worden. Kunst en leven kunnen maar beter gescheiden werelden blijven.'
Ferron heeft veel te danken aan een schrijver als Thomas Mann, die hij bovenmate bewondert. En ook iemand als Vladimir Nabokov, van wie hij n keer een boek vertaalde, Look at the Harlequins, heeft hem, vooral in technisch opzicht, veel geleerd. Maar in dit boek leunt hij sterk op de visioenen van Jnger en het gedachtegoed van 'een droogkloot' als Carl Schmitt. Ze hebben hem, net als het boek van Brigitte Hamann over Hitlers Wien, weer dieper doen doordringen in zijn fascinatie voor het totalitarisme waarin heel Europa in de jaren dertig en veertig ten onder dreigde te gaan.
Vergroot dat voor hem als schrijver de aantrekkingskracht van die tijd?
'Ja, natuurlijk, want ik ben in de eerste plaats - en dat kan ik niet genoeg benadrukken - een romanschrijver. Ik zal nooit verhelen dat de aantrekkingskracht van het totalitarisme - het politieke - voor mij heel groot is. In de meeste van mijn romans voer ik een zelfgesprek over die neiging, die ik duidelijk in mezelf aanwezig voel. Zo probeer ik die fascinatie voor mezelf helder te krijgen, en daarbij probeer ik, overigens zonder een boodschap uit te dragen, ook bij het heden uit te komen. Met heel kleine verwijzingen. Zeker in Tinpest zul je passages aantreffen die je zo op de burgeroorlog in Joegoslavi kunt betrekken. Het gekke is dat zoiets tot op heden in de kritiek niet is gesignaleerd.'
En het gaat nog een stapje verder dan het voormalige Joegoslavi, iets wat evenmin in de recensies is opgemerkt?
'Zeker, ik probeer geen Tendenz Romane te schrijven, dat is verre van mij, maar ik wil in dit boek natuurlijk wel even wijzen op het gevaar van de islam, van de fundamentalistische islam, waarvoor ik als de dood zo benauwd ben. Zoals Cline nog bang was voor het Gele Gevaar, zo ben ik dat voor het fundamentalisme. Het is als romanschrijver niet mijn taak daar een vlammend pamflet tegen te schrijven, als ik dat al zou kunnen, want ik moet het hebben van mijn vermogen om door middel van een kunstwerk betekenis aan de dingen te geven.
'Die fundamentalistische dreiging is in Tinpest deel van de compositie - gezet in een Mahler-achtige, of beter nog een Sjostakovitsj-achtige toonsoort. Het is er een vage, abstracte dreiging, zoals wij het fundamentalisme ook in onze maatschappij anno 1997 ervaren. We nemen het niet serieus in dit land. Ze mogen moskeen bouwen, er mogen imams worden benoemd en die mogen van de daken schreeuwen wat ze willen, zonder dat hun een strobreed in de weg wordt gelegd. Dat vind ik eerlijk gezegd een doodgriezelig verschijnsel.'
In Tinpest is hij minder uitgesproken, maar in de visioenen van de verbannen luitenant Lauersperg en de mullah-achtige figuren die hij daar aan de grens van het Habsburgse rijk in het oosten ontwaart, toont hij wel degelijk de ondergangsdreiging die er voor hem - na de ramp van het nationaal-socialisme - van 'het mohammedanisme' uitgaat. Dat is de methode van de romancier.
De gewone Haarlemmer, die hij ¢¢k is, zegt het zo: 'Wij hebben het recht om onze cultuur tegen het fundamentalisme te verdedigen, en we doen dat te weinig. Vind ik. Het is een hachelijke zaak, want voordat je het weet, heb je de verkeerde medestanders. Het liefst zou ik een kruistocht tegen de fundamentalisten beginnen. De esthetiek verbiedt het me, maar de ethiek gebiedt me wellicht m'n waffel open te trekken. Ik heb daar alleen nog geen vorm voor gevonden. Het ging de begroting van deze roman sowieso te boven.'
Willem Kuipers

Foto
	Louis Ferron FOTO BERT VERHOEFF - DE VOLKSKRANT

