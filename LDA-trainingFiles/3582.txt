	PAN Amsterdam prikkelt de fantasie
	Van onze verslaggeefster
Lucette ter Borg

AMSTERDAM
De prenten en schilderijen hebben hun definitieve plaats aan de muur gekregen, de kasten zijn geboend, de kroonluchters opgewreven, de antieke glazen uit hun transportkisten gepakt en voorzichtig, hl voorzichtig, in vitrines gezet. Aan de vooravond van de opening van Pan Amsterdam, de nationale kunst- en antiekbeurs in de Rai, kunnen de meer dan honderd Belgische en Nederlandse handelaren die hier de komende week hun waren zullen slijten, tevreden achterover leunen; voor een momentje.
De stands zien er onberispelijk uit, visitekaartjes en prijslijsten liggen klaar voor het publiek dat vanaf vandaag de beurs bezoeken kan. Op zo'n 28 duizend rekent de organisatie, en dat is een stuk minder dan de grotere, internationaal in veel hoger aanzien staande TEFAF in Maastricht.
Toch is de relatief kleine PAN een interessante beurs waar de kapitaalkrachtige liefhebber van oude kunst en antiek soms op museale stukken kan stuiten. Maar ook als je geen geld hebt, is het leuk om te fantaseren over het bezit van een zeventiende-eeuwse Chinese tulpenvaas in kraakporselein, of over het rijke gevoel dat een kast vol zeegroene antieke wijnglazen je zou bezorgen.
Voordat die hoogtepunten gevonden zijn, moet je wel langs tal van stands met honingzoete negentiende- en vroeg twintigste-eeuwse kunst. Veel landschapjes vind je hier, en veel impressionistische strandgezichten van Israls, de gebroeders Maris en minder begiftigde volgelingen. Bij Kupperman uit Amsterdam, gespecialiseerd in vroeg-moderne kunst, springen de voluptueuze doeken van de weerbarstige Vlaming Constant Permeke aangenaam hard in het oog. Permeke doopte zijn penseel nooit in honing, maar in de zwarte kleigrond van zijn geboorteland.
Voor de belangrijkste zestiende- en zeventiende-eeuwse schilderijen en prenten is het raadzaam dat de bezoeker met de plattegrond in de hand de stands opspoort van Noortman uit Maastricht, van 'zeeschilder' Kattenburg uit Breukelen, de gebroeders Douwes uit Amsterdam, kunsthandel P. de Boer uit Amsterdam en de klein maar fijne kunsthandel van Salomon Lilian.
Bij De Boer vind je eigenlijk alles wat de zeventiende eeuw rijk was: landschappen, bloem- en dierenstillevens, zeegezichten en mythologische onderwerpen, vaak voorzien van originele signaturen en monogrammen, en met een uitgebreide herkomstgeschiedenis erbij. Hier hangen museumnamen uit de 'subtop': Jan Brueghel de Jonge, Adam Willaerts, Jan Weenix, Jan van Goyen en Jacob van Ruysdael.
Met name van deze laatste kunstenaar wordt een buitengewoon schilderij te koop aangeboden: een lieflijk boslandschap met boerderij, wat een uitzonderlijk motief is voor de schilder. Hier is de lucht niet het onderwerp - zoals gebruikelijk bij Ruysdael - maar de woning die bescherming biedt tegen, en tegelijkertijd opgaat in de natuur. Het doek draagt het monogram van Ruysdael en moet zo'n 1,5 miljoen opleveren.
Ook voor lagere bedragen kun je bij De Boer terecht. Zo is er een wandje met schitterende waterverf-op-paneel schilderingen van P. Holsteijn de Jonge. Curieus is de achterkant van een verfijnd stilleven met pauwen waarop de zeventiende-eeuwse kunstenaarsbiograaf Houbraken de kunstenaar roemt, vanwege zijn 'uitmuntend op paneel schilderen met waterverf'. Dit uitzonderlijke werkje kost slechts 11 duizend gulden.
Een ambivalent gevoel levert de stand van de in middeleeuwse handschriften gespecialiseerde Dorine Proske-van Heerdt op. Bij haar zijn onder meer prachtige verluchte bladzijdes uit laat-vijftiende-eeuwse getijdenboeken te koop. Een miniatuur uit 1480 van de presentatie van het Christuskindje in de Tempel, die is toegeschreven aan de Meester van de Raad van Wethouders van Rouen, is bewerkt met bladgoud en veel blauw - tekenen dat het hier een zeer kostbaar werk betreft voor een rijke opdrachtgever. De bladzijde is een sieraad, een verleidelijk bezit. Maar toch wringt er iets; en wel het zeer eenvoudige feit dat die bladzijde natuurlijk nooit bedoeld is om in haar eentje in een vitrine tentoon te staan. Deze bladzijde hoort thuis in een band, die eens met veel toewijding in elkaar is gezet en met toewijding is bestudeerd. Later is de band door iemand met koopmansinstinct uit elkaar gehaald. De bladzijden zijn per stuk verkocht tegen een veel betere prijs. Het boek is verdwenen.
Kunst en Antiekbeurs PAN Amsterdam. T/m 12 okt. Rai Amsterdam. Dag 11-20u.

Foto
	Osiris (ca.1300 v. Chr) en L'artiste au travail van Harpignies (1894). 'Six Dynastisch' paard (6de eeuw)

