	Inkoopkracht Superunie groter dan die van Ahold
	
Van onze verslaggever
AMSTERDAM
De nieuwe supermarktcombinatie De Boer Unigro treedt toe tot inkoopvereniging Superunie. Superunie wordt daardoor de grootste inkooppartij in Nederland met een marktaandeel van 30 procent, nog vóór Albert Heijn.
De Boer Winkelbedrijven was al jaren aangesloten bij de inkoopvereniging. Fusiepartner Unigro kocht zelfstandig in. Het toetreden van Unigro stelt Superunie in staat grotere kortingen bij fabrikanten te bedingen.
De Boer Winkelbedrijven en Unigro maakten in oktober hun fusieplannen bekend. Door de bundeling ontstaat een onderneming met een omzet van ruim 6 miljard gulden. De omzet van Superunie stijgt door het toetreden van Unigro tot ruim 13 miljard gulden. In de Nederlandse supermarktsector wordt Superunie daardoor de grootste inkoopcombinatie. Met het marktaandeel van 30 procent wordt Albert Heijn, met 26 procent, gepasseerd. Ook Radar, de inkoopcombinatie van Vendex Food en Markant met ongeveer 20 procent, blijft achter.

