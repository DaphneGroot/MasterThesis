	Lea Klooster ontwikkelde zich van uitkeringsgerechtigde tot eigenares van pedicure/schoenenzaak  'Als je meer wilt dan bijstand, moet je zien dat je eruit komt'
	Van onze verslaggeefster
Ineke Jungschleger

HILVERSUM
Lea Klooster (61) mocht van elk tientje dat ze verdiende, een gulden houden. Zo kon ze de watten en pleisters betalen voor de oefenklanten die ze moest behandelen voor haar pedicurediploma. Dat diploma hielp haar vijfentwintig jaar geleden uit de bijstand en werd het begin van een eigen zaak met vorig jaar bijna een miljoen gulden omzet en vijf personeelsleden in vaste dienst.
Drie verkoopsters en een bedrijfsleider in de schoenenzaak, een pedicure in de salon er achter. Er is een vacature voor een tweede pedicure, maar het arbeidsbureau stuurt haar steeds vrouwen die ervan afzien als ze horen dat ze moeten beginnen voor een salaris dat maar honderd gulden hoger is dan de bijstandsuitkering. 'Ik verbaas me er nog altijd over dat mensen de bijstand beschouwen als een normaal inkomen', zegt Klooster.
'Afgezien van het feit dat de gemeenschap het moet opbrengen, is het een inkomen dat nooit vooruit zal gaan. Je weet dat je over tien jaar hetzelfde zal hebben, want loonsverhoging is er niet bij. Ik moet er niet aan denken dat ik zelf nog steeds in de bijstand zou zitten. Als pedicure kun je goed verdienen. De eerste maanden moet ik ze inwerken, daarom betaal ik in het begin aan de lage kant. Een pedicurediploma is net zoiets als een rijbewijs: in de praktijk word je gecorrigeerd door de andere weggebruikers, en dan blijkt of je goed of slecht rijdt. Als het goed gaat, verhoog ik het salaris na een paar maanden.'
Haar pedicure is een jonge moeder die iedere dag onder schooltijd werkt. 'Gescheiden vrouwtje, drie kinderen. Niks geen bijstand, ze kan goed rondkomen van wat ze verdient.' Zo zag Lea Klooster ook haar eigen toekomst toen ze in 1969 naar de sociale dienst stapte omdat ze te weinig alimentatie kreeg om er met haar drie kinderen van rond te kunnen komen.
'Ik wilde snel een vak leren om de kost te kunnen verdienen. Dat hoefde niet, zeiden de ambtenaren. Ik had recht op een uitkering, als moeder van drie kleine kinderen. Ok, dat recht aanvaardde ik. Het was heel mooi dat het bestond, want de bijstandswet was er toen nog maar net, en v¢¢r die tijd moest je erin berusten als je man met een ander een tweede gezin begon. Maar ik heb die uitkering altijd gezien als een tijdelijke oplossing, om uit de acute problemen te komen en aan een nieuwe toekomst te werken.'
Er is nu veel minder werk dan omstreeks 1970, toen zij zelf bijstandsmoeder werd. 'Dat is een feit', zegt ze. 'Een deel van de mensen zal van een uitkering moeten leven, omdat er doodgewoon niet genoeg werk is. Daar kun je voor kiezen. Maar wees er dan ook tevreden mee en hou op met zeuren dat je niet genoeg geld krijgt. Als je meer wilt, moet je zien dat je eruit komt.'
Of zwart werken, zoals ook pedicures vaak doen. 'Hoe je zwart werk uit de wereld moet krijgen weet ik ook niet', zegt ze. Zelf is ze verlinkt toen ze huizen schoonmaakte om de schuld af te betalen die ze moest maken voor haar pedicureopleiding. Ze kreeg een oproep om bij de sociale recherche te komen. '''Wat deed u op dinsdag 28 augustus?'', vroeg me die ambtenaar. Geen idee, zei ik. ''Dan zal ik het u vertellen'', zei hij. ''U ging die dag om half negen de deur uit, met uw dochtertje achter op de fiets. U bracht uw dochtertje naar de kleuterschool en fietste toen naar dat en dat adres, waar u om negen uur aankwam en tot half twaalf bleef.'' Zo ging het door. Ze hadden me een week lang nagefietst, en daarna waren ze gaan aanbellen bij de adressen waar ik werkte. De vrouwen schrokken zich rot, alleen al van het woord recherche. Die zeiden meteen ja op de vraag of mevrouw Klooster hun werkster was.'
Haar verklaring dat ze geen andere mogelijkheid had om haar opleiding te betalen, hielp niet. 'Ik was er aan begonnen in de veronderstelling dat de sociale dienst het zou betalen. Daar zag het ook naar uit; ze hadden gezegd dat ik er aan kon beginnen. Toen het bericht kwam dat het niet mocht omdat er al veel pedicures waren, was het te laat, want de cursus was begonnen, en ik had een kleine tweeduizend gulden geleend bij vrienden. Ik moest iets doen om die af te betalen en het enige wat ik kon was schoonmaken. Regenjassen stikken, aan de lopende band, dat kon ik ook. Had ik v¢¢r mijn huwelijk gedaan. Maar dat moest van half negen tot vijf, dus dat was onmogelijk te combineren met drie kleine kinderen.'
Lagere school en anderhalf jaar huishoudschool had Lea Klooster toen ze op haar veertiende begon met draadjes afknippen bij de regenjassenfabriek. 'We hadden het thuis arm. Mijn vader was fabrieksarbeider. Ik had het gevoel dat ik het gezin redde met mijn loon. Later had ik spijt dat ik niet op school was gebleven. Ik trouwde op mijn zeventiende, en toen ik veertien jaar later scheidde, was ik zo stom als het achtereind van een varken. Op de cursus voor pedicure kon je komen zonder vooropleiding. Dat is trouwens nog steeds zo. Je kan het diploma in een jaar halen, met een avondcursus. Het is een mooi vak, als je het een beetje in je vingers hebt.'
Nadat ze gesnapt was door de sociale recherche, bracht een vriendin met een goede baan uitkomst. 'Zij was aan het scheiden en leverde mij twee werkhuizen: van haar ex-man en haarzelf. Allebei vrienden, dus als de recherche me weer achterna fietste, kon ik zeggen dat ik op visite ging.'
Toen ze haar diploma had, duurde het nog een paar jaar voordat ze genoeg verdiende om uit de bijstand te kunnen. 'Er ging vreselijk veel tijd zitten in het fietsen, van het ene adres naar het andere.' Twee vaste dagen in de geriatrische afdeling van een ziekenhuis brachten verlichting. 'Die demente bejaarden zaten niet te springen om gepedicuurd te worden, het was vaak een heel gedoe om hen zo ver te krijgen. Maar ik had daar een vast aantal klanten per dag, en ik verloor geen tijd met fietsen.'
Al snel kwamen er twee dagen bij, in een medische instrumentenwinkel annex pedicuresalon. 'In vaste dienst, dus toen werd mijn ziekenfonds betaald en kon ik uit de bijstand. Ik zie nog hoe mijn maatschappelijk werker alles bij elkaar optelde en zei: ''Gefeliciteerd, je kan er uit''.' Toen ze de winkel kon overnemen omdat haar baas ermee ophield, was ze opnieuw getrouwd. 'Mijn man maakte het voor mij mogelijk om de zaak te kopen door een hypotheek boven op de hypotheek van zijn huis te nemen.'
Van pedicuren kwam het verkopen van schoenen ('Als u op deze schoenen blijft lopen, heeft u over drie weken weer likdoorns'), met als resultaat een winkel waar de grootste collectie kinderschoenen van het Gooi vrolijk staat te glimmen naast orthopedisch schoeisel voor de moeilijkste voeten. Wie ook daar niet in kan, treft bij de firma 'Leos' op vaste dagen een orthopedisch schoenmaker die schoenen op maat maakt.
'''Ach mevrouw Klooster, wat heeft u het toch ver gebracht'', zei laatst een van mijn oudste pedicureklanten. ''Ik zie u nog aankomen, als een verzopen kat op uw oude fietsje''.'

Foto
	Lea Klooster FOTO BERT VERHOEFF - DE VOLKSKRANT

