	Gasrekening wordt zestig gulden hoger door koudegolf
	
ANP
ARNHEM
Door de koude van de afgelopen weken stijgt de gasrekening van een gemiddeld gezin met zestig gulden. Daarbij zijn eventuele bijkomende kosten voor het extra verwarmen met elektrische kacheltjes niet meegerekend.
Dit heeft EnergieNed, de vereniging van energiedistributiebedrijven, maandag in Arnhem bekendgemaakt. Volgens de organisatie is er tot nu toe per huishouden ongeveer honderd kubieke meter meer verbruikt. Het extra verbruik van gas is berekend tot en met afgelopen zondag.
EnergieNed vergeleek het verbruik vanaf oktober 1996 met het gemiddelde over de afgelopen dertig jaar. Tot half december was het verbruik normaal. De eerste twee weken van die maand lag het zelfs iets onder het gemiddelde.
Als de laatste maanden van de winter warmer zijn dan het gemiddelde, zal de kostenstijging uiteindelijk lager uitvallen, zo voorspelt EnergieNed.

