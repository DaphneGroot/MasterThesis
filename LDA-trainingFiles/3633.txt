	Ketting in jungle en stadhuis
	Van onze verslaggever
Roland de Beer

DEN HAAG
Het aardige van de Haagse 'In de Branding'-festivals - grote projecten die zich om het jaar rond n levende componist afspelen - is dat de Johan Wagenaarstichting Jan en Alleman inschakelt om te laten zien van hoeveel markten de componist in kwestie thuis is. Zo kom je bij Otto Ketting in de Branding allerlei Kettingen tegen.
Dat wil zeggen, Ketting staat voortdurend in een andere context. Maar het blijkt bij nader inzien steeds dezelfde Ketting te zijn.
Alleman is de film waarin Bert Haanstra in 1963 Nederland en zijn merkwaardige inwoners portretteerde. Ketting schreef er de muziek voor. Delen ervan klinken vanavond in een programma over de filmcomponist Ketting - wiens filmklanken en hogere kunstpartituren altijd twee kanten zijn geweest van dezelfde medaille.
Jan was hier zondag de dirigent Jan Stulen, die in het atrium van het Haagse stadhuis de geluidsvloed van een mega-corps in herkenbare banen moest leiden. Gespeeld werd Fanfares 1956 - daterend uit het jaar waarin Ketting ook een Komposition mit Zwlf Tnen fr Klavier schiep (niet lang voor hij als trompettist op tournee ging met de Glenn Miller All Stars der Lage Landen).
De trompettist die in Heck's lunchroom de klandizie opvrolijkte met operettewijsjes, en 33 jaar later als componist van de opera Ithaka het Amsterdamse Muziektheater opende, is niet alleen schepper van etherische klankwerelden, zoals die voorkomen in For Moonlight Nights en The Light of the Sun. Zijn oeuvre kan met evenveel recht worden beschreven als aards en tamelijk macho, zoals in het blazersstuk Time Machine, met zijn mitraillerende blazersakkoorden, of in de Symfonie voor saxofoons en orkest, waarin Ketting met aplomb van wal steekt, en niet meer ophoudt tot hij zijn ding gedaan heeft. Ook hier twee kanten van dezelfde medaille.
Maar het terrein van de jungle zal Ketting (62) vreemd zijn. Overbodig was de Time Machine-versie die het kwartet Kong zaterdag ten beste gaf in het popcentrum Paard. De jungleversie bleef nogal ver verwijderd van het ritmisch zo vaardig gestructureerde origineel. Met een blazerstoontje hier en een riedeltje daar leek Ketting even in gesampelde vorm het kopje op te steken, maar het was toch meer Kong dat hier zijn eigen ding deed (bas- en basedrumklappen via de maag laten resoneren in de schedel). Ketting zelf liet zich niet zien. De componist zal, vermoeid van het in ontvangst nemen van gul applaus bij het Residentie Orkest en het Rotterdams Philharmonisch (goed gevulde zalen), waarschijnlijk thuis hebben gezeten om naar de samenvatting van het voetbal te kijken.
Niettemin, het festival Ketting in de Branding ¡s een tijdmachine, en aan de vraag die het programma opriep - tot welke tijd hoort Ketting het meest: tot de periode rond 1960, de tijd van zijn eerste markante statements, of tot de jaren tachtig, toen zijn ster het hoogst gestegen was? - bleek Ketting zich telkens met succes te onttrekken.
Vroegere Ketting: het zoeken naar uitwegen uit starre vormen. Lieflijkheid in het streng-serile Due Canzoni uit 1957 (vrijdag gespeeld door het Residentie Orkest onder leiding van George Pehlivanian). Het verborgen saluut aan Ravels Tzigane, in het post-serile For Moonlight Nights (zaterdag Rotterdams Philharmonisch, onder Ed Spanjaard). Latere Ketting: de vrijheid nemen en er een vorm in ontdekken. Quasi-filmscenario's in 'reis'-stukken als Kom, over de zeen.
En altijd die kenmerkende akkoordblokken, met harmonische kleurtjes die ook de vroegere Van Vlijmen, Andriessen en Schat niet vreemd waren. Het beweeglijke koper. De wat toonlozer strijkers, tot die elkaar treffen in een liggend akkoord - het rechterpedaal van Kettings orkest.
'Rigiditeit tegenover speelsheid; steeds weer ontsnappen, zowel aan het ene als het andere', zei Ketting ooit in een interview met Ischa Meijer. Het is, met andere fraaie teksten van en over Ketting, opgenomen in een nieuw boek, Time Machine, onder redactie van Maarten Brandt en Ton Hartsuiker. Niet vaak bracht een componist, bij het schetsen van zijn ouders, tegelijk zijn eigen artistieke handelen zo kernachtig onder woorden.

Foto
	Koperblazers spelen op de gaanderijen van het Haagse stadhuis Otto Kettings 'Fanfares 1956'. FOTO GEERT VAN KESTEREN

