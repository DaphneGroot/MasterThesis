	Tomeloze complexiteit naast een ijle kap
	Kantoorgebouw inclusief stationspassage en winkels, Kennemerplein, Haarlem. Architect: Rudy Uytenhaak. Opgeleverd: april 1997.
Het station van Haarlem is, volgens velen, het mooiste spoorstation van Nederland. Het ligt niet alleen aan de twee trotse, sierlijke gebouwen die architect D. A. N. Margadant in 1905 als entree en uitgang heeft ontworpen. Hun gevels zijn voor de stad het gezicht van het station, maar zij zouden lang niet zo bijzonder zijn als daarachter niet die prachtige, negentig meter lange spooroverkapping had gestaan, met zijn extra hoge stoomkap, zijn gietijzeren kolommen en tal van uitbundig versierde bouwsels eronder.
Het station ligt alleen in een uiterst treurige omgeving. Aan de voorkant werd in de jaren zeventig een oerlelijk busstation gebouwd, met naargeestige kantoren en een parkeergarage. Aan de achterkant werd een lege vlakte als parkeerterrein gebruikt, in afwachting van een bestemming waarover men het in Haarlem maar niet eens kon worden. Al bleef daardoor natuurlijk wel de kans bestaan dat het allemaal ooit nog goed zou komen.
Die kans is nu voorgoed verkeken. In plaats dat terrein te gebruiken om daar het busstation naar te verplaatsen, zodat er nu eindelijk een mooie route vanaf het station naar het fraaie stadscentrum zou ontstaan, is de grond bestemd voor projectontwikkeling. In opdracht van NS Vastgoed en met voornaamste gebruiker de Rijksgebouwendienst is er nu een kantoorgebouw verrezen zo hoog als de stationskap, en zo diep als de hele vroegere parkeerplaats.
De massieve opzet is bewust gekozen. Door alle negenduizend vierkante meter kantoorruimte aan de oostkant van het bouwterrein te concentreren, kan de rest van het terrein een onbebouwde ruimte blijven. De architect Rudy Uytenhaak vond vooral dat de mooie boom die daar stond gespaard moest blijven en zag ook dat er dan een beschut plein kon ontstaan. Het was even slikken dat zijn gebouw dan 25 meter diep moest worden (twee keer zo diep als bij een normaal kantoor) maar vanuit stedebouwkundig oogpunt leek hem dat offer de moeite waard. Nu lijkt zo'n plein op tekening wel prachtig, maar in werkelijkheid raast er een drukke verkeersweg langs die de sfeer ernstig kan verpesten.
Aan gebrek aan ambities heeft het niet gelegen. Allereerst vallen natuurlijk die van de architect in het oog. Uytenhaak koos voor een expressief gebouw dat allerlei boodschappen uit moet dragen. Zo is de oostgevel een deels loze, houten wand met een groot gat erin en het logo van de NS erop: als signaal dat men via dit gebouw het station bereikt. De eerste en tweede verdieping, waar de meeste kantoorruimte komt, werd omgeven door 'open kantwerk' van beton: dat noemt hij 'de abstractie van een kantoor boven een stationsgebied' die de publieke functie van het station goed duidelijk moet maken. Vooral de hoofdingang tot de kantoren, op de hoek van het nieuwe plein, moet een ingewikkeld verhaal vertellen.
Hier komt men onder een luifel van glazen bouwstenen het kantoor binnen, waarna men via een stelsel van hellingbanen langs vier lichthoven wordt geleid die, diagonaalsgewijs, door het hele bouwblok zijn aangebracht. Juist ter plekke van die glazen luifel zou zich volgens dat stramien, als het gebouw nog langer was geweest, een vijfde lichthof hebben bevonden. Uytenhaak wil dat laten zien, in de vorm van een open voorportaal.
Dat is op zich een vondst, die echter zeldzaam rommelig uitpakt doordat alle toegepaste bouwmaterialen er samenkomen: het staalskelet, het kantwerk van betonelementen, een bakstenen onderpui, meranti-geveldelen en wit geverfde houten kozijnen. Het weerspiegelt zo een euvel waar het hele gebouw aan lijdt: het is zo complex dat het een veel te groot contrast vormt met de sobere spoorkap erachter. Er komt bij dat ook de maten van de nieuwbouw extra grof lijken, zo vlak naast die ijle kapconstructie van dat spoorstation.
Misschien wreken zich in deze overdadige vormgeving vooral de torenhoge ambities van de opdrachtgever. Ook de Rijksgebouwendienst, als voornaamste gebruiker, koos deze plek voor allerlei vernieuwingen. Dit is het eerste grote overheidskantoor waar mensen geen eigen werkplek meer hebben, maar - met uitsluitend een eigen trolley voor PC, dossiers en draagbare telefoon - telkens een voor dat moment geschikte werkplek moeten kiezen.
Fred Bour, directeur van de Rijksgebouwendienst Noord-West en initiatiefnemer van dit project, had berekend dat er dan twintig procent minder kantoorruimte nodig is voor hetzelfde aantal ambtenaren. Het hield in dat er behalve veel piepkleine werkkamers voor het zogenaamde 'concentratiewerk', vooral ook veel ruimte moest komen voor vergaderen.
Bour bedacht dit concept vooral met het oog op de lagere milieubelasting die het oplevert. Het is die fascinatie voor wat de overheid 'duurzaamheid' noemt, die het ontwerp misschien nog het meest heeft bepaald. Op dit gebied heeft Uytenhaak, in samenwerking met een bouwteam, inderdaad vaak inventieve oplossingen gevonden. Het is al een grote verdienste dat hij in dit diepe, massieve gebouw zoveel daglicht binnen laat vallen dat kunstlicht vaak nauwelijks nodig is.
Hij heeft dat in de eerste plaats bereikt door die vier grotendeels glazen lichthoven, het wordt ook bevorderd door de grote hoeveelheid glas in de gevels. Degrove betonnen schil rond het kantoor blijkt een functie te hebben: hij weerspiegelt het daglicht op de plafonds, die het vervolgens doorkaatsen naar de witgele bamboe-vloeren. Op die manier wordt het invallend daglicht uitgebuit en de zonnewarmte buiten gehouden.
Zo zit het gebouw vol vondsten die het geheel wat vriendelijker maken voor het milieu dan gebruikelijk: zo weinig mogelijk installaties, zo veel mogelijk natuurlijke materialen en de wc's worden gespoeld met regenwater. Dit werd nu eens niet bereikt met maatregelen achteraf maar met bouwkundige oplossingen. De Rijksgebouwendienst spreekt al trots van haar 'dynamische kantoor' en die dynamiek valt werkelijk aan alles af te lezen. Maar als zoiets wordt neergezet naast tijdloze schoonheid, zoals Margadants creatie, spiegelt het vooral gebrek aan harmonie.
Ids Haagsma
Hilde de Haan

Foto
	Het nieuwe kantoorgebouw in Haarlem van Rudy Uytenhaak. FOTO WIM RUIGROK - DE VOLKSKRANT

