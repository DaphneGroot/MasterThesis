	Ooit fanatiek activist in Iran, nu een wijs regisseur
	A Moment of Innocence van Moshen Makhmalbaf. In Desmet Amsterdam, 't Hoogt Utrecht, Chass Breda.
Voor Moshen Makhmalbaf was 1974 een cruciaal jaar. De sjah regeerde nog in Iran en hij was al twee jaar actief in de Islamitische stadsguerilla. De vurige activist werd opgepakt, toen hij een politieagent met een mes aanviel om deze van zijn pistool te ontdoen.
De agent was slechts licht gewond, maar de zeventienjarige Makhmalbaf zat de volgende vier jaar in de gevangenis. Waarschijnlijk had hij daar nog langer gezeten, als niet in 1979 de fundamentalisten de macht hadden gegrepen en hem onmiddellijk bevrijdden.
Als aanganger van het nieuwe bewind kreeg Makmalbaf alle ruimte, toen hij in het begin van de jaren tachtig films ging maken. Hij kreeg steun van het fundamentalistische Centrum voor de Kunst van de Organisatie ter verspreiding van de Islam. Maar naarmate hij zich als filmregisseur ontwikkelde, verwijderde hij zich van het het fundamentalisme.
Tegen de in Nederland wonende Iraanse socioloog Sharog Heshmat Manesh, die zojuist een zeer informatief boek over de Iraanse film heeft gepubliceerd (Zoon van de zon, uitgever Ravijn, ISBN 90-72768-48-5), legde Makmalbaf uit dat hij steeds 'zachter' werd. 'Absolutisme maakt plaats voor relativiteit, vrijheid wordt belangrijker dan rechtvaardigheid, het individu belangrijker dan het collectief.' De islamitische propaganda uit zijn eerste films heeft Makhmalbaf vervangen door de vraag wat waar of niet waar is.
Net als eerder in Salaam Cinema en Gabbeh speelt Makhmalbaf in A Moment of Innocence met veel plezier zijn geliefkoosde spel met fictie en werkelijkheid. Volgens Sharog Heshmat Manesh zijn de verhoudingen tussen fictie en werkelijkheid in de Iraanse cultuur anders dan bij ons. Fictie wordt nadrukkelijk gebruikt om de waarheid te zeggen, de werkelijkheid krijgt zijn vorm in kunst. Misschien is deze opmerking van Manesh evengoed een versluiering van de waarheid dat Iraanse filmers hun betoog over de werkelijkheid noodgedwongen in fictie vorm geven, zodat ze niet direct op kritische noten betrapt kunnen worden, terwijl ze voor elke goede verstaander precies laten doorschemeren wat hun standpunt is.
A Moment of Innocence gaat terug naar het incident met de politieagent in 1974. De betreffende agent meldt zich twintig jaar later bij het huis van Makhmalbaf om een rol te vragen in diens nieuwe film. Daar voelt Makhmalbaf niets voor, maar hij komt met een ander voorstel. Hij wil samen met de agent dat incident van toen reconstrueren. Ieder geeft zijn eigen versie. En dan blijkt dat de agent die scne heel anders ervoer als Makhmalbaf zelf. Makhmalbafs visie is z¡¡n waarheid, maar door de twee visies allebei een kans te geven laat hij de waarheid tegelijk in het midden, zelfs de mogelijkheid open houdend dat allebei de versies fake zijn.
A Moment of Innocence bevestigt Makhmalbafs uitspraak dat hij, ooit voor honderd procent overtuigd van de Islamitische waarheid, zich inmiddels in zijn leven niet meer bezig houdt met de vraag wat waar en niet waar is. Op zichzelf is dat al een daad van verzet, want inclusief een ontkenning van de islamitische waarheid. De fanatieke activist uit 1974 is een wijs man geworden. En een geweldige regisseur, wiens werk regelmatig in Iran wordt verboden, maar die net als Abbas Kiarostami kans ziet te ontglippen met films die op buitenlandse festivals voortdurend in de prijzen vallen.
Niet uit medelijden met die arme Iraanse stakkers die het thuis zo moeilijk hebben, maar om hun kwaliteit. Net als de onlangs uitgebrachte Gabbeh is A Moment of Innocence een prachtige film, diep in zijn eenvoud, wijs en geestig, slim en ontroerend, knap geconstrueerd en gespeeld. Kiarostami en Makhmalbaf zijn op dit moment gewoon twee van de interessantste en beste regisseurs ter wereld.
Peter van Bueren

Foto
	Maryam Mohamadamini in A Moment of Innocence.

