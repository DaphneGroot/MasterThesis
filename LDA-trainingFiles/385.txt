	Ouders leggen dood kinderen uit in afscheidsbrief
	Van onze verslaggevers
HOOFDDORP
In de woning in Hoofddorp waar woensdag drie kinderen van zeven, acht en negen jaar oud dood werden gevonden, heeft de politie een afscheidsbrief van de ouders aangetroffen. Daaruit blijkt dat het ombrengen van de twee jongens en het meisje in verband staat met het overlijden twee jaar geleden van hun oudste broer aan leukemie. De ouders konden de tragische dood van de toen negenjarige jongen niet verwerken.
De vader heeft gisteren tegen de politie gezegd samen met zijn vrouw verantwoordelijk te zijn voor de dood van hun kinderen. Volgens de politie heeft de vader geen verdere verklaringen afgelegd.
De 36-jarige man en zijn even oude vrouw zijn woensdagavond zwaar gewond opgenomen in het VU-ziekenhuis in Amsterdam. Daar hadden ze zichzelf gemeld. Beiden hadden ernstige steekwonden. Het is niet bekend of ze rechtstreeks van huis kwamen. In eerste instantie waren ze spoorloos.
Het echtpaar werd aangehouden op verdenking van betrokkenheid bij de dood van hun kinderen, nadat het ziekenhuis de politie in kennis had gesteld van de aard van hun verwondingen. Inmiddels liggen ze ieder in een ander ziekenhuis. Gezien hun medische toestand is het voor de politie niet mogelijk hen te verhoren.
Het staat niet vast op welke wijze de kinderen om het leven zijn gebracht. Ze hadden geen uiterlijke verwondingen. Er zal sectie en een toxicologisch onderzoek plaatsvinden, waarvan de uitslagen pas over enkele weken beschikbaar zullen zijn.
In de woning lagen verpakkingen van verscheidene medicijnen. Mogelijk zijn de geneesmiddelen toegediend aan de kinderen en ook aan de twee honden van het gezin. Deze dieren, Drentse Patrijzen, lagen eveneens zonder uiterlijke tekenen van geweld dood in de woning.
De politie was de woning in de wijk Bornholm woensdagavond binnengegaan nadat vrienden van het echtpaar alarm hadden geslagen. Zij waren ongerust geworden omdat bij het huis tot hun verbazing de deur gesloten bleef en de honden niet aansloegen.
Vorige week was de hulp van de politie ook al ingeroepen. De spanningen in het gezin waren kennelijk hoog opgelopen en de vader zou in overspannen toestand het huis hebben verlaten. Bij aankomst van de politie was de zaak gesust. De man zat binnen met zijn vrouw aan de keukentafel.
De vader, een tandarts met een praktijk in Amsterdam, had zich daarna ziek gemeld. De drie kinderen, die allen op de r.k.-basisschool Klippeholm zaten, waren de laatste dagen niet meer op school geweest.
Het schoolhoofd zegt niets te hebben gemerkt van spanningen in het gezin. 'Het was een doodgewone familie.' De meeste buren beschouwden het gezin als volstrekt normaal, 'een keurig en ogenschijnlijk gelukkig gezin'.
De kinderen speelden geregeld op straat, maar de ouders hadden weinig contacten in de buurt. Veel mensen in de nieuwbouwwijken van Hoofddorp leven tamelijk op zichzelf. De meeste bewoners werken overdag.
De tandarts onderhield klaarblijkelijk ook weinig contacten met collega's. Amsterdamse tandartsen kennen hem hooguit van naam. Hij was geen lid van de Nederlandse Maatschappij tot bevordering der de Tandheelkunde.
In de Hoofddorpse wijk Bornholm waren gisteren, zoals gewoonlijk, weinig mensen op straat. De luxaflex van de woning waarin de tragedie plaatsvond, waren neergelaten. Op het erf stond een kinderfietsje. Een voetbal lag onder de houten bank. Op het tuinmeubel had iemand een bosje bloemen neergezet.
Voor de verwerking van de gebeurtenissen in Bornholm is meteen geestelijke hulpverlening georganiseerd. Gistermorgen werden de kinderen van basisschool Klippeholm opgevangen door een team van vertegenwoordigers van politie, bureau Slachtofferhulp en schooldirectie.
Ouders van de schoolkinderen hebben een brief gekregen waarin op grote schaal hulp wordt aangeboden door onder meer de Riagg, de GGD en het Algemeen Maatschappelijk Werk. De politiemensen die de lichamen van de drie kinderen ontdekten, worden begeleid door collega's van het Bedrijfsopvangteam.

