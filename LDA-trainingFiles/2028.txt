	Zappen?
	Paul Weinands (21), student sociale geografie in Groningen: 'Ik ben een fanatiek zapper. Gemiddeld kijk ik twee tot drie uur televisie per dag, en die breng ik het grootste deel zappend door. Het programma-aanbod is gewoon heel slecht, je komt bijna nooit iets boeiends tegen. Waar ik langer naar blijf kijken? Iets heel luchtigs als een snelle schietfilm en een leuke clip. Of een goede documentaire over oude beschavingen. Die kijk ik gegarandeerd uit. Of ik moet een afspraak hebben.'
Marc Linssen, medeschrijver en bedenker van de SBS6-soap Goudkust: 'Ik kijk er helemaal niet van op. Ik zie het een beetje als de emancipatie van de kijker. Grappig dat de publieke omroepen daar zo van geschrokken zijn. Goudkust heeft weinig last van zappers. In het begin kijken er 200 duizend mensen en aan het eind 700 duizend. Als schrijver probeer je iedere scne zo aardig mogelijk te maken, maar ze hoeven niet voortdurend te pieken. We gaan er wel vanuit dat de kijker een aflevering uitziet. Om kijkers vast te houden, wordt de aftiteling steeds korter. Dat betekent ook mijn naam minder lang in beeld, ja. Daar lig ik niet van wakker. Hoewel, het getuigt wel een beetje van weinig respect.'
Wim Schepens, samensteller van het drie uur durende VPRO themaprogramma Fort Europa: 'Het verbaast me niet dat er veel gezapt wordt. Zeker als je ziet wat er allemaal voorbij trekt op het scherm. En er zijn zo veel kanalen. Ook het Journaal, met al die steeds korter durende items, werkt eraan mee. Maar ik maak me er geen zorgen over. Bij het maken van een themaprogramma ben ik niet continu aan het denken, hoe houd ik de aandacht van de kijker vast. Je moet mensen in het verhaal trekken en gewoon uitzenden wat je zelf interessant vindt. Onze lange programma's worden gemiddeld beter bekeken dan Noorderlicht en Lopende zaken. Het ligt ook aan het onderwerp. Bij Fort Europa viel het met 190 duizend kijkers een beetje tegen, maar in de zomer keken 650 duizend mensen naar een themaprogramma over vakantie.'
Nico Haasbroek, hoofdredacteur van het NOS Journaal: 'Zappen is leuk, dat is de moderne tijd. Ik zap zelf ook veel. Het wordt inderdaad wat vluchtiger. Nou en? Mensen doen daar altijd zo moralistisch over. Maar als er n programma is waarin weinig wordt gezapt, dan is dat het Journaal. Dat is deels traditie, deels omdat nieuws verrassend is. Maar het is een vergissing dat de items steeds korter worden, ze worden eerder langer. We brengen meer eigen nieuws en voor onderwerpen van een onthullend karakter heb je juist meer tijd nodig.'
Hans Lubberdink, hoofd afdeling jeugd bij de AVRO: 'Ik geschokt? Nee hoor, ik zap zelf ook regelmatig. Ik vind het wel jammer, je hoopt toch dat alles wat je maakt goed bekeken wordt. Wij richten ons vooral op kinderen en proberen natuurlijk de hele tijd de spanning erin te houden. Bij programma's als Tante Gazeuse en de Droomshow lukt dat goed. Kinderen hechten erg aan herkenbaarheid en continuteit. Het is geen wonder dat Klokhuis zo populair is. Met jongerenprogramma's zijn we sinds drie jaar gestopt, toen bleek dat die onvoldoende bekeken werden. Jongeren kijken graag naar soaps en dramaseries. Fort Alfa was bijvoorbeeld heel populair. Zoiets zou ik graag maken, maar het is duur, en wij hebben nu eenmaal voor kinderen gekozen.'
Raymond Buter, hoofd tv bij het advertentie-inkoopbureau Initiative Media: 'Mensen zappen niet omdat ze zich ergeren aan een wasmiddelenreclame. 80 Procent van de kijkers haakt niet af tijdens het reclameblok. Kijkers naar RTL 4 zappen minder, omdat de programmering perfect op de doelgroep is afgestemd. Neem een vrijdagavond, familieavond: Gtst, Heb ik dat? en vervolgens Baantjer, dat is toch perfect? Daar kun je de reclameblokken ook prima bij aansluiten.'
A. Rietbergen (83), bewoonster van bejaardentehuis Huize Kohlman in Arnhem: 'Ik begin 's ochtends om kwart voor 12 met Santa Barbara op RTL 4. Soms kijk ik naar de 5 uur show, maar vanaf zes uur is het vaste prik. Eerst het nieuws, en daarna Konmar. Kent u dat niet? Dat is een enig programma in een warenhuis, met Chiel van Praag. Daarna the Bold and the Beautiful, weer heel spannend tegenwoordig, en Goede tijden slechte tijden. De rest van de avond zap ik gericht, ik heb in de bode aangestreept wat ik wil zien. Ik eindig 's avonds laat met Oprah Winfrey, of met de herhaling van Santa Barbara, als ik dat 's ochtends gemist heb.'
Corine de Vries

