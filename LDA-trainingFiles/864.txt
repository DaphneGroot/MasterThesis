	Vluchtelingen in Zaire sterven van de honger
	Van onze buitenlandredactie
AMSTERDAM
In provisorische kampen in Oost-Zaïre sterven dagelijks tientallen Rwandese vluchtelingen en Zaïrese ontheemden als gevolg van uitputting en voedselgebrek. Volgens het kinderfonds van de Verenigde Naties, Unicef, is het sterftecijfer de laatste dagen onrustbarend toegenomen, vooral onder kinderen. De belangrijkste directe doodsoorzaken zijn malaria en diarree.
Het gaat om twee groepen vluchtelingen rond de stad Lubutu, tweehonderd kilometer van de grens met Rwanda. Ongeveer 120 duizend mensen zitten in Tingi-Tingi. Een groep van 60 duizend zit in Amisi, ruim zestig kilometer verderop. In Tingi-Tingi stierven maandag 23 mensen, onder wie twaalf kinderen van jonger dan vijf jaar. De dagen daarvoor overleden gemiddeld drie kinderen per dag. In Amisi is de toestand waarschijnlijk nog slechter, aldus Unicef.
Unicef schrijft de toenemende sterfte toe aan een nijpend voedseltekort. De mensen zijn zwak en kwetsbaar. Vluchtend voor rebellen hebben zij honderden kilometers te voet afgelegd. Als gevolg van de slechte bereikbaarheid is het zeer moeilijk om voedsel en medicijnen naar het gebied te brengen.

