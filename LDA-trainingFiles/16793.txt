Relikwieën van het Heilig Kruis.
Reliekschrijn met hout van het Ware Kruis, in de Heilig Grafkerk in Jeruzalem
Relikwieën van het Heilige Kruis, relieken van het Ware Kruis of kruisrelieken zijn de vermeende overblijfselen of relikwieën van het kruis waaraan Jezus stierf. In hoeverre de relikwieën van het Heilige Kruis echt zijn is onderwerp van discussie. Zo hadden in de middeleeuwen bijvoorbeeld dermate veel kerken een relikwie waarvan ze beweerden dat dit een stukje van het kruis was, dat Johannes Calvijn opmerkte dat al deze relikwieën samen genoeg hout zouden opleveren om een schip te vullen. Het merendeel van deze relikwieen is dus vals, en vermoedelijk gemaakt door rondreizende handelaren in de middeleeuwen.
De meeste kleine relikwieën van het Heilig Kruis die zich in Europa bevinden, komen van oorsprong uit Constantinopel. Deze stad werd veroverd en geplunderd tijdens de Vierde Kruistocht in 1204. De in deze stad buitgemaakte relikwieën zouden na de Heilige Kruisvinding door Helena vanuit Jeruzalem naar Constantinopel gebracht zijn.
De Santo Toribio de Liébana in Spanje zou volgens de overlevering het grootste relikwie in haar bezit hebben, en is daarom een pelgrimsoord voor rooms-katholieken.
