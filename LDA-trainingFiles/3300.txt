	Wandelen betekent componeren BIOGRAAF FORNER STELT MUZIEK VAN BRAHMS CENTRAAL
	ER BEVINDT ZICH in Nederland minstens n persoon, een mevrouw, die een wel heel bijzondere reden aanvoert als zij voor de zoveelste maal betrapt wordt op te hard rijden in haar auto. De Gelderlander althans berichtte in 1994 over haar. Zij had voor de derde maal de maximumsnelheid overschreden en daarvoor een heel curieuze reden opgegeven. Geen haast deed haar over de weg vliegen, geen noodgeval, geen te snelle bolide, geen machogedrag, maar Beethoven. Beethoven? Ja, hij. Als de autoradio een symfonie van hem uitzond, een pianotrio, of de Frhlingssonate, dan ging de snelheid van haar voertuig vanzelf omhoog. En niet zo'n beetje. Soms reed zij tegen de 175 kilometer per uur.
Beethoven inspireert wel meer op heftige wijze. Anthony Burgess, schrijver en componist, gaf hem een belangrijke rol in zijn roman A Clockwork Orange. Bendeleider Alex legt een directe, welhaast instinctieve relatie tussen Beethoven en geweld; filmer Stanley Kubrick vervolmaakte dat in zijn gelijknamige film. Wonderlijke krachten ontketende Ludwig en hij doet dat kennelijk nog steeds.
De vraag is of iemand ooit te hard heeft gereden op pakweg de Vierde Symfonie van Johannes Brahms, of zijn Deutsches Requiem, een van zijn strijkkwartetten of een paar Ungarische Tnze. Ik denk van niet. Daar is Johannes niet uitgesproken genoeg voor.
Brahms was veel grote componisten dank verschuldigd. Dat is vriendelijker uitgedrukt dan Friedrich Nietzsche heeft gedaan in het tweede nawoord bij zijn in 1888 verschenen Der Fall Wagner: 'Ein Meister in der Kopie.' Richard Wagner zelf ging nog wat verder, nadat hij in 1874 Brahms Triumphlied had gehoord: 'Hndel, Mendelssohn und Schumann in Leder gewickelt.'
Nietzsche's kritiek zou Brahms nog gemakkelijk hebben kunnen verdragen, want wat Nietzsche zelf aan composities heeft voortgebracht, zijn een paar armzalige brokstukken (fragmenten noemde hij die zelf) van slechte Schumann-imitaties. Maar Wagner is natuurlijk een echte collega.
Vakbroeder Hugo Wolf laat van zijn Haydn-Variationen weinig heel. Brahms' werk zou slechts n grote variatie op Beethoven, Mendelssohn en Schumann zijn. Wolf schrijft zelfs meer dan venijnig: 'Die Kunst ohne Einflle zu komponieren, hat entschieden in Brahms ihren wrdigsten Vertreter gefunden.'
Zijn hele leven heeft Brahms naast jubelende bewonderaars kritiek in deze zin moeten verdragen. Wolf ging wel erg ver. Heeft Brahms het daar dan naar gemaakt? Was hij niet modern, niet vernieuwend genoeg? Te conservatief? Uitvindingen zoals het elektrisch licht, de fonograaf van Edison en de trein wees hij niet af, maar de fiets kon in zijn ogen geen genade vinden, omdat wandelaars zich soms lam schrikken als ze ineens door zo'n stil voertuig worden gepasseerd. Van de trein maakte hij veelvuldig gebruik.
Wat is karakteristiek aan hem? De vraag: 'Houdt u van Brahms?' is na de gelijknamige film klassiek geworden. En velen antwoorden bevestigend. Maar een heel andere vraag luidt: wie was Brahms?
Johannes Forner, die naar aanleiding van Brahms' honderdste sterfdag een biografie schreef, weet het ook niet precies. Forner, docent aan de Leipziger Hochschule fr Musik und Theater en van 1973 tot 1981 dramaturg bij het Gewandhaus in Leipzig, komt echter een heel eind. Brahms was een man vol tegenstrijdigheden; vriendelijk en (soms) lomp, gevoelig en dan weer (vaak onbedoeld) tactloos, snakkend naar liefde, maar uiteindelijk altijd afwijzend, vele vrienden makend, maar dan wel zoveel dat je je kunt afvragen of dat wel echte vrienden zijn. Soms zweeg hij als hij had moeten spreken, of kwam hij veel te laat met zijn mening, of hij drukte die uit in muziek, maar wie voelt dat meteen aan? Zijn vriend, de violist Joachim, bijvoorbeeld vermoedde na een lange brouille dat Brahms een verzoeningspoging had ondernomen in de vorm van een compositie (Doppelkonzert). Hij had gelijk, maar de meeste gebrouilleerden misten dat vermogen. Verbale openheid en Brahms, dat paste niet bij elkaar. Brahms zou nooit aan een kringgesprek hebben deelgenomen.
Ook Brahms' verblijfplaatsen geven geen aanleiding tot conclusies. Ongelooflijk veel kamers heeft hij bewoond, in Duitsland, Oostenrijk en Zwitserland. Geen vaste levenspartner en dat vermindert vanzelfsprekend de kans op vastigheid, op een echt Heim. Hij had wel hier en daar vaste plekjes, in de Karlsgasse 4 te Wenen bijvoorbeeld, waar hij tot aan zijn dood (3 april 1897) geregeld kwam, maar dan wel steeds als onderhuurder.
Brahms koos niet. Dat is ook een keuze, maar maakt conclusies moeilijk, zo niet hachelijk. Wat Forner in ieder geval wel duidelijk maakt, is de invloed van natuur en landschap op Brahms' muziek. Hij noemt hem een zomercomponist.
In deze biografie schetst Forner geen grote historische lijnen, gebruikt hij geen psycho-analytische methode, maar blijft hij zich concentreren op de composities, en de persoonlijke omstandigheden waaronder ze totstandkwamen. Vandaar de conclusie zomercomponist. Want het valt op dat de meeste grote werken ontstaan in min of meer euforische zomerperioden, als de bewoning en bewassing goed zijn, het weer aangenaam en het landschap majesteitelijk, vol kleur en harmonie.
In n opzicht was Brahms consequent. Hij was matineus, indien aan al die gunstige voorwaarden was voldaan. Max Kalbeck (1850-1921), de eerste Brahms-biograaf die hem ook persoonlijk goed heeft gekend, beschrijft de periode in 1886 toen Brahms in Hofstetten verbleef, in de omgeving van het Zwitserse Thun. Eerst laat Brahms Kalbeck blij weten dat er genoeg goede Biergarten zijn. Als Brahms gelukkig is, staat hij 's ochtends om vier uur op, maakt een kleine wandeling langs de Aare, over de bedauwde velden, zet zijn eigen koffie in een koffiemachientje dat hij uit Wenen heeft meegebracht, ontbijt en gaat weer wandelen, maar dan veel verder. (Dat vroege koffiezetten heeft hij altijd gedaan, ook onder ongunstige omstandigheden.)
Forner ziet iets dubbels in dat wandelen, iets ambivalents. Krachtige grond, stevige stap, wijde vergezichten, en eenzaamheid; dit drukt ook verlangen uit. De illusie van eeuwige vrede? Enerzijds concreet contact met de aarde, de grond, anderzijds een hoge vlucht van de gevoelens en de gedachten. Wandelen betekent componeren. Brahms is een gezelschapsmens, maar niet als hij wandelt en/of componeert.
In Hochstetten moet hij veel gunstige dagen hebben gehad. Hij componeerde er zijn Tweede Cellosonate, zijn Tweede Vioolsonate, het Derde Pianotrio, en hij begint aan zijn Derde Vioolsonate, hoewel de voltooiing daarvan nog jaren op zich liet wachten.
Consequent vernoemt Johannes Forner zijn hoofdstukken naar plaats en zomer. Raadselachtig blijft Brahms' liefde voor Clara Schumann en de vreselijke periode dat Clara's zieke echtgenoot Robert verpleegd werd in een inrichting te Endenich bij Bonn. Juist in die periode was zijn verliefdheid het grootst. Er zijn biografen, Dieter Kuhn van Clara Schumann bijvoorbeeld, die dieper doordringen in dit menselijk drama van ongeluk. Forner plaatst de muziek van Brahms in het middelpunt. Daar is wat voor te zeggen, maar lezers willen in principe alles.
Had Brahms dan meer pech dan de gemiddelde medemens? Zijn stem was hoog, in weerwil van zijn stevige gestalte. Hij was een 'beer' met heldere, blauwe ogen en een baard, hij bezat atletische vermogens, hij kon uitstekend zwemmen, wist koprollen en salto's te maken, wanneer hij als oppas de kinderen Schumann moest bezighouden, maar hij droeg meestal ook broeken met te korte pijpen.
Zijn opvoeding zat niet mee. Zijn vader was hoornist, en later contrabassist in het Stadttheater van Hamburg; zijn moeder was zorgzaam, lief en vlijtig. Johannes had nog een broer, Fritz, en een zusje, Elise. Er bestaat een hardnekkige mythe dat Brahms al op jeugdige leeftijd in kroegen van al of niet verdachte signatuur geld moest verdienen voor de familie. Dat is niet waar. Breed hadden ze het niet, maar de schoolopleiding van Johannes was ordentlich. De pech is dat de ouders hun huwelijk niet in stand wisten te houden. En daar leed Johannes onder, zonder partij te trekken. Geen partij trekken? Is dat ook ambivalent? Of verstandig?
Verstandig of niet, op de lijst van melodiecomponisten staat Brahms vrij hoog. Veel van zijn werken beginnen weergaloos. De Vierde Symfonie opent iedere keer weer overtuigend, de Eerste Vioolsonate is ongevenaard, en sommige van zijn koorwerken zijn om door de grond te gaan zo mooi. De Vier ernste Gesnge opus 121 bijvoorbeeld. En als er mensen zijn die Brahms de invloed van Gesualdo, Bach, Monteverdi en Schtz in die koorwerken willen verwijten, dan lijkt mij een andere hobby voor die lieden aan te raden.
De muzikale zwakheid van Brahms zit soms in zijn dikke tertsenreeksen, of in een te volle pianobegeleiding. De uitwerking is niet altijd zijn sterkste punt, de orchestratie ook niet, maar zijn thema's, zijn melodien vergoeden veel, soms zelfs alles. Bij Brahms behouden de melodien iets waardoor het lijkt alsof je ze toch voor het eerst hoort.
Forner heeft er goed aan gedaan het werk centraal te stellen. Want gaat het daar niet om? Wij lezers zijn onbarmhartig, wij willen altijd meer: de mens, het werk, de omgeving, de invloed, de politiek in kleiner en groter verband, de geschiedenis, de waarderingsgeschiedenis enzovoort. Vonden wij (en Forner) maar wat prullenbakken van Brahms. Hij schijnt zoveel muziek te hebben weggegooid. Daar moeten nog veel meer onsterfelijke melodien bij hebben gezeten.
Louis Hout
Johannes Forner: Brahms - Ein Sommerkomponist.
Insel Verlag, import Nilsson & Lamm; 317 pagina's;  73,35.
ISBN 3 458 16849 4.

Foto
	Johannes Brahms, 1894. FOTO UIT 'BRAHMS - EIN SOMMERKOMPONIST'

