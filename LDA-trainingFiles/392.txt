	Aantal ongevallen met vuurwerk gestegen
	Van onze verslaggever
AMSTERDAM
Rond de afgelopen jaarwisseling hebben zich elfhonderd ongelukken met vuurwerk voorgedaan, voor het eerst in vijf jaar weer meer dan in het voorafgaande jaar. Er vielen drie doden. De zeer koude oudejaarsnacht heeft volgens de Stichting Consument en Veiligheid, die de cijfers bijhoudt, zeker bijgedragen aan de stijging.
'Mensen probeerden in zo kort mogelijke tijd van hun vuurwerk af te komen en hielden zich daardoor niet aan de gebruiksvoorschriften. Vuurpijlen werden bijvoorbeeld afgestoken uit flessen die in de hand werden gehouden, omdat ze door de vorst niet in de grond gestoken konden worden, zoals het hoort', zegt C. Meijer van Consument en Veiligheid.
'En nieuwjaarsdag was een dorado voor kinderen op straat. Er lagen veel meer restanten niet afgegegaan vuurwerk dan anders. Op nieuwjaarsdag en de dagen erna zijn er dan ook veel meer ongelukken gebeurd dan in voorgaande jaren. Maar liefst 45 procent van alle ongevallen deed zich op die dagen voor', weet Meijer.
Consument en Veiligheid, dat jaarlijks de vuurwerkslachtoffers inventariseert door een rondvraag bij de EHBO-afdelingen van ziekenhuizen, constateerde drie dodelijke ongelukken, waarvan in ieder geval twee te maken hadden met het afsteken van illegaal vuurwerk (mortier, bazooka of vuurpot).
Het leeuwendeel van het illegaal vuurwerk, met een geschatte omzet van 40 tot 45 miljoen gulden, is afkomstig uit BelgiÃ«. Volgens de Nederlandse Vuurwerkfederatie is rond de afgelopen jaarwisseling voor 75 miljoen gulden legaal vuurwerk afgezet, bijna 30 miljoen meer dan in voorgaande jaren.
Volgens Consument en Veiligheid is het in hand afsteken van vuurwerk de belangrijkste oorzaak van ongelukken. Het opnieuw aansteken van 'weigeraars' veroorzaakt 20 procent van de ongelukken. Knalvuurwerk is de oorzaak van bijna de helft, en vuurpijlen van 11 procent van alle ongevallen.
De stichting dringt er, gelet op het grote aantal ongelukken op Nieuwjaarsdag, bij de gemeenten op aan, vooral in de grote steden, de straten sneller te laten schoonvegen.

Foto
	Graphic; vuurwerkslachtoffers

