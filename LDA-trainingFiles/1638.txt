	Beurs bijna volledig in herstel
	Van onze verslaggeefster
AMSTERDAM
De Amsterdamse beurs ontwikkelt zich tot één van de meest beweeglijke in Europa. Na een daling van zo'n 13 punten op donderdag ging de Amsterdam EOE-index gisteren weer 11,54 punten omhoog naar een slot op 645,95.
'Ik denk dat het komt door de lage omzetten. Velen zijn nog op vakantie en andere houden hun kruit nog droog', aldus een handelaar die verwacht dat het maandag weer drukker wordt.
De aandelen openden al iets hoger omdat de koersen in New York donderdagavond niet waren gezakt. Vrijdagmiddag begon Wall Street nog eens een heel stuk hoger en stegen de koersen hier fors door.
Ook de beurs raakte gisteren goed in de greep van de Elfstedenkoorts. Bij gebrek aan ander nieuws concentreerden beleggers zich op fondsen die op de een of andere manier profijt zouden kunnen hebben van de Friese schaatstocht.
Niet alleen erwtensoep- en rookworstmaker Unilever steeg fors (2,30 gulden naar 301,60) ook Braat Beheer ging er hard op omhoog. De maker van kleding en textiel steeg 1,40 gulden naar 16,50. Beleggers denken dat schaatsers en duizenden toeschouwers zich zaterdag allemaal met wollen ondergoed tegen de felle kou zullen beschermen.
Chemieconcern Akzo kreeg er 8,70 gulden bij op 241. Het bedrijf zal deze winter nogal wat extra strooizout verkopen, zo redeneren beleggers. Een optimistisch rapport van effectenhuis Morgan Stanley over de aandelen hielp de koers ook omhoog.
Elsevier, dat een grote databank opzet voor wetenschappelijk nieuws, kreeg er 60 cent bij op 29,20. Wegener spoot 12,60 omhoog naar 173,50. Niet alleen het optimisme over de resultaten, ook de verkoop van het aandeel in TV 10 stemde beleggers positief.
Papierfonds KNP BT steeg 1,10 gulden naar 37,60. Het bedrijf maakte deze week bekend dat het een papierrecyclingfabriek verkoopt. Eerder maakte het bedrijf zich al populair bij beleggers door Italiaanse en Duitse papieractiviteiten uit te breiden.
Ook Aegon zette de stijging door na de spectaculaire overname van het Amerikaanse Providian die de verzekeraar deze week aankondigde. De koers ging 3,70 omhoog naar 112,50. Hiermee zijn de aandelen deze week 13,4 procent gestegen.

