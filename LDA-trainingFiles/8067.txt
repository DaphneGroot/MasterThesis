Rijnsburg.
Rijnsburg is een dorp in de gemeente Katwijk in Zuid-Holland. Het overwegend protestants-christelijke Rijnsburg staat vooral bekend om zijn bloembollenteelt en zijn vestiging van FloraHolland. Rijnsburg ligt in de Bollenstreek.
De gemeente Rijnsburg is per 1 januari 2006 gefuseerd met de gemeenten Katwijk en Valkenburg tot de nieuwe gemeente Katwijk met ruim 60 duizend inwoners. In 2006 had de plaats Rijnsburg 14.850 inwoners.
Geschiedenis.
Hoewel er voor de jaartelling al mensen op de gronden van Rijnsburg woonden was er in de zesde eeuw pas sprake van een echt dorp. De Friezen hadden zich hier gevestigd en archeologische vondsten wijzen erop dat sprake was van een elitaire nederzetting. Een kerkelijk geschrift uit 750 spreekt van 'Rudolfsheim dat nu Rinasburg wordt genoemd'.
Op 10 augustus 975 won graaf Dirk II in Rinasburg een gevecht tegen de West-Friezen. Uit dankbaarheid stichtte hij een kapel voor de heilige Laurentius.
Abdij.
Begin 12e eeuw stichtte Petronilla van Saksen een abdij voor adellijke nonnen, naast de Laurentiuskapel. Dertig abdissen zouden in de loop der jaren de abdij bestuurd hebben. In 1570 werd het klooster verwoest, maar de zuidelijke toren is bewaard gebleven.
Koningin Wilheminaboom.
Op 4 september 1898 werd de Wilhelminaboom ter ere van de achttiende verjaardag van prinses Wilhelmina, later Koningin Wilhelmina, feestelijk geplant. Deze boom, die in het centrum van het "oude" Rijnsburg geplaatst is, was tijdens de bezettingsjaren van de Duitsers (1940 - 1945) een symbool van lijdelijk verzet tegen haar bezetter. De Wilhelminaboom werd in de nacht van 30 op 31 augustus 1941 feestelijk versierd. Later werden wegens dit verzet willekeurig dertig inwoners van Rijnsburg opgepakt en gevangengezet in de strafgevangenis Oranjehotel in Scheveningen. De Duitse bezetter heeft enkele dagen hierna de boom getracht te vergiftigen, maar de Wilhelminaboom heeft tot heden stand gehouden. Het hekwerk is inmiddels wel aangepast.
Spinozahuisje.
Van 1661 tot 1663 woonde de Nederlandse filosoof Baruch Spinoza in Rijnsburg. Toen in 1896 een oud daglonershuisje te koop kwam, werd het door Willem Meyer geïdentificeerd als het huisje van Spinoza. Het werd aangekocht en in 1897 overgedragen aan de Vereniging Het Spinozahuis, die het nog steeds beheert.
Op 2 november 1920 bezocht Albert Einstein het Spinozahuisje. Einstein antwoordde later op de vraag of hij in God geloofde: "Ik geloof in de God van Spinoza, die zichzelf openbaart in de wetmatige harmonie van het heelal, en niet in een God die zich bemoeit met het lot en de handelingen van mensen."
Het hele huis is sinds 2012 in gebruik als museum. Er staat onder meer een boekenkast waarin Spinoza's boekencollectie is gereconstrueerd, zoals hij die bij zijn dood achterliet.
"Zie ook Spinozahuis voor Spinoza's huis in Den Haag"
Sport.
Eén van de grootste sportverenigingen van Rijnsburg is de voetbalvereniging Rijnsburgse Boys, die in 2005 haar 75-jarig jubileum vierde en in het seizoen 2005-2006, 2006-2007 en 2008-2009 afdelingskampioen werd. Het eerste elftal van Rijnsburgse Boys komt uit in de Topklasse Zaterdagamateurs.
Korfbalvereniging K.V. Madjoe bestaat uit circa 240 leden en maakt in de winter gebruik van de sporthal die op het terrein van de voetbalclub staat.
In Sportschool Multisport worden vele vormen van fitness beoefend. Ook wordt er les gegeven. Op vechtsportgebied wordt er les gegeven in karate en judo.
Tennisvereniging t.v. de Rijnkanters is gelegen aan het waterbospark. Het is opgericht op 20 juni 1974 en heeft 8 gravelbanen.
Show, concert en Marching band Flora Band is een over het hele land bekende band. Ze hebben vaak meegedaan aan het WMC kerkrade op het hoogste niveau. Er is ook een jeugdvereninging: de Jong Flora Band.
Zusterstad.
Siegen, Duitsland. (Sinds 1963. De stedenband is na de gemeentelijke herindeling in 2006 van de gemeente Rijnsburg op de gemeente Katwijk overgegaan)
