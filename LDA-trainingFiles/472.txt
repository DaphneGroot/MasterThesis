	Mestboycot boeren breidt zich uit naar het Westen
	Van onze verslaggever
HAARLEM
Na de Limburgse en de Gelderse Land- en Tuinbouwbond heeft woensdag ook de Westelijke Land- en Tuinbouworganisatie (WLTO) haar leden opgeroepen de mestboekhouding te boycotten. Aanleiding is het bericht dat het mestdebat in de Tweede Kamer voor de derde keer is uigesteld.
'Wij zijn de manier waarop de regering met de veehouders omgaat, spuugzat', aldus F. Lucassen van de sectie veehouderij van de WLTO. Zijn organisatie vertegenwoordigt vijfduizend veehouders in Noord- en Zuid-Holland en Zeeland.
Tot eind deze week mogen veehouders de verplichte mestboekhouding nog naar het mestbureau in Assen opsturen. Veel boeren zijn door hun standsorganisatie echter opgeroepen deze richtlijn te negeren. Een boycot van de mestboekhouding moet het protest van de veehouderij tegen het mestbeleid van het kabinet kracht bijzetten.
De WLTO gaat nog deze week collega-bonden polsen over het opvoeren van de boycot. De Friese Land- en Tuinbouwbond heeft al kenbaar gemaakt zijn achterban ook te willen oproepen de mestformulieren niet in te leveren.


