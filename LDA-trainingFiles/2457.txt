	'Het voetbal is losgeslagen'
	HET DAGBOEK van de Amsterdamse onderhandelaar Arie van Os is leesbare kost. Veertien dagen had de penningmeester nodig om, na de moeizame inlijving van de Costaricaan Ledezma, de transfer van Michael Laudrup van het Japanse Vissel Kobe naar Ajax af te ronden. En deze keer viel het nog mee: 'In de voetbalwereld heerst de totale gekte.'
Toen het huidige bestuur aantrad, in januari 1989, bedroeg de begroting van Ajax tien miljoen gulden. Voor ongeveer twintig miljoen gulden werd deze week Overmars aan Arsenal verkocht. Voor Brian Laudrup is Ajax bereid vijftien miljoen gulden te betalen.
Dit seizoen liep de begroting van Ajax op tot ongeveer zeventig miljoen. Het salaris van de topspelers is in acht jaar grofweg vervijfvoudigd. Wat de hoofdsponsor, ABN Amro, tot 1996 verdeeld over drie jaar aan Ajax schonk, ontvangt de club nu jaarlijks, tien miljoen gulden.
Penningmeester Van Os (60) voorzag dat niet in 1989 toen hij, afkomstig van de Amsterdamse beursvloer, toetrad tot het bestuur. 'Voetbal is veel sneller dan verwacht big business geworden. Helaas is dat besef in Nederland nog niet tot iedereen doorgedrongen. En wie onvoldoende alert is, loopt in Europa een achterstand op die niet meer is in te halen.'
Nederlandse (top-)clubs zijn het slachtoffer geworden van de prijsopdrijving op de transfermarkt. Nog slechts een enkele topspeler, Michael Laudrup bijvoorbeeld en de Duitse doelman Koch bijvoorbeeld die door PSV is gecontracteerd, is bereid de eredivisie als werkterrein te kiezen. Bovendien is de prijs spectaculair gestegen.
Van Os: 'En het eind van de stijging is nog niet in zicht. Voor een redelijke speler betaal je momenteel vier, vijf miljoen gulden. Een goeie kost tussen de tien en vijftien miljoen. En de hele goeien nog veel meer.
'Voor landen als Nederland, Belgi en Denemarken is die categorie onbetaalbaar. We hebben de miljoenen van de Overmars-transfer klaarliggen, maar voordat je een speler van zijn kaliber hebt gekocht. . .'
 -Die hele goeien willen niet in de Nederlandse competitie spelen, dat is ze te min.
'Op een enkele uitzondering na niet, nee. Laudrup wilde dat wel en daarom verliepen de onderhandelingen deze keer niet moeizaam. Hij wilde maar n ding, voor Ajax spelen, en zijn financile eisen waren redelijk. Hij koos voor de club en niet voor het geld. Maar evengoed zijn we nog heel veel geld kwijt hoor.
'Een vergelijking met Rijkaard is gepast. Rijkaard was ook al op leeftijd, als voetballer, maar ook een speler van wie de anderen enorm veel konden leren en tegen wie werd opgekeken. Als een speler met de klasse van Laudrup voor Ajax kiest, geven we een belangrijk signaal.'

-Maar Michael en wellicht Brian Laudrup zijn uitzonderingen.
'Wat de salarissen betreft kunnen we niet tegen Spanje, Itali en Engeland op. Maar wij kunnen andere dingen aanbieden. Ajax is een sociale club die in een mooi stadion speelt, in een prachtige stad, en een aangename voetbalcultuur heeft.
'Maar veel spelers zeggen inderdaad: wat heb ik in de Nederlandse competitie te zoeken? Desondanks krijgen we iedere dag, uit alle hoeken van de wereld, spelers aangeboden. Iedere dag. En daarvan is 99 procent onbruikbaar, niet goed genoeg.
'Heel wat mensen lopen tegenwoordig met spelers te leuren. Sinds het Bosman-arrest is er n¢g meer geld te verdienen. Clubs verdienen veel geld aan transfers, maar ook de voetballers zelf en niet te vergeten hun zaakwaarnemers. Het voetbal is losgeslagen.'
 -En aan de clubbestuurders die de transfermarkt op gaan, worden steeds hogere eisen gesteld.
'De afgelopen veertien dagen was ik iedere dag bij Ajax. Ik heb de mazzel dat ik geen baan meer heb. In de toekomst is een club als Ajax niet meer te leiden door parttimers.
'Wij, maar ook andere Nederlandse clubs met ambities, zullen veel professioneler te werk moeten gaan dan nu het geval is. Als er niets verandert, zal Nederland binnenkort in Europa als voetballand niets meer voorstellen.'

-En nu de volgende klus, Brian Laudrup van Glasgow Rangers kopen.
'Hij wil, wij willen en we hebben financieel met hem al overeenstemming bereikt. Evenals zijn broer heeft hij gekozen voor Ajax. Maar de voorzitter, Murray, wil niet meewerken. Of beter gezegd: niet meer meewerken. Dat verwijt ik hem.
'Ik heb Murray goed leren kennen toen we in de Champions League tegen Glasgow Rangers speelden. Hij is geen man die de prijs wil opdrijven. Maar er zit nog een flinke kink in de kabel.
'Ik vermoed dat de club geschrokken is van de reacties van de supporters op Brian Laudrups vertrek. En hij is te veel prof om het contract niet te respecteren.
'Aanvankelijk kregen we toestemming om met Brian Laudrup te onderhandelen en stond de transfersom vast. Maar later zei Murray dat Glasgow Rangers hem toch niet wilde laten gaan. Dat is onfatsoenlijk.'
'Toen wij Overmars met Betis Sevilla lieten onderhandelen, gaven we hem een richtprijs mee. Als dan later blijkt dat Arsenal bereid is dat bedrag te betalen, kun je als club niet meer terug. D t is een normale gang van zaken. Althans, dat zou het moeten zijn. Helaas is in deze tijd in het voetbal bijna niets normaal.'

Foto
	Ajax-penningmeester Van Os. FOTO XANDER REMKES

