Herman De Croo.
Herman Francies Joseph De Croo (Opbrakel, 12 augustus 1937) is een Belgisch liberaal politicus voor Open Vld.
Levensloop.
Verschillende voorouders van De Croo waren politiek actief. Zo was zijn vader burgemeester.
Herman volgde de klassieke humaniora in het Sint-Stanislascollege van de jezuïeten in Bergen en studeerde er af in 1956. Hij promoveerde tot kandidaat in de politieke wetenschappen (1960) en tot doctor in de Rechten (1961) aan de Université Libre de Bruxelles (ULB). Met een Fulbrightbeurs studeerde hij aan de University of Chicago Law School (United States) (1961‑1962).
Hij vestigde zich als advocaat aan de balie van Oudenaarde.
Lokaal bestuur.
Hij werd bij de lokale verkiezingen van 1964 verkozen tot PVV-gemeenteraadslid in Michelbeke en werd onmiddellijk burgemeester. In 1971 werd dit dorp een deelgemeente van Brakel ten gevolge van de fusie van Belgische gemeenten en werd hij politiek actief in de fusiegemeente Brakel.
Na een bestuursperiode in de oppositie, werd hij in 1977 schepen in Brakel en oefende deze functie uit tot einde 1982.
In 1994 werd hij opnieuw schepen in zijn thuisgemeente en in 2001 werd hij burgemeester.
Bij de lokale verkiezingen van 2012 was hij lijstduwer voor zowel de gemeenteraadsverkiezingen in Brakel als de provincieraadsverkiezingen voor Oost-Vlaanderen in het Provinciedistrict Oudenaarde. Om de vernieuwing op de lokale lijst te steunen, zette Herman De Croo een stap opzij ten voordele van zijn zoon Alexander, die lijsttrekker was en kandidaat-burgemeester. Aangezien familieleden niet gelijktijdig in de gemeenteraad mogen zetelen, verliet Herman De Croo na 48 jaar de Brakelse politiek.
Parlement en regering.
Herman De Croo werd verkozen tot volksvertegenwoordiger in 1968 en werd bij elke wetgevende verkiezing opnieuw verkozen. Van 1991 tot 1995 verliet hij tijdelijk de Kamer en werd verkozen als senator.
In de periode december 1971-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd. Tussen februari 1973 en maart 1974 zat hij er de PVV-fractie voor. Vanaf 21 oktober 1980 tot mei 1995 was hij lid van de Vlaamse Raad, de opvolger van de Cultuurraad en de voorloper van het huidige Vlaams Parlement. Na de verkiezingen van 25 mei 2014 verhuisde hij naar het Vlaams Parlement.
Eind jaren 80 verzeilde de PVV op nationaal niveau naar de oppositie en stelde zich op tegen de regeringen Dehaene I en II.
De partij onderging een metamorfose tot VLD. In 1995 werd De Croo verkozen tot partijvoorzitter. In deze functie volgde hij Guy Verhofstadt op, die hem op zijn beurt opnieuw opvolgde in 1997.
Op 3 juni 1998 werd De Croo benoemd tot minister van Staat. Toen zijn partij in de federale verkiezingen van 1999 vooruitgang boekte en een paarse coalitie gesloten werd, werd De Croo op 1 juli 1999 Kamervoorzitter. Hij oefende deze functie uit tot 11 juli 2007, waarna hij ondervoorzitter werd. Hij was ook voorzitter van het Federaal Adviescomité voor Europese Aangelegenheden, tot 2010.
De Croo werd in de aanloop van de regeringsvorming in 2010 aangesteld als koninklijk bemiddelaar, met de opdracht de impasse in de regeringsformatie (te trachten) op te lossen.
Hoogleraar.
In 1961 werd hij docent en in 1973 buitengewoon hoogleraar aan de rechtsfaculteit van de Vrije Universiteit Brussel (VUB).
In 1986 werd hij hoogleraar aan dezelfde faculteit.
Varia.
In april 2007 stelde hij in een interview met De Morgen dat Vlaams-nationalisten een mentale handicap hebben.
In 2009 werd De Croo behandeld voor een beginnende kanker aan de rechterstemband. De ziekte bleek niet uitgezaaid en hij werd in oktober van dat jaar genezen verklaard.
Op 2 september 2009 deed De Croo opnieuw een uitval naar de Vlaams-nationalisten. In Het Laatste Nieuws poneerde hij: "Geert Bourgeois en co mogen het gerust weten: hun zware bottines zijn nostalgie." Dit naar aanleiding van kritiek van Bourgeois op de Clouseau-single "Leve België".
Herman De Croo is getrouwd met advocate Françoise Desguin en ze hebben twee kinderen. Hij woont in Michelbeke, een deelgemeente van Brakel. Zijn zoon, Alexander De Croo, is eveneens actief binnen Open Vld.
