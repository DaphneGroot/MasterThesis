	Bouwfonds blijft in handen van gemeenten
	Van onze verslaggever
AMSTERDAM
Het plan om nieuwe aandeelhouders toe te laten treden tot het Bouwfonds Nederlandse Gemeenten, lijkt te stranden. De huidige eigenaren, de Nederlandse gemeenten, hebben geen zin afstand te doen van hun bezit.
Dat vermoeden uitte bestuursvoorzitter J. Simons van het Bouwfonds maandag tijdens een ondernemersbijeenkomst in Amsterdam. De gemeenten zijn wel sterk ge√Ønteresseerd in de aankoop van nieuwe aandelen. Volgens Simons is het denkbaar dat een voorgenomen emissie van 175 miljoen gulden volledig bij de huidige aandeelhouders wordt geplaatst en niet bij institutionele beleggers. 'Er zijn veel liquiditeiten bij gemeenten', aldus de bestuursvoorzitter.
Het in 1946 opgerichte Bouwfonds maakte eind vorig jaar bekend de deur te willen openzetten voor nieuwe aandeelhouders. Daartoe splitst het de aandelen in A- en B-stukken. De eerste categorie, goed voor 51 procent, blijft in handen van de gemeenten en is niet verhandelbaar. De stukken B kunnen ondershands worden verkocht aan institutionele beleggers.
Volgens Simons is deze maatregel een stap op weg naar een 'onvermijdelijke' beursgang. In dat geval zouden de gemeenten meer voor hun pakket kunnen beuren dan nu via een onderhandse verkoop. Vast staat dat het Bouwfonds binnen vijf jaar de markt voor de handel in eigen aandelen wil verruimen.
De huidige aandeelhouders mogen tevreden zijn over het resultaat van het Bouwfonds. De winst na belasting uit gewone bedrijfsuitoefening steeg vorig jaar van 106 miljoen gulden tot ongeveer 120 miljoen gulden.
In de tweede jaarhelft herstelde het fonds zich van een moeizaam begin van het jaar als gevolg van de lange winter. In het eerste halfjaar van 1996 verdiende het fonds 52 miljoen tegen 54 miljoen gulden in de eerste helft van 1995.
Het fonds breidde flink uit in commercieel onroerend goed, waarvan 120 duizend vierkante meter in aanbouw is genomen. In 1995 was dat slechts 25 duizend vierkante meter. Vorig jaar zijn 4300 woningen opgeleverd en er is voor 4,4 miljard gulden aan hypotheken verstrekt. Het Bouwfonds is de grootste projectontwikkelaar in de Nederlandse woningbouw en de op vier na grootste hypotheekverstrekker.
Het Bouwfonds kondigde ookeen samenwerking aan met de Bank Nederlandse Gemeenten (BNG). Ze willen samen een grondfonds oprichten voor een betere aanpak van de verwerving, ontwikkeling en financiering van nieuwe gronden.

