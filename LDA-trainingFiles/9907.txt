Jan van Veen (presentator).
Jan van Veen (Voorburg, 26 augustus 1944) is een Nederlandse radiopresentator en diskjockey.
Loopbaan.
Van Veen had programma's bij Radio Veronica (september 1964 - februari 1970), waar hij werd binnengehaald door programmaleider Willem van Kooten ('Joost den Draaijer'), die hem kende uit hun diensttijd. Na Van Kootens vertrek in 1968 werd Van Veen, die inmiddels een schoonzoon van een van de eigenaren was geworden, programmaleider. Daarnaast was hij verkoopmanager in het textielimperium van zijn schoonfamilie, de drie gebroeders Verweij. In 1970 verliet hij Veronica. Samen met Willem van Kooten presenteerde hij korte tijd programma's bij Radio Noordzee Internationaal (maart - mei 1971) en daarna bij het Nederlands publiek omroepbestel, onder meer de AVRO.
Hij werkte in 1969 mee aan het gelegenheidstrio Los Piratos (met zijn Veronica-collega's Lex Harding en Rob Out), dat een alarmschijf en een kleine hit behaalde met "Wij zijn piraten", een cover van het nummer "Na na na hey hey kiss him goodbye" van Steam.
Van Veens stem was vaak te horen in reclamespots en als voice-over op grammofoonplaten. In de hit "La lontananza (Het lied van de sirene)" van James Iotti in 1973 sprak hij over de Italiaanse coupletten heen. Een eigen single was "Meer", dat in 1974 een kleine hit werd. Twee jaar later in 1976 nam hij zelfs een kerstplaat op, te weten "Ik Geef Je Mijn Woord", die onopgemerkt is gebleven. In 1978 nam hij samen met onder anderen Patricia Paay en Willem Duyn een Nederlandstalige versie op van het door Jeff Wayne herbewerkte hoorspel "The War of the Worlds".
Bij Veronica, de AVRO en later bij Sky Radio heeft Van Veen jarenlang heftig-romantische amateurpoÃ«zie van luisteraars voorgedragen in het programma "Candlelight", steevast met de melodie van "Greensleeves" in de versie van Mantovani op de achtergrond. De titelsong van het programma is "Can I get there by candlelight" van David McWilliams. Het programma stopte op 30 januari 2003. Sinds oktober 2005 is Van Veen met zijn programma Candlelight te beluisteren via zijn eigen internetstation Candlelight Radio. Vanaf 19 mei 2008 is Candlelight terug in de ether, bij de Nederlandse muziekzender 100%NL.
Op Valentijnsdag 14 februari 2008 lanceerde hij zijn eigen datingsite "candlelightdating.nl" (inmiddels opgeheven) en in maart 2008 verscheen het eerste nummer van "Candlelight Magazine". Jaren daarvoor waren er diverse bundels verschenen met gedichten van luisteraars.
Van Veen bleef ook actief in de textielbranche, zowel met de broers Verweij als zelfstandig. Zijn bedrijf Candlelight Beenmode leverde panty's en kousen. Voor dit bedrijf waren op Sky Radio vaak reclamespots te horen. Omstreeks 1999 verkocht Van Veen de kousenlijn. In mei 2003 verkocht hij het gehele bedrijf, dat onder de nieuwe eigenaren in september 2006 failliet ging. Van Veen woont in Hilversum.
Koninklijke onderscheiding.
Van Veen werd op 11 mei 2009 benoemd tot lid in de Orde van Oranje-Nassau.
