Loesje.
De 'politieke partij' "Loesje" werd gepresenteerd door lijsttrekker Niels van de Griend (1986)
Loesje is de naam van een fictief meisje dat posters met kritische en/of humoristische teksten schrijft en in de openbare ruimte plakt. De teksten van Loesje worden gekenmerkt door een positieve en humanistische benadering.
Geschiedenis.
Loesje is opgericht door zes mensen uit diverse actiegroeperingen op 24 november 1983 in Arnhem. Aanvankelijk was onduidelijk wie achter de "plaxies" zat(en). Op 31 maart 1984 werd een vereniging "Loesje" en een stichting, genaamd "vrienden van Loesje" opgericht. In eerste instantie verschenen de posters alleen in Arnhem en omstreken. Langzamerhand verschenen de teksten ook in andere plaatsen in Nederland.
In 1986 kreeg Loesje landelijke publiciteit door mee te doen aan de verkiezingen voor de Tweede Kamer. De lijst kreeg daarbij 12.399 stemmen. Het was een publiciteitsstunt.
Eind 1986 vertrokken vijftien Loesje-leden naar Parijs, om daar mee te demonstreren tegen de plannen van de onderwijsminister Devaquet. Dat was het begin van Loesjes internationale carrière. Die kwam pas goed op gang in 1989, toen de Berlijnse Muur viel. In 1990, twee maanden na de Wende vertrokken vijf mensen naar Oost-Europa: van hun belevenissen werd een documentaire "Rode Peper" en een reisverslag gemaakt. Er werd een poëzie-inzamelingsactie gehouden voor het toen armlastige Polen. 500 gedichten werden ingezameld om het land erbovenop te helpen. In de zomer van 1990 raakten in twaalf landen, vooral in Oost-Europa, mensen geïnspireerd om met Loesje mee te doen. Posters verschenen in het Hongaars, Sloveens, Zweeds, Fins en Engels. Op 29 maart 1994 werd de stichting "Loesje Internationaal" opgericht.
Vanaf 2005 houdt Loesje internationaal kantoor in Berlijn en zijn er Loesjegroepen in meer dan 25 landen. In het buitenland richt Loesje zich met name op het bevorderen van de vrijheid van meningsuiting en vrijheid van expressie.
Sinds december 2010 heeft Loesje ook een winkel in Arnhem, in de Hommelstraat.
Rechtszaken.
De afgelopen 20 jaar is Loesje herhaaldelijk bij rechtszaken betrokken geweest. Daarbij ging het om de grens van het recht op vrije meningsuiting en de mogelijkheden van de overheid om dat recht te beperken. In meerdere zaken probeerden gemeenten bestuursdwang op te leggen aan Loesje en de organisatie verantwoordelijk te stellen voor het illegaal plakken van posters. Rechters stelden de gemeenten in het ongelijk. Het verweer van Loesje was dat zij niet verantwoordelijk is voor daden van derden.
Ook mensen die de posters plakten, zijn de afgelopen jaren betrokken geweest bij rechtszaken. De APV van veel gemeenten bevat een algeheel verbod tot het aanbrengen van posters, soms mag het op aangewezen plaatsen. Zo willen gemeenten de onesthetische aanblik en de overlast van een volgeplakte omgeving voorkomen.
De mogelijkheid om wegens redenen van algemeen belang de uitoefening van de grondrechten der burgers te beperken, is eveneens wettelijk vastgelegd in artikel 10 van het Europees Verdrag voor de Rechten van de Mens en artikel 7 van de grondrechten van het Koninkrijk der Nederlanden.
In sommige processen rond de plakkers van Loesjeposters werd geoordeeld dat het lokale verbod in overeenstemming was met het genoemde grondrecht. In andere processen werd de gemeente gemaand in voldoende aanplakplaatsen te voorzien. Wanneer dat niet gebeurde, was dat voor de rechter reden om de APV tijdelijk buiten werking te stellen. De plakker had enerzijds wel de APV overtreden; anderzijds bleef ook de gemeente in gebreke door een tekort aan openbare aanplakplaatsen. Voor de rechter was dit een reden om het desbetreffende artikel 'plakken en kladden' uit de APV tijdelijk buiten werking te stellen. De plakker werd ontslagen van rechtsvervolging.
Publicaties.
Loesje brengt sinds 1993 elk jaar een schoolagenda uit en er worden verjaardagskalenders, scheurkalenders en postkaarten uitgegeven.
Daarnaast verschijnt maandelijks het "Loesje bulletin", met verslagen van actieve leden én posters.
