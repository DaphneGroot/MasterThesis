	'Modernste plein ter wereld' krijgt verlevendigd uiterlijk
	Van onze verslaggever
Hans Horsten
 ROTTERDAM
Het nieuwe schouwburgplein in Rotterdam oogt niet direct als de plek waar je voor een intiem rendez-vous met je geliefde afspreekt. Het is eerder de entourage voor een ontmoeting tussen Robocop en Barbarella. De hydraulische straatverlichting, de digitale klokken op de drie stalen frames, het zacht verende plaveisel van rubber, hout en licht metaal, de melkweg van duizend lichtjes; het lijkt of een cineast bij de opname van een science fiction-film vergeten is zijn rekwisieten mee te nemen.
Op het plein komen verschillende stijlelementen uit het stedebouwkundige verleden van Rotterdam samen. De Doelen, het concertgebouw van de gebroeders E. en H. Kraayvanger en R. Fledderus uit de jaren zestig. De schouwburg van W. Quist ('de kist van Quist' in Rotterdams jargon) uit de jaren tachtig, en de Pathé Cinema, de 'super-bioscoop' van K. van Velsen uit 1995. Daartussen ligt als een ruimtelijke oase het plein dat de grootstedelijke skyline van het Weena met de wederopbouw-architectuur van de Lijnbaan moet gaan verbinden.
De landschapsarchitect Adriaan Geuze van het Buro West 8 wil op die plaats het 'modernste plein van Nederland' tot leven brengen. 'Voor de buitenstaander heeft dit gedeelte van Rotterdam nu al het meest eigentijdse karakter. Waar je ook kijkt; overal zie je functionele, strakke vormen en glas, staal en beton. Daar kun je niet aankomen met een plein dat een historische of pittoreske sfeer ademt. Dat strookt op geen enkele wijze met de omgeving'.
West 8 heeft de trukendoos wijd opengetrokken. Aan de hele oostzijde van het plein verschijnt net onder de oppervlakte een blauw verlichte ondergrondse waterstreep waar machinaal luchtbellen doorheen gepompt worden.
Er zijn meer gimmicks te vinden: waterfonteinen die op onvoorspelbare momenten spuiten en een mistfontein die kinderen tijdelijk aan het zicht onttrekt. Aan de westkant van het plein wordt over de totale breedte een zitbank van ruim zeventig meter geconstrueerd. 'Want daar staat elk moment van de dag de zon'.
De grootste blikvangers zijn de vier straatlantaarns die als de bewegende armen van een reusachtige robot in acht verschillende standen kunnen worden gezet. 'Het is een hydraulisch ballet. Voor het publiek wordt dit de grootste attractie', voorziet Geuze. 'Als het plein in het voorjaar in gebruik is genomen zullen de vier elk vol uur automatisch in een andere stand worden gezet. Dat moet zich ontwikkelen tot een ritueel zoals je dat ziet bij Buckingham Palace, waar de wacht ook op vaste tijden afgelost wordt.'
Dat de 35 meter hoge lichtmasten associaties oproepen met hijskranen, is niet toevallig. 'Dat weerspiegelt de dynamiek van de haven.' De stylist van de openbare ruimte heeft ook nog aan de romantiek gedacht. 'Het publiek kan de lantaarns zelf gaan bedienen. Tegen betaling van een gulden kun je het hydrauliek zo richten dat je je vriendin in het licht zet.'
De herinrichting van het schouwburgplein in Rotterdam kent een moeizame voorgeschiedenis. Het plein is feitelijk het dak van de daaronder gelegen parkeergarage. Door fouten in de constructie is het betonnen dak doorgezakt en gescheurd, wat de gebruiksmogelijkheden van het plein sterk reduceerde. Daar kwam de juridisch ingewikkelde operatie bij om de winkelpaviljoens aan de randen van het plein op te ruimen.
Vele architecten (onder wie Herman Hertzberger en Ben van Berkel) hielden zich de afgelopen twintig jaar met dit probleem bezig. In 1992 kreeg West 8 de opdracht een nieuw uiterlijk voor dit gebied te ontwerpen. Uitgangspunt van de gemeente is dat het nieuwe plein genoeg allure heeft om de centrale openbare ontmoetingsplek voor alle inwoners van de stad te worden. In zijn ontwerp combineert Adriaan Geuze een kosmetisch fraaie uitstraling met een doelmatig gebruik van de ruimte.
Geuze: 'We hebben de toplaag van de garage afgeschraapt en de oplossing gezocht in het gebruik van lichte materialen zoals metaal, hout en rubber. Daarmee hebben we zoveel gewicht gewonnen dat we nu alle kanten met het plein op kunnen. Er komen dozen met stopcontacten net onder het vloerdek van het plein zodat er in de openlucht theater en muziek kan worden gemaakt. Films in de openlucht zijn ook mogelijk want het projectiescherm kan in de grond verankerd worden.'
Het schouwburgplein nieuwe stijl (totale kosten: ruim 22 miljoen gulden) ligt enkele tientallen centimeters hoger dan de omliggende straten. Wandelaars moeten eerst enkele treden nemen voor ze het plein kunnen betreden. Gehandicapten kunnen gebruik maken van een licht hellende oprit. Verhoging van het plein is een bewuste keuze van Geuze. 'Daardoor krijgt het iets van een podium voor de stad.'
De ontwerper ziet de 'parade der Rotterdammers' al voor zich. 'Het plein is een oversteekplaats. Maar ook een plek om zinloos rond te hangen of het grootstedelijk landschap op je in te laten werken. Er zijn zoveel verschillende functies en gebruikers. Fun shoppers, jongeren met rollerskates, zakenmensen die er met secretaresse hun boterhammetje komen nuttigen, rondrennende kinderen, ouders die een terrasje willen pikken, flanerend schouwburgpubliek; je hebt een grote stad nodig om al die categorieën gebruikers bij elkaar te krijgen. Zeker van vier tot zes zal het er razend druk worden, want die uren vormen prime time voor een plein'.
De keuze van de materialen is daarom op multifunctioneel gebruik van het plein aangepast. De metalen panelen die als 'vloerbedekking' voor het middenvlak dienen liggen aan de kant van de Doelen met het profiel omhoog om wandelaars voldoende grip te geven. Aan de zijde van de schouwburg zijn ze juist met het profiel omláág gemonteerd. Een concessie aan de jeugd in het nabijgelegen Oude Westen die op dat gedeelte van het plein altijd voetbalde. Tegenover de bioscoop is een gladde epoxy vloer gelegd waarin herfsbladeren van zilverfolie zijn verwerkt. Dit wordt het domein voor de skaters.
Buro West 8 heeft de laatste jaren sterk aan prestige gewonnen door talrijke bekroonde projecten in binnen- en buitenland. Bij het herinrichten van het schouwburgplein voelde Geuze een sterke persoonlijke betrokkenheid. Hij woont in een van de Lijnbaanflats en zag dus ook in zijn vrije tijd constant uit over het plein.
Daar komt bij dat de landschapsarchitect zich Rotterdammer in hart en ziel voelt en weinig nuancering duldt als het om die plaats gaat. 'Dit plein hoort in de mooiste stad van de wereld. Rotterdam dus', zegt hij zonder een spoortje van twijfel.

