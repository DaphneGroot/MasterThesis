	De schittering van het woord 'Onder het melkwoud' van Dylan Thomas roept op tot zonde
	DE EERSTE NEDERLANDSE opvoering van Dylan Thomas' Onder het melkwoud maakte in 1957 zo veel indruk, dat dertig jaar later, bij een reprise van het stuk, de toneelrecensent van NRC Handelsblad zich nog haarscherp herinnerde hoe hij 'met het vaste voornemen om tot barstenstoe te zondigen' de schouwburg had verlaten. Daartoe opgezet door de zinnelijke Mae Rose Cottage (Femke Boersma) die kringetjes rond haar tepels trekt met lippenstift. 'Ik ben slecht. God zal mij doodbliksemen. Ik ben zeventien. Ik ga regelrecht naar de hel', zegt zij tegen de geiten. 'Ik zal zondigen tot ik barst.'
De vertaling van Hugo Claus was in 1957 al evenzeer een sensatie als het stuk van Dylan Thomas, die Under Milk Wood oorspronkelijk schreef voor de Britse radio. Op 19 oktober 1953, drie weken voor zijn dood, leverde Thomas de definitieve versie van het hoorspel in bij de BBC. Dezelfde dag vloog hij naar New York waar hij te veel dronk en de verkeerde dokter trof. 'I've had eighteen straight whiskies. I think that's the record', zei hij op 4 november tegen zijn Amerikaanse minnares Liz Reitell. De volgende morgen raakte hij in coma, kreeg dertig milligram morfine-sulfaat toegediend die hem vermoedelijk geen goed heeft gedaan en stierf op 9 november 1953 in St. Vincent's hospital in New York.
De dichter is 39 jaar geworden.
Toneelrecensenten in die jaren vijftig refereerden bij de Nederlandse premire van Onder het melkwoud met onverhulde afkeer aan de 'onzindelijke' levenswandel van Thomas, vol drank, buitenechtelijke seks en belastingschulden, maar de vertaling van Hugo Claus noemden ze eensgezind 'meer dan meesterlijk' en 'con-geniaal'. In de veertig jaar die sindsdien is verstreken, heeft niemand geprobeerd het 'waagstuk van de vertaling' - de typering is van Claus zelf - te verbeteren. Ook het RO-theater niet. De tekst van Claus is uitgangspunt van Guy Cassiers' regie die 30 mei in Rotterdam in premire gaat.
Claus was 27 toen hij het hoorspel vertaalde in opdracht van de Nederlandse Comedie. Dat deze vertaling een heksentoer zou worden, werd al duidelijk in die zo vaak geciteerde eerste zin van Under Milk Wood: 'It is spring, moonless night in the small town, starless and bibleblack, the cobblestreets silent and the hunched 'courters-and-rabbits'wood limping invisible down to the sloeblack, slow, black, crowblack, fishingboat-bobbing sea.'
Claus: 'Het is lente, nacht zonder maan in de kleine stad, zonder ster en bijbelzwart, de stille straten en het gekromde vrijers- en konijnenwoud hinken onzichtbaar naar de sleezwarte, trage, zwarte, kraaizwarte, sloepdobberende zee.'
Claus heeft 'de schittering van het woord' bij Thomas niet in woordenboek-Nederlands om willen zetten. 'In mijn equivalenten heb ik minder gezocht naar gelijklopende Nederlands-aandoende beeldvorming, dan naar een zo getrouw mogelijke vertaling', schreef Claus in 1957.
Onder het melkwoud is, zoals de ondertitel luidt A Play for Voices, een luisterstuk en lang niet elke theatrale uitvoering is sinds 1957 een succes gebleken. Er is geen plot, dramatische ontwikkeling ontbreekt. Er is alleen het verstrijken van tijd. Het stuk begint bij de morgenstond wanneer het vissersplaatsje Llaregyb en zijn bewoners ontwaken. Het eindigt op de 'tweede donkere keer in deze ene lentedag'. De gebeurtenissen zijn willekeurig - hoewel vaak ontroerend of humoristisch - en alledaags, maar het woordgebruik is dat niet. De lyriek is de actie van een 'normaal' toneelstuk, schreef Claus veertig jaar terug.
De taal van Thomas verraadt dat de woorden voor hem niet een doel zijn, maar een instrument. Hij werkte aan die woorden, hij kneedde zijn metaforen. 'In zijn pozie komt de lezer dicht bij dat waar Keats zo naar verlangde - een ''leven van gewaarwordingen'', zonder meningen of gedachten', schreef de dichter Stephen Spender ooit over zijn vriend Dylan Thomas.
En de dichter zelf was het daar volledig mee eens. 'Ik zal zo goed zijn als Keats, misschien wel beter', heeft hij als jonge tiener tegen zijn moeder gezegd. Dylan Thomas - zoon van een leraar Engels, opgegroeid in het stadje Swansea in Wales - wist op zijn achtste al dat hij dichter zou worden.
Wat Under Milk Wood in 1957 zo sensationeel modern maakte, is niet het grote aantal openlijke verwijzingen naar seksualiteit, maar het volledig ontbreken van moralisme. De verteller introduceert zonder waardeoordeel al de dorpelingen van de Llaregyb, of ze nu elkaars post lezen, vrouw nemen of moordgedachten koesteren, ze zijn hem even lief. Zelfs de rijmende dominee Eli Jenkins heft nimmer zijn vinger.

Gans goed of slecht is 't niet, ons leven,
dat gij ons bij het Melkwoud hebt gegeven
maar gij zult, ik weet het, van onze daden
de goede zijde zien en niet de kwade.
De adaptatie van Under Milk Wood tot toneelstuk vond voor het eerst plaats op het festival in Edinburgh, drie jaar na de dood van Dylan Thomas. Het succes was zo groot dat al snel Frankrijk, Nederland en Amerika volgden. De populariteit van het stuk werd gevoed door de mythe rond Thomas als archetype van de kunstenaar-bohmien. Hij rookte, zoop, neukte buiten de deur, was pas echt gelukkig in de kroeg waar hij bralverhalen afstak of op de vuist ging. Zijn dood op zijn 39ste maakte elke bijstelling van deze mythe onmogelijk.
Voor de bekendheid van zijn werk is dat niet slecht gebleken. Het dorp Laugharne - het Llaregyb in Under Milk Wood - in west-Wales waar Thomas woonde in 'the seashaken house on the breakneck of rocks', wordt jaarlijks bezocht door vijftigduizend Thomas-toeristen. Er zijn dichters die het met minder moeten doen.
Het hoorspel Under Milk Wood is het laatste voltooide werk dat de dichter Thomas heeft nagelaten. Zijn pozieproductie droogde in de jaren voor zijn dood op, iets waar Thomas zwaar onder gebukt ging. De mooiste lyrische gedichten, die zo vaak de onschuld van de kindertijd idealiseerden, dateren grotendeels van voor 1950.
And there could I marvel my birth day
Away but the weather turned around. And the true
Joy of the long dead child sang bur ning
In the sun.
It was my thirtieth
Year to heaven stood there then in the summer noon
Though the town below lay leaved with October blood.
O may my heart's truth
Still be sung
On this high hill in a year's turning.
(Poem in october)
'Dylans enige kapitaal is zijn jeugd', heeft de dichter W.H. Auden eens gezegd, 'als geld op de bank waaraan later niets meer is toegevoegd. Na een tijdje is het op.' De overlevering van dit citaat komt van Stephen Spender, die het twee jaar voor zijn dood in 1995 aan Vrij Nederland vertelde. Is Thomas net op tijd gestorven? vroeg de journalist. 'Ik denk het', antwoordde Spencer.
Vanaf 1950 vluchtte Thomas steeds vaker in lucratieve pozietournees in de Verenigde Staten, niet alleen weg van de onbeschreven vellen papier, ook om te ontsnappen aan zijn verknipte gezinsleven. Zijn leven met Caitlin Thomas-MacNamara is niet anders te omschrijven dan dat van kat en hond. Ze gingen elkaar regelmatig te lijf, waarbij Caitlin vaak won - 'zij was sterker', getuigden later Dylans drinkmakkers in Laugharne die in het lokale caf waar ook mevrouw Thomas zich regelmatig volhees getuige waren van de echtelijke kloppartijen. Toch moet er ook een merkwaardige verstandhouding tussen die twee hebben bestaan, alhoewel in de boeken die Caitlin na Dylans dood schreef, de dichter alleen wordt afgeschilderd als een egostische hondenkop, die loog, jatte en bedroog omdat hij nu eenmaal geloofde dat voor hem - als begaafd dichter - andere normen golden dan voor gewone stervelingen.
De vierde, en fatale reis, naar de VS had mede tot doel om Liz Reitell weer te zien, de Amerikaanse op wie hij tijdens zijn derde oversteek verliefd was geworden. Reitell, adjunct-directeur van de Poetry Center in New York, was voor Thomas gevallen toen ze hem in het voorjaar van 1953 op zijn hotelkamer moest dwingen een vroege versie van Under Milk Wood te voltooien. Dat was enkele uren voor aanvang van een al maanden uitverkochte hoorspeluitvoering. Thomas was een notoir deadline-overschrijder. Terwijl het publiek de zaal inkwam, schreef hij de laatste zinnen. De hoorspelacteurs kregen een minuut voor het doek op ging, nieuwe tekstdelen onder ogen. Gelet op die hectische taferelen, mag het een mirakel heten dat iemand op het idee kwam een microfoon en bandrecorder neer te zetten.
Zodoende is er van 14 mei 1953 een historische opname bewaard, de enige Under Milk Wood met de warme bariton van Thomas zelf. Hij doet vier stemmen, waaronder die van de verteller. Al vanaf de eerste zin is de luisteraar in Llaregyb met zijn merkwaardige bevolking. Als de tijd verstrijkt, zwerft de alziend verteller langs Willy Nilly, de postbode die alle brieven openstoomt voor hij ze bezorgt, de dichtende dominee Eli Jenkins, de melancholieke Captain Cat, de hitsige Mae Rose Cottage, de altijd ruziende mr. en mrs. Pugh die toch niet zonder elkaar kunnen, Polly Garter die haar dode minnaars bezingt, mr. Waldo die vreemd gaat en zijn roddelende buurvrouwen.
Er gaat een anecdote over de stem van Thomas, verspreid door acteur Richard Burton die samen met de dichter teksten insprak voor de BBC-radio. De hoorspelregisseur geeft Dylan opdracht in doodsnood 'mam, mam' te schreeuwen. En op het teken van de regisseur 'schreeuwde hij zoals ik nooit eerder gehoord heb, soms gefantaseerd heb. We waren allemaal verbijsterd', vertelt Burton. 'Op onze ruggen ging onzichtbaar, sinds eeuwen verdwenen, atavistisch haar rechtop staan.' Dylan zou in dit geval niet eens zijn sigaret uit zijn mond hebben genomen.
Hij is een zeer goed vertolker van zijn eigen klankgevoelige taal, die zo rijk is dat de toehoorder verplicht is intensief te luisteren. Die rijkheid is ook de valkuil voor elke theaterregisseur die nu eenmaal ook met visuele elementen werkt, wat zo kan afleiden dat de tekst verzuipt. 'We vertrekken vanuit Dylan Thomas' taal', heeft regisseur Cassiers bij het RO-theater aangekondigd. 'Onze intentie is dat de voorstelling ook als hoorspel moet kunnen bestaan - een live hoorspel, een theatrale versie van het hoorspel waarin de hele zaal benut wordt.'
De Belgische gastregisseur werkt in Rotterdam samen met de componisten Martin Vonk en Jaap de Weijer en videokunstenaar Walter Verdin. Met hen maakte Cassiers ook de uitbundig geprezen voorstelling Angels in America in 1995 bij het RO-Theater. Verdin heeft in Laugharne videopnames gemaakt die tijdens de voorstelling worden geprojecteerd op het hoofd van verteller Stefan de Walle en een klein scherm achter hem. Dat geheel is vervolgens ook te zien op een groot scherm. Cassiers wil zo 'de zintuigen afzonderlijk aanspreken' opdat de toeschouwer zijn eigen keuze kan maken.
Voor Cassiers is Onder het melkwoud niet alleen een portret van een dorp, maar ook van de dichter Dylan Thomas. 'Al die honderd figuren samen zijn Dylan Thomas.' En: 'Je volgt geen mensenlevens, maar de totaliteit. Je volgt de taal die tot leven komt.' Dat komt in de buurt van een 'leven van gewaarwordingen', de typering van Spender over de taal van Thomas. Het mooiste gedicht van Thomas, vindt Spender, is een van zijn schaarse latere werken, geschreven voor zijn in 1951 gestorven vader. Do not go gentle into that good night. Het slot:
And you, my father, there on the sad height,
Curse, bless, me now with your fierce tears, I pray.
Do not go gentle into that good night.
Rage, rage against the dying of the light.
Thomas' eigen vertrek ging via een delirium tremens, gevoed door die 'eighteen straight whiskies', wat dubbele whiskies zijn naar Engelse maten. Of het er echt zo veel waren, wordt overigens betwijfeld. Hij heeft Liz Reitell in het hotel maar anderhalf uur alleen gelaten, wat weinig tijd lijkt voor zo veel whisky.
Hoewel het leek of hij uit Wales was gevlucht voor zijn werk en zijn vrouw, bekroop zijn minnares op die hotelkamer in november in New York 1953 de gedachte dat Dylan en Caitlin iets hadden samen waar niemand ooit tussen had kunnen komen. Het was een echtverbond als tussen mr. en mrs. Pugh in Under Milk Wood. Die elkaar naar het leven staan, maar geen andere vorm van samenleven kennen. 'How lucky they are to be married', schreef Thomas in een brief over de Pughs, zonder ironie.
Reitell waakte bij Thomas in het ziekenhuis, waar hij in coma raakte. Zij bleef aan zijn bed tot mevrouw Thomas kwam overgevlogen uit Wales. Reitell begreep dat ze moest wijken. Caitlin Thomas raakte volkomen over haar toeren bij het sterfbed van haar man en moest acuut worden opgenomen. Zo kwam het dat zijn vrouw noch zijn vriendin bij Dylan Thomas waren toen hij met een nauwelijks hoorbare laatste zucht stierf op maandag 9 november even na het middaguur.
Onder het melkwoud, Dylan Thomas door het RO-Theater, regie Guy Cassiers, vertaling Hugo Claus, Schouwburg Rotterdam 30 en 31 mei, 4 t/m 14 juni.

Foto
	Dylan Thomas FOTO ABC

