	Rusland haalt laatste troepen uit Tsjetsjenië
	

Reuter, AP, AFP
MOSKOU
Rusland heeft zondag aangekondigd dat het zijn laatste troepen heeft teruggetrokken uit Tsjetsjenië. Daarmee is formeel een einde gekomen aan een militaire campagne die aan tienduizenden mensen het leven heeft gekost en uitliep op een vernedering voor het Russische leger.

'Ik kondig officieel aan dat zich vanaf vandaag geen enkele soldaat van het ministerie van Binnenlandse Zaken of het ministerie van Defensie meer Tsjetsjenië bevindt', zei luitenant-generaal Maslov, commandant van de troepen van Binnenlandse Zaken. Van deze soldaten, die het grootste aandeel in de strijd hebben geleverd, werden in het laatste stadium van de operatie 16 duizend teruggetrokken.
Veel eenheden van Binnenlandse Zaken zijn nu gelegerd in naburige zuidelijke regio's als Dagestan en Stavropol. Volgens de Russische media leven ze daar in onverwarmde barakken.
Jeltsin gaf in november opdracht tot de terugtrekking van de Russische troepen uit Tsjetsjenië. Moskou had zich vastgelegd op de terugtrekking in een vredesakkoord dat de toenmalige veiligheidschef Aleksandr Lebed in augustus met de Tsjetsjeense rebellen had gesloten.
Moskou houdt vol dat Tsjetsjenië deel van Rusland is. In het akkoord werd afgesproken dat over de uiteindelijke status van Tsjetsjenië pas over vijf jaar een besluit wordt genomen. Maar de rebellen tegen wie Jeltsin eind 1994 40 duizend Russische soldaten inzette zijn sinds hun aanval op de hoofdstad Grozny deze zomer opnieuw heer en meester in Tsjetsjenië.
Alle kanshebbers bij de Tsjetsjeense verkiezingen van 27 januari zijn rebellenleiders. Sommigen van hen, zoals veldcommandant Sjamil Basajev, wordt gezocht door de Russische autoriteiten voor bloedige gijzelacties in Zuid-Rusland.
Moskou hoopt dat de militaire leider van de rebellen, Aslan Maschadov, tot president wordt gekozen, omdat hij van de rebellenleiders nog de meest pragmatische is en de vredesonderhandelingen met Moskou heeft geleid. Maar het is allerminst zeker dat de nieuwe Tsjetsjeense leiding de rust kan herstellen . Vorige maand werden zes medewerkers van het Rode Kruis door onbekenden vermoord.
De veldtocht in Tsjetsjenië, die in enkele weken voltooid had moeten zijn, was vanaf het begin een grote mislukking. De slecht gemotiveerde Russische dienstplichtigen bleken het af te leggen tegen de kundige Tsjetjeense strijders, die hun eigen land verdedigden en in hun berggebied met gemak verrassingsaanvallen konden uitvoeren.
De Russische militairen schuwden daarom het rechtstreekse gevecht en namen hun toevlucht tot zware artillerie-en luchtbombardementen van Tsjetsjeense steden en dorpen. Daardoor zijn in de strijd naast duizenden Russische soldaten tussen de 40- en 100 duizend burgers omgekomen.
Onder druk van de publieke opinie was Jeltsin vorig jaar voor de presidentsverkiezingen gedwongen om een bestand met de rebellen aan te kondigen. Hij noemde de impopulaire Tsjetsjeense oorlog zijn 'grootste vergissing'.
Maar Russische conservatieven hebben felle kritiek op Jeltsins vredespolitiek in Tsjetsjenië. Viktor Iljoechin, de communistische voorzitter van de parlementscommissie voor Veiligheid, zei zondag dat de terugtrekking 'overhaast, kortzichtig en onvoorbereid' was. Samen met de verkiezingen van 27 januari zal het volgens Iljoechin 'de republiek Tsjetsjenië verder verwijderen van Rusland'.

