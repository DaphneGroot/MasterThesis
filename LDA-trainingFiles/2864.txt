	Beursgang HCI brengt Gerry Staartjes weer in Amsterdam
	Van onze verslaggever
Hans Faber
AMSTERDAM
Of hij de oudste ondernemer is die een bedrijf naar de Amsterdamse effectenbeurs brengt, weet Gerry J. Staartjes niet. Zijn begeleidende bankiers wisten hem wel te verzekeren dat hij de oudste bestuursvoorzitter van een Nederlands beursfonds wordt. Staartjes, topman van een concern dat wereldwijd actief is in de opslag, transport en distributie van chemische producten, is zesenzestig jaar. 'Ik ben nu zo oud dat beleggers niet meer kijken naar mijn leeftijd, maar vragen naar mijn opvolger', lacht hij.
Met die opvolging, zo bezweert de HCI-topman, zit het wel snor. Adriaan Hol (49), nu verantwoordelijk voor de activiteiten in de Verenigde Staten, Canada en Mexico, neemt in mei 1998 het roer over. 'Adriaan is al meer dan twintig jaar aan de company verbonden. Hij weet echt wel hoe het er bij HCI aan toe gaat.' Als commissaris zal Staartjes een oogje in het zeil houden.
Eigenlijk heet hij Gerardus Johannes, maar dat konden ze in Zuid-Amerika niet uitspreken. Gerry ging ze beter af op de Antillen, waar Staartjes in 1953 naar toe ging. De oud-Nijenrodiaan werkte er als journalist voor de Beurs- en Nieuwsberichten, toen de grootste krant van de Antillen, maar hij wilde ondernemen. In 1960 zag hij zijn kans schoon toen het handelsbedrijfje Holland-Colombia voorheen J & W. Wegman te koop stond. Het bedrijf handelde vanuit het Colombiaanse Barranquilla in gemporteerde chemische producten.
De koop werd gefinancierd door een groepje op de Antillen wonende particulieren, onder wie de nieuwe directeur zelf. 'Hadden we opeens een klein zaakje. In het eerste jaar draaiden we een omzet van zo'n 800 duizend dollar. Daar moest ik nog een man of twintig van betalen. Een vetpot was het niet.'
Bezuinigen op personeel heeft Staartjes evenwel nooit gedaan. 'Via mijn oude rector wist ik altijd oud-Nijenrodianen aan te trekken. Niet dat ik concurrerende salarissen kon bieden, in plaats van flinke salarissen kregen de expatriates als bonus aandelen in het bedrijf. Dat bood destijds natuurlijk weinig zekerheid, maar achteraf heeft niemand daar spijt van gehad. En zo kregen we gelijk de avontuurlijk ingestelde jongens in huis.'
Het aandelenplan heeft ervoor gezorgd dat HCI, zoals het bedrijf in de jaren '80 ging heten, een soort van familiebedrijf werd. 'Niet in de zin dat HCI in handen is van Staartjes en zijn nazaten', zegt Staartjes, maar 'iedereen is altijd betrokken gebleven'. Ook de 'vrienden van het huis', zoals hij de financiers van het eerste uur noemt.
Niet lang nadat Staartjes het bedrijf in handen kreeg, werden alle kaarten op Colombia en de omringende landen gezet. Het kantoor in Amsterdam werd gesloten. In een hoog tempo werden kantoren geopend in landen als Equador, Peru, Venezuela en Brazili. 'Wij waren op de juiste plek op het juiste moment', blikt Staartjes terug. 'Begin jaren '60 groeiden de industrien in die landen razendsnel, ook omdat de overheid het land voor buitenlandse concurrentie afschermde. Er was een enorme vraag naar grondstoffen. Die konden wij leveren.'
HCI groeide in die jaren uit tot het grootste distributiebedrijf van Latijns-Amerika. De overstap naar andere werelddelen was logisch en ging, zoals Staartjes zegt, 'bijna vanzelf'. 'Wij hebben het vak natuurlijk op de moeilijkste markten geleerd. Ondanks devaluatie, inflatie en een gebrekkige infrastructuur wist HCI het hoofd boven water te houden. In de VS en Europa is het makkelijker, daar zijn de markten stabiel.'
In de afgelopen tien jaar is HCI niet alleen teruggekeerd in Amsterdam, het bedrijf is via een reeks van overnames gegroeid tot wereldwijd de zesde speler in zijn soort. Er zijn ambities om verder te groeien. Staartjes: 'In onze branche is een consolidatie aan de gang. Onze leveranciers, Shell, Dow, Akzo enzovoort, willen het liefst zaken doen met n partij. Hetzelfde principe geldt voor onze afnemers. Ze stellen steeds hogere eisen, wat betekent dat je als leverancier flinke investeringen moet plegen. De kleintjes kunnen dat niet. Ze zoeken aansluiting bij grote partijen.'
Om die investeringen en de toekomstige groei te financieren gaat HCI op 31 oktober naar de beurs. De emissie moet ongeveer 240 miljoen gulden opleveren. Er worden minimaal 3,3 miljoen nieuwe aandelen en 2,1 miljoen bestaande stukken geplaatst, wat betekent dat een aantal 'vrienden van het huis' gaat verzilveren. De introductiekoers komt te liggen tussen 36 en 40 gulden. Ook Staartjes, met 14 procent grootaandeelhouder, mag zich na de beursintroductie multi-miljonair noemen. Niet dat hij al zijn aandelen verkoopt. 'Ben je gek, ik houd mijn geld gewoon in HCI.'

Foto
	Gerry Staartjes FOTO GUUS DUBBELMAN - DE VOLKSKRANT

