	Herfst van een patriarch
	OUDEJAARSNACHT 1995. Het jaarlijkse reveillon (nachtelijk eetfestijn) van Franois Mitterrand in zijn buitenhuis aan de Atlantische kust heeft een aanvang genomen. De getrouwen zijn weer gekomen. Jack Lang en zijn vrouw, partijvoorzitter Henri Emmanuelli en echtgenote, de Muniers, vrienden uit het verzet. Uiteraard is Danielle present en natuurlijk haar zuster. Bij elkaar twintig gasten zitten in gespannen afwachting aan een lange tafel. De gastheer laat nog op zich wachten.
Aan het hoofd van de tafel ontbreekt een stoel. Zijn stoel. In plaats daarvan is een sofa neergezet, waaromheen een paar nederige poefs. Zo heeft Danielle het bedacht. Dan kan Franois toch aanwezig zijn, terwijl hij niet meer in staat is aan tafel te zitten. Want Franois Mitterrand, voor iets minder ingewijden nog steeds Monsieur le Prsident, ligt eigenlijk op sterven.
Het gesprek stokt, de gasten kijken gespannen naar de slaapkamerdeur die nog steeds niet opengaat. Maar dan staat daar plotseling Mitterrand in de deuropening. Hij lijkt groter, opgewekter ook dan bij zijn toestand hoort. Hoe kan dat? Hij kan toch niet meer staan? Lichte verwarring aan de tafel, tot ze zien dat onder zijn oksels twee paar handen de president overeind houden.
Staan gaat niet meer, eten des te beter. Daar komen de oesters, zijn lievelingsgerecht, niet te zoute, platte oesters. De president verzwelgt een portie, nog een, en een derde. Hij kijkt voldaan. Dan is het tijd voor de ortolanen. Ortolanen zijn beschermde zangvogeltjes uit het zuidwesten. De jacht is strikt verboden. Ze vormen de hoogmis van de Franse eetcultuur en liefhebbers betalen er grif voor. Emmanuelli, die zijn machtsbasis in de streek van de vogeltjes heeft, wist er via zijn netwerk twaalf te pakken te krijgen. Niet genoeg voor iedereen, maar toch: een meesterstuk.
De gelukkigen werpen een stevig katoenen servet over hun hoofd, waaronder het vogeltje met huid en haar verslonden dient te worden. Eerst de kop, dan de pootjes, en ten slotte met n hap het lijfje. De president is het eerst klaar. Zijn ogen twinkelen, hij bedankt Emmanuelli met een gebaar. Als er nog een ortolaan over is, duikt hij nogmaals onder zijn servet. De tafel kijkt bezorgd. 'Dertig oesters, ganzenlever, brood, twee ortolanen. . . Hoe is het mogelijk?' Het is niet mogelijk. Een week later is Franois Mitterrand, 79 jaar oud, dood.
De uitgeschreven anekdote staat in het boek Le dernier Mitterrand van de journalist Georges-Marc Benamou. Dat boek zou je kunnen beschouwen als afleggertje van de herinneringen van Mitterrand, die Benamou aan het optekenen was toen de president voortijdig stierf, en die vorig jaar verschenen als Mmoires interrompus. De hoofdschotel van het nieuwe boek vormen niet de staatszaken, niet de politieke afwegingen, overtuigingen of ideen, maar de pijn in de door kanker verteerde presidentile buik, Mitterrands humeur, zijn dodelijke karakteriseringen van echte of vermeende tegenstrevers, zijn obsessie over zijn nagedachtenis, en zijn culinaire eigenaardigheden.
Desondanks, of misschien moet je zeggen daarom juist, is Le dernier Mitterrand onthullender en in ieder geval smakelijker leesvoer dan bijvoorbeeld het alleszins verantwoorde en inhoudelijk aanzienlijk vleziger werk van de gerenommeerde journalist Alain Duhamel, Portrait d'un artiste. Duhamel weegt Mitterrand een jaar na zijn verscheiden. Gezien zijn obsessie met zijn leven na de dood zal die zich in zijn graf omdraaien en postuum proberen Duhamel met zijn banvloek te treffen. Want hij eindigt als iemand die te licht is bevonden. Buitenlandse politiek: geen grote rol in Afrika gespeeld, niet in het Midden-Oosten, niet in de Noord-Zuid dialoog, niet in de NAVO. Grote missers bij de beoordeling van de Duitse vereniging, van de val van Gorbatsjov, van Bosni. Binnenlandse politiek: Frankrijk werd een meer ongelijke samenleving, meer individualistisch dan toen hij veertien jaar eerder aantrad. Zijn grootste fiasco: de werkloosheid. Duhamel: 'Wie niet van hem houdt, zal zeggen dat hij er beter voor heeft gezorgd zichzelf op de voorgrond te plaatsen, dan dat hij erin is geslaagd de positie van Frankrijk te versterken.'
Het politieke portret is tamelijk onbarmhartig, maar je hoeft niet eens zo'n goed krantenlezer te zijn om zelf tot zulke conclusies te komen, en dat is meteen de kritiek op Duhamels werk: meer een compilatie dan een originele analyse, meer samenvatting dan synthese.
Snel terug naar de ortolanen. Waarom is Le dernier Mitterrand, geschreven op een te literaire toon door een scribent die zich te veel heeft overgegeven aan eigen bespiegelingen, niet alleen smakelijke maar ook leerrijke kost? Vermoedelijk omdat de zieke, onevenwichtige president zich veel meer in de kaart liet kijken dan hij ooit had gewild. En passant onthult Mitterrand dat hij een Amerikaans plan heeft tegengehouden om de Turken bombardementen op Servi te laten uitvoeren. En tussen neus en lippen door komen we te weten dat Frankrijk nog altijd in staat is een atoomaanval op New York uit te voeren. Hoe het ook zij, die middernachtelijke schranspartij leert veel, zowel over Mitterrand als over de Franse politieke cultuur.
Het sleutelwoord is respect. Mag ook zijn honneur, allure, gloire - in ieder geval termen waar wij natte noorderlingen niets mee kunnen. Wij houden niet van eten. En wij kunnen ons dus ook niet voorstellen dat veel kunnen eten respect afdwingt. (Vorige week liet een Fransman met onverholen bewondering weten dat Chirac twee warme maaltijden achter elkaar op kan.) Eten is macht, zoals seks macht is. De Franse antropoloog Lvi-Strauss beschreef zowel eten als vrouwen als symbolisch ruilmiddel tussen machtige mannen.
Mitterrand, homme de femmes, ontboezemt zijn vijf gulden regels aangaande de damesomgang. Ze moeten in de dertig zijn, ze moeten uit het noorden komen ('De Latijnse zijn onbetrouwbaar, die uit het noorden houden echt van je.'), ze moeten zich niet opgemaakt hebben of sieraden dragen, geen mannequins zijn of danseressen. Tot slot: 'Brunettes, je moet brunettes hebben. Blondines, dat is niets, die zijn voor musea en de bladen.'
De verovering is een prestatie die macht bewijst - vandaar dat bastaarddochter Mazarine met haar moeder aan Mitterrands tombe stond. Want macht moet zichtbaar zijn, desnoods aan het graf. Je kunt aanvoeren dat Mitterrand een uitzonderlijk exemplaar was - hij zou zelf de eerste zijn; in het boek van Duhamel proeft hij zijn eigen carrire en concludeert dat het drie generaties zal duren tot er opnieuw iemand als hij zal opstaan - maar zijn manier van doen wordt door al die anderen, de Langs, de Emmanuelli's, de vrienden uit het verzet, vlekkeloos en onmiddellijk begrepen.
Hij was de ultieme representant van een politieke cultuur die draait om macht, persoonlijk uitgeoefende macht, op basis van het respect van een claque. Daarom zullen wij de Fransen nooit begrijpen. Fransen houden van macht, Nederlanders doen liever alsof macht niet bestaat. Benamou: 'Het lichaam van Mitterrand was het lichaam van ons allemaal geworden, een nationaal lichaam, het lichaam van een koning.' Voor Nederlanders een gruwelijke zin.
De stervende patriarch ontvangt. Hoopvollen, ambitieuzen, vleiers. Jack Lang, opgewekt: 'Ah, is Jospin nog niet op bezoek geweest? Tiens.' Bij persoonlijk uitgeoefende macht horen niet alleen vrienden, maar ook vijanden. Daaraan ontbrak het Mitterrand niet. In het Elyse zat hij, verscholen achter de immense maquette van de Trs Grande Bibliothque, met nog net voldoende adem en literaire adjectieven voor zijn tegenstrevers. Zijn meest geliefde vijand Michel Rocard is 'een ideale minister van posterijzaken'. Delors: 'Een stiekemerd, dat kun je aan zijn kop zien.' Gilles Martinet van de Observateur: 'die geile adder'. Ex-premier Balladur: 'een Ottomaanse wurger'. Kom er eens om bij Kok.
December 1995. De grote staking legt Parijs plat, maar Mitterrand is vastbesloten. Hij moet en zal naar een restaurant, trotseert de files alsook de blikken in het etablissement. De president bestelt zijn geliefde oesters, maar ze smaken niet. De eerste is te zout, hij proeft de tweede. Ook niet goed. De derde is niet plat genoeg. Hij bestelt een nieuwe portie, en keurt die weer af. Nog een poging. Niks. Het gezelschap valt stil. Op dat moment realiseert iedereen zich dat Mitterrand werkelijk stervende is.
Martin Sommer
Georges-Marc Benamou: Le dernier Mitterrand.
Plon, import Nilsson & Lamm; 250 pagina's,  51,25.
ISBN 2 259 18593 2.
Alain Duhamel: Portrait d'un artiste.
Flammarion, import Nilsson & Lamm; 320 pagina's;  49,20
ISBN 2 080 67074 3.

Foto
	Franois Mitterrand, december 1991. FOTO WIM RUIGROK-DE VOLKSKRANT

