	Amsterdamse wethouder wil scholen zelf laten kiezen voor bestemming extra geld 'Kleinere klassen leiden niet tot beter onderwijs'
	Van onze verslaggeefster
Xandra van Gelder

AMSTERDAM
Het is zonde van het geld om de klassen in het basisonderwijs te verkleinen, vindt de Amsterdamse wethouder van onderwijs, J. van der Aa. Zijn ervaring is dat het niet helpt. Scholen presteren niet beter met kleinere klassen, zegt hij, maar door hun organisatie.
'Het heeft te maken met goed management, precies bedenken wat je de leerlingen wilt leren, veel tijd aan de belangrijke leerstof besteden en heel nauwkeurig de prestaties van de leerlingen in de gaten houden. Dat levert veel meer op dan een kleine groep', aldus Van der Aa.
'Ik erger me zo vreselijk aan al die mensen die doen alsof kleine klassen automatisch beter onderwijs betekent. Dat is zo gemakzuchtig.' In Amsterdam leiden de kleine klassen in ieder geval niet tot goede cijfers. De helft van de scholen heeft al kleine groepen. Het zijn scholen met achterstandskinderen, voor wie bijna twee maal zo veel leerkrachten beschikbaar zijn.
Ondanks de kleine groepen presteren de leerlingen op die zogenoemde zwarte scholen slecht. Bij de Cito-eindtoets scoren ze zelfs 17 procent onder het landelijk gemiddelde.
'Als er zo veel extra geld in het onderwijs wordt gestoken, zou je toch betere resultaten moeten halen. Die leerlingen moeten op zijn minst even goed zijn als de gemiddelde Nederlandse leerling.'
De commissie-Van Eijndhoven heeft eind vorig jaar voorgesteld het aantal leerlingen in de laagste vier klassen te verkleinen tot twintig. Staatssecretaris Netelenbos van Onderwijs heeft dat voorstel omarmd. Hoe zij door klassenverkleining de kwaliteit van het onderwijs wil verbeteren, is nog niet bekend. De staatssecretaris heeft de Tweede Kamer beloofd dat zij in het voorjaar een plan zal presenteren voor de toekomst van de basisschool. Daarin zal zij aangeven hoe kleine klassen tot beter onderwijs kunnen leiden.
Van der Aa heeft er weinig vertrouwen in dat het ministerie weet hoe dat moet. 'Ik heb tot nu toe uit het ministerie niet één geluid gehoord dat duidt op zo'n inhoudelijke visie. Volgens mij weten ze niet hoe ze die kwaliteit willen sturen.'
De wethouder is het over één ding met zijn partijgenote Netelenbos eens: er is veel geld voor nodig om de kwaliteit van het onderwijs te verbeteren. 'Ik ben blij dat het basisonderwijs eindelijk weer op de politieke agenda staat.'
De wethouder vindt overigens wel dat groepen met 35 leerlingen te groot zijn, vooral omdat het werk voor de docent dan te zwaar zal zijn. Het is de kostbare verkleining naar twintig leerlingen waartegen hij zich verzet.
In Amsterdam is ruim 70 procent van de basisschoolleerlingen gedefinieerd als achterstandsleerling. De helft van de kinderen heeft allochtone ouders en heeft daarom recht op twee keer zoveel leraren. Eenvijfde van de leerlingen heeft laag opgeleide autochtone ouders en krijgt om die reden een kwart extra onderwijstijd.
De segregatie in het Amsterdamse onderwijs is verder doorgevoerd dan de verdeling van allochtonen en autochtonen over de wijken doet vermoeden. Bijna de helft van de scholen is zwart, een kwart is wit en de rest is gemengd.
'Er zijn nogal wat verschillen tussen die zwarte scholen', vertelt Van der Aa. 'De leerlingen op de vier beste zwarte scholen presteren boven het landelijk gemiddelde. Waarom zijn die scholen zo goed? Niet omdat zij kleinere klassen hebben.
'Het verschil zit ook niet in de achtergrond van de ouders. Dus het moet iets zijn in de organisatie van de school.'
De verschillen tussen de witte scholen zijn eveneens vrij groot, en ook die zijn niet te verklaren uit het aantal leerlingen per klas. 'Er wordt in Nederland te veel gekeken naar de leerlingen als variabele, maar we moeten veel meer naar de scholen kijken. Er zijn kennelijk scholen die heel goede resultaten halen. Hoe doen ze dat?'
Van der Aa, die regelmatig op werkbezoek gaat, zegt dat hij 'ziet' wat een goede school is.
'Op een slechte school is het rommelig, de leerkrachten zijn niet geïnteresseerd, de omgangsvormen zijn niet prettig en de kinderen zitten bijvoorbeeld met jassen aan in de klas. Het is moeilijk te omschrijven, maar iedereen kent het: als je een winkel binnenkomt, weet je ook meteen of het een goede zaak is. Dat voel je.'
De wethouder denkt niet dat de centrale overheid veel invloed op de kwaliteit van het onderwijs heeft. Het is de school die moet zorgen voor goede lessen. Van der Aa vindt dat de overheid veel meer aandacht moet besteden aan het controleren van de scholen. Instellingen die slecht presteren, moeten aangeven hoe dat komt en hoe zij de resultaten willen verbeteren. 'Ik houd met niet bezig met de pedagogiek en het lesprogramma, ik houd me bezig met de uitkomsten.'
De voorgestelde klassenverkleining zal jaarlijks zo'n 1 à 1,5 miljard gulden gaan kosten. Van der Aa weet wel wat hij met het Amsterdamse deel zou doen. 'Ik zou het aan de scholen geven. Zij moeten kiezen welke onderwijsvernieuwing het beste bij hun school en hun leerlingen past. De ene school verkleint de groepen, de andere kiest voor prachtig, duur materiaal, weer een ander investeert in computers en filosofieles. Mij maakt het niet uit. Als ze de kwaliteit maar verbeteren. Dat houd ik in de gaten. Wie goed presteert, krijgt extra geld. Wie, zonder aanvaarbare uitleg, slechte resultaten behaalt, verliest zijn rechten.'

Foto
	Wethouder J. van der Aa. FOTO BERT VERHOEFF - DE VOLKSKRANT

