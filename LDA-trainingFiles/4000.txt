	KLASSIEK: Curieus programma met Dallapiccola als hoogtepunt
	 Dallapiccola, Xenakis, Henze, Perezzani, door het Gustav Mahler Jugend Orchester o.l.v. Claudio Abbado. DG 447 115.
Piccola musica notturna of 'Kleine Nachtmusik' heet het orkeststuk dat Luigi Dallapiccola in 1954 componeerde op verzoek van de dirigent Hermann Scherchen. Het stuk heeft niets te maken met Mozart, maar alles met het gedicht Noche de verano, waarin Antonio Machado het beeld oproept van een verlaten stadsplein in een maanbeschenen nacht. Molto tranquillo: met zijn geheimzinnige bijna-stilstand vormt het de attractie van een nieuwe cd van het Gustav Mahler Jugendorchester onder leiding van Claudio Abbado.
Wat heeft de fijnslijper Dallapiccola intussen uit te staan met de ongelikte Iannis Xenakis? En wat mag Xenakis' 'stochastisch' geconcipieerde pianoconcert Keqrops uit 1986, dat op deze cd staat, in hemelsnaam van doen hebben met symfonische tussenspelen uit de opera Boulevard Solitude (1953), van het semi-avantgardiste opgewonden standje Hans Werner Henze?
Wat het met elkaar heeft te maken, is dat het in oktober 1992 allemaal op n concertprogramma stond van Wien Modern, het Weense festival voor nieuwe muziek waar Claudio Abbado de spil was. De bedoeling van het concert was de nadruk te leggen op de verschillen tussen de centrale componisten van de festivaleditie-1992. Ook het prijsstuk van het Weense internationale compositieconcours 1992 werd in premire gebracht, Primavera dell'anima van de Italiaan Paolo Perezzani.
Perezzani is een leerling geweest van Salvatore Sciarrino, de meester van het geluid-op-de-rand-van-de-stilte en de toon-op-de-rand-van-de-ruis, een miniaturist op wiens hele oeuvre de term 'kleine nachtmuziek' goedbeschouwd van toepassing is. Perezzani laat deze afkomst duidelijk horen in zijn Primavera dell'anima. Hij etaleert een vluchtige toontaal vol zachte trillers, tremolo's, glissandi en flageoletten - en pleegt en passant vadermoord met woeste paukenroffels en massale crescendi.
Aardiger nog dan de zonderlinge programmacombinatie, was het niveau waarop ze werd gebracht. Abbado's jeugdorkest (pianosolist was de Australir Roger Woodward) speelt met een rijpheid alsof het de stukken al jaren in studie had.
Aardig ook van de Weense omroep, dat die het concert registreerde in een levendige zaal-ambiance, zonder concessies te doen aan de duidelijkheid van het klankbeeld. Het aardigst was misschien wel Deutsche Grammophon, dat zich kennelijk een concertprogramma in de maag liet splitsen, in plaats van een programma te dicteren. Heeft het daarom vijf jaar geduurd voor de plaat uit mocht komen?
Blijft de vraag, hoe deze cd te plaatsen. Zetten we hem bij de X, om te onthouden dat Xenakis in Keqrops tegen zijn gewoonte in naar Stravinsky en Messiaen knipoogt? Bij de P van Perezzani komt hij niet te staan. De Italiaan herhaalt zijn vadermoord met de paukenroffel zo dikwijls, dat de lol er, ondanks de 'polyfonie van processen' die zijn stuk schijnt te dragen, gauw af is. We zetten hem bij de D.
Schnberg, Sciarrino, Ligeti, door het Chamber Orchestra of Europe o.l.v. Claudio Abbado. DG 449 215.
De echte Sciarrino staat met schitterend Autoritratto nella notte ('Zelfportret bij nacht') op een Abbado-cd die DG opnam bij een concert in Berlijn door oudere jongeren: het Chamber Orchestra of Europe, dat een paar keer per jaar bijeenkomt voor tournees en plaatopnamen. Het bestaat uit musici die vroeger avonturierden in een Europees jeugdorkest, en het avontuur niet meer willen missen. Tot de fluitisten van het eminente ensemble hoort Jacques Zoon, de voormalige solofluitist van het Concertgebouworkest.
Met de hobost Douglas Boyd is hij solist in het Doppelkonzert uit 1972 van Ligeti, een compositie waarin de solisten zich schijnbaar met de grootst mogelijke schroom uit het ensemble losmaken. Micro-intervallen en allersubtielste ritmische rimpelingen maken het tot een van de meest introverte concertstukken die er bestaan. De live-uitvoering zal vermoedelijk met glans kunnen concurreren met de (nog te verschijnen) uitgave in het grote Ligetiproject onder leiding van Esa-Pekka Salonen.
Minder fraai is de uitvoering van Schnbergs Kammersymphonie opus 9, die Abbado op de lessenaars liet zetten in de oorspronkelijke (niet vol-orkestraal maar relatief klein bezette) versie. Maar dan met meervoudige bezetting van de strijkerspartijen. De kennelijke bedoeling hiervan - het profileren van een monumentale gestiek, met behoud van kamermuzikale nauwkeurigheid in de muzikale mededeling - is tot de opnametechnici niet goed doorgedrongen. Waar Schnbergs polyfonie haar grootste rijkdom bereikt, is het resultaat een akoestische bruinebonensoep.
Wat we nog niet wisten, merken we nu: Sciarrino parafraseert, in alle hem kenmerkende vluchtigheid, de befaamde akkoordverbinding die het gezicht vormt van Schnbergs opus 9. 'Bij nacht' is dus eigenlijk 'met Schnberg'.
Roland de Beer

Foto
	Dallapiccola: Piccola musica notturna Sciarrino-Ligeti-Schnberg Claudio Abbado

