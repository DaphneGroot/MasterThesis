	Een revolver voor een journalist Ian McEwan zoekt de extremen op
	'GISTEREN HEB ik van half twaalf 's morgens doorgewerkt tot twee uur 's nachts. Tussendoor heb ik alleen wat lichaamsoefeningen gedaan, een keer gedoucht en met m'n vrouw gepraat. Een boek dat zijn voltooiing nadert geeft zo'n intens plezier. Het bevredigt op elk niveau: intellectueel, gevoelsmatig, sensueel.'
Hij grijnst bij de herinnering. Er zijn genoeg momenten dat het schrijven hem verveelt, of dat hij zich ergert om zijn onmacht. Maar op een dag als gisteren voelt hij zich meer levend dan ooit. Schrijven is het najagen van geluk, zegt Ian McEwan (1948). En soms is de jacht succesvol.
Dat heeft niets te maken met hoeveel regels zo'n dag oplevert. Al weet hij precies dat de oogst gisternacht 130 regels was, die hij zoals altijd hardop heeft gelezen. Eerder is het een doorbraak in de samenhang van het boek. 'Het is als wandelen in de countryside. Als mensen wisten hoe prettig dat is, zou het er niet meer zo rustig zijn.'
De M40, de drukke snelweg tussen Londen en Oxford, doorkruist op zeker moment de kalkige hellingen van de Chiltern Hills, waar je zelfs op een nationale feestdag zelden iemand tegenkomt. Als McEwan naar Londen moet, gaat hij vaak eerder van huis om daar te wandelen. Hij maakte al eens mee dat iemand hem staande hield en vroeg: excuseer me, maar is dit het Black Dogs-pad? Misschien dat nu Enduring Love wandelaars naar de Hills trekt.
Twee mijl ten noorden van het punt waar de snelweg door de heuvels snijdt, in een diep dal, daar moet het gebeurd zijn. Een man, Joe, heeft zojuist zijn liefje opgehaald van het vliegveld. Hij neemt haar mee voor een wandeling. Dan ziet hij hoe een ballon, een grote grijze ballon, zo groot als een huis en met de vorm van een traan, over de weilanden stuitert. In de mand zit een kind, aan een touw bengelt een man die vergeefs probeert de ballon te verankeren.
Joe rent met vier anderen, die als uit het niets tevoorschijn komen, op de ballon af. Ze grijpen het touw en weten het gevaarte tot staan te brengen. Dan wakkert de wind opnieuw aan. Gevijven gaan ze het luchtruim in. Houden ze alle vijf vast, dan kunnen ze de ballon misschien in toom houden. Maar zodra iemand loslaat, zal de ballon hoogte winnen en wordt het voor de anderen moeilijker om levend de grond te bereiken.
Minutieus schetst McEwan het decor van die dreigende ramp, 'zo helder als een snookertafel met lampen erboven'. Beeld na beeld tovert hij ons de handeling voor ogen, met de gedachtenflitsen en overwegingen die erbij horen. Elke seconde is tot de rand gevuld met drama. Totdat de vijf mannen de lucht in worden gesleurd, hun handen verkrampend aan het touw van die ballon zo groot als een huis.
Dat eerste hoofdstuk van Enduring Love is een meesterproef. Elke zin brengt het dilemma dichterbij dat zich onvermijdelijk aandient: wie loslaat redt misschien zichzelf, maar brengt de anderen in gevaar. Aan de ankerlijn van de ballon wordt een existentile vraag geformuleerd: wat is sterker, zelfbehoud of gemeenschapszin?
De situatie is als een laboratoriumopstelling voor menselijk gedrag. 'Vijf vreemden worden gedwongen een rationele oplossing voor een probleem te zoeken', analyseert McEwan. 'Zodra iemand de rangen verbreekt, gaat het mis. Er is geen hirarchie, geen leider. Dus komen ze niet tot samenwerking en kan de chaos heersen.'
Lange tijd wist hij niet of de scne zou passen in het boek. Uiteindelijk heeft hij de ballonramp toch gebruikt. Vanwege de dynamiek, om de hoofdpersonen te introduceren en het decor te schetsen. Maar ook omdat de scne raakt aan het hart van het boek: een diep verlangen naar redelijkheid.
Na die eerste hoofdstukken neemt het boek een wending. Joe wordt benaderd door Parry, een van de mannen met wie hij aan de ballon bungelde. Parry ontpopt zich als een stalker van het meest vasthoudende soort. Hij bestookt Joe met telefoontjes, wacht hem op voor zijn huis, gaat al zijn gangen na. Waarop wetenschapsjournalist Joe ontdekt dat Parry lijdt aan een van de meest vreemde schijngedaanten die de liefde kan aannemen.
Hoofdpersonen in boeken van McEwan worden altijd zwaar op de proef gesteld. Ze raken in de supermarkt hun zuigeling kwijt (The Child in Time), vallen in Veneti in handen van een perverse snoodaard (The Comfort of Strangers), moeten in Berlijn een lichaam zien kwijt te raken (The Innocent), of dienen af te rekenen met hellehonden op een bergpad (Black Dogs). De druk op hen wordt zo groot, dat ze in de verleiding komen het recht in eigen hand te nemen. McEwan plaatst zijn romanpersonages voor een morele keuze, en onthult met hun antwoord iets over de tijd waarin zij, en wij, leven.
Ook Joe uit Enduring Love kiest een radicale oplossing. Een keurige journalist die een revolver aanschaft, is dat niet bizar? McEwan ontkent. 'Ik ben bang voor verveling. Er moet een beat in het schrijven zitten. Het is een kwestie van je palet; ik wil geen grijstinten en viesgroen, maar levendige kleuren.
'Trouwens, wat had Joe voor keuze? Hij doet aangifte bij de politie en er gebeurt niets. In het restaurant wordt iemand aan de tafel naast hem neergeschoten. Wat kan hij nog doen?'
McEwan noemt zelf de mogelijkheden op: goed, Joe had weg kunnen gaan, maar dan moest hij z'n vrouw achterlaten. Hij had haar kunnen meenemen, maar dan moest ze haar baan opgeven. 'Ik kan me voorstellen dat hij een pistool koopt', concludeert de schrijver. 'Toen er hier in de buurt veel werd ingebroken, sliep ik met een honkbalknuppel naast m'n bed. Al weet ik niet of ik zou slaan.'
Ian McEwan woont in een stil straatje aan de rand van Oxford, waar de huizen zich scharen rond een weelderig parkje. Naast de strak geverfde voordeur staat een ijzer om de modder van je schoenen te schrapen. Zachte kleuren domineren de woonkamer, waarin de haard met namaakhout gloeit. Tijdens het interview belt zijn zoontje, kind van de vrouw van wie hij een paar jaar geleden scheidde, om te melden dat hij ziek is. McEwan stelt hem gerust, zo goed als dat door de telefoon gaat.
Met generatiegenoten als Martin Amis en Graham Swift behoort Ian McEwan inmiddels tot de elite van de Britse schrijvers. Omstreden is hij al lang niet meer. Toch is hij de schrijver die suggereert dat achter geschilderde voordeuren gruwelijke geheimen schuilgaan, dat het in kelders onheilspellend naar verrotting kan ruiken en dat de spelletjes van de aap met het meisje niet zo onschuldig zijn als ze eruit zien. Zijn bijnaam McAbre verdiende hij met schokeffecten als een penis op sterk water (in Solid Geometry) of een scne in The Innocent waarin nauwgezet wordt beschreven hoe een dode van zijn lid wordt ontdaan, met een zaag.
In West-Europa zijn oorlog en gebrek ver weg. In dit tijdperk van vrede en overvloed kunnen we door het leven rollen zonder ooit voor een morele keuze te worden gesteld. Is het daarom dat hij die extremen opzoekt? McEwan beaamt het. 'Maar ieder mens komt ooit voor scheiding, voor ziekte, dood en verlies te staan. Op de radio hoor je een verkeersflits. Tadeda: file op de M40 wegens ongeluk. Achter die file schuilt een mens dat in z'n eigen bloed ligt, en een aantal levens dat voor altijd is veranderd. Ik heb dat bij gezinnen hier in de buurt meegemaakt.
'De mensen die ik naar die extreme gebeurtenissen loods, zijn doorgaans zelf niet uitzonderlijk. Moslims en christenen die in Joegoslavi elkaars buren waren, raakten door de oorlog in een situatie verzeild die lijkt op dat ballonongeluk. In een oorlog ontpoppen gewone mensen zich als helden of wreedaards. Daarna hernemen ze hun gewone leven.'
Hij gelooft niet dat de afwezigheid van oorlog de moraal diffuus maakt. 'Moord en verkrachting zijn er altijd. We hechten eraan met anderen samen te wonen, maar zijn tegelijk vernielzuchtig. Het verbaast me hoe vreedzaam dat samenleven eigenlijk nog gaat. Het gedrag tijdens het spitsuur in de grote stad is niet anders dan de mussen in je tuin, op jacht naar voedsel. We blijven apen met kleren aan. Er is geen oorlog nodig om ons daaraan te herinneren.'
ZIJN ZUS belt aan. Ze heeft een exemplaar van Enduring Love bij zich, bestemd voor een goede bekende. McEwan zet er een handtekening met opdracht in, en vraagt en passant of zij tijd heeft straks z'n zoontje op te halen.
Als ze weer weg is, vertelt hij van een signeersessie voor L'amore e fatale in Rome, waar in twintig minuten drie stellen meldden elkaar dank zij The Child in Time te hebben leren kennen.
'Vanmorgen nog dacht ik dat het fantastisch zou zijn een liefdesverhaal te schrijven, zonder sentiment en zonder ironie.' Hij formuleert bedachtzaam. 'Ik zou een manier willen vinden om de troost van de hoop te bieden, zonder sentimenteel te worden. Maar hoe dat te doen, in deze tijd?'
Hij lijkt hardop te denken. 'In het hart van al mijn boeken is een koppel. Die worden steeds liefhebbender. Nog twee romans en dan kan ik dat liefdesverhaal schrijven.'
In Enduring Love is die onvoorwaardelijkheid nog ver weg. De Engelse titel suggereert meteen al een dubbele lading. De liefde waarop hij doelt is duurzaam, maar moet tegelijk geduld, verduurd worden. McEwan refereert daarmee aan de last van het syndroom van Clrambault. 'Aan verliefdheid kennen we in ons leven een grote waarde toe. Het syndroom deelt heel veel kenmerken met verliefdheid, maar dan uitvergroot tot een pathologisch formaat.'
Zijn belangstelling voor het syndroom ontstond in dezelfde tijd dat McEwan zijn nieuwe liefde ontmoette. 'Als ze belde, maakten we er grapjes over: ''Dit is gewoon een Clrambault-telefoontje.'' Het woord werd deel van onze privtaal. Daarna ben ik er door medische verhandelingen meer over te weten gekomen.'
Een patint kan voor het oog prima functioneren, zegt McEwan. 'Hij weet zeker dat de ander hem steeds tekenen geeft om van zijn liefde te getuigen. Zodra God wordt weggenomen, kan de mens namelijk in alles geloven: kristallen, astrologie, houtdemonen. Wie zijn eigen religie maakt, zoals Parry, heeft carte blanche. Dan stralen alle sterren aan de hemel alleen om jou een teken te geven. Dat egocentrisme zie je om je heen: een sterke behoefte aan veiligheid gaat gepaard met het verlangen de held te worden in een eigen epos. Mensen vinden tegenwoordig alles zelf uit: hun huwelijk, hun begrafenis, hun eigen waarheid. Dit is mijn waarheid, is de formule. Dus ja, er is alle ruimte voor gekte.'
In zijn vorige boek Black Dogs wilde hij het onbewijsbare, het spirituele benadrukken. Dit keer moest juist het verstand zegevieren. 'Rationaliteit heeft niet bepaald een goede pers. We hebben er de nachtmerries van de twintigste eeuw aan te danken: de totalitaire staten van het Sovjet- communisme en het nazisme. Maar ik wilde het hebben over rationalisme op persoonlijk niveau. Mensen spreken er vaak met wantrouwen over, maar verwachten van hun partner of vrienden toch redelijk, voorspelbaar gedrag.'
EIND JAREN tachtig behoorde McEwan tot de voormannen van Charter 88, een beweging van intellectuelen tegen de regering Thatcher, die onder meer hervorming van het kiesstelsel, regionale autonomie en een geschreven grondwet eiste. Allemaal veranderingen die geen geld zouden kosten, maar wel de macht van de centrale overheid aan banden legden.
McEwan betaalt nog trouw z'n contributie, maar bemoeit zich niet meer met de beweging. 'Charter 88 is als een kind dat aan de kerstman schreef en al z'n cadeautjes kreeg. Engeland heeft inmiddels de Europese verklaring voor de rechten van de mens getekend, Schotland kreeg zelfbestuur. Er is nog veel werk te doen: we hebben nog geen vrijheid van informatie, het debat over ons kiesstelsel is nog maar net begonnen. Maar de wensen van Charter 88 zijn mainstream geworden.'
Zijn volgende roman, inmiddels bijna af, belooft politieker te worden dan ooit. Het boek gaat over de pers, en over privacy en publieke waarden. De hoofdpersonen zijn een componist en een redacteur, oude vrienden die bittere vijanden worden doordat een van hen een fatale inschattingsfout maakt. 'Journalisten balanceren op de grens van het publieke en het private. Dat maakt hen zo interessant als hoofdpersoon.
'Ik wil korter schrijven, boeken die je kunt lezen in de trein en uithebt als je aankomt. Lang genoeg om in de ban te raken, maar zo kort dat je de inhoud helemaal kunt bevatten. Misschien benader je daarmee een natuurlijke lengte die het boek theatrale kwaliteit geeft. Maar voorlopig worden de treinen sneller en de boeken dikker. De uitgever zou moeten vragen: doe maar een Rotterdam - Utrecht novelle. Of in Eurostyle: een roman Londen - Parijs, met drie of vier uur leestijd.'
Amsterdam, zo heet zijn komende treinboek, naar de stad waar de slotscne zich afspeelt. McEwan komt er graag. Bij Jaco Groot, directeur van de kleine uitgeverij de Harmonie. Het was Groot die hem in 1975 binnenhaalde en zorgde dat de vertaling van zijn verhalenbundel First Love, Last Rites ('De laatste dag van de zomer') tegelijk verscheen met de Engelse uitgave. De twee zijn elkaar sindsdien trouw gebleven.
'Je kunt een stad niet leren kennen als je er geen vriend hebt.' McEwan somt zijn Amsterdam op: Jaco Groot, bookshop Athenaeum, Hoppe's bar, Freek de Jonge, cafs waar het licht gefilterd door geelachtig glas naar binnen valt en waar de kranten nog aan stokken hangen. Een volwassen stad, zegt hij, waar de mensen niet dronken worden: meertalig, tolerant, intellectueel nieuwsgierig, met een open blik naar andere culturen en landen.
Nederland buiten Amsterdam kent hij alleen van fietstochtjes. Dat moet veranderen. 'Straks lig ik in mijn kist en wat blijkt? Ik heb geen Spaans geleerd, The Rise And Fall of the Roman Empire niet gelezen en nooit op de grachten geschaatst.'

Ian McEwan: Enduring Love. Jonathan Cape, import Nilsson & Lamm,  36,-. (gebonden),  24,25 (paperback).
Ziek van liefde verschijnt dit voorjaar in de Nederlandse vertaling van Rien Verhoef bij De Harmonie.

Foto
	Ian McEwan FOTO BARRY KORNBLUH

