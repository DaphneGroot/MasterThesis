	Oud-dissident Sharansky krijgt eervol onthaal in Moskou
	Van onze correspondent
Bert Lanting

MOSKOU
De voormalige Sovjet-dissident Natan Sharansky is gisteren met alle eer ontvangen in Rusland. Sharansky zag het land voor het laatst toen hij tien jaar geleden uit een strafkamp werd vrijgelaten en door de Sovjet-Unie uitgewisseld werd tegen een Chileense communistenleider.
Voor het oog van televisiecamera's uit de hele wereld liep Sharansky, die negen jaar in het strafkamp had doorgebracht op beschuldiging van spionage voor de Verenigde Staten, de Glienicke-brug tussen Oost- en West-Berlijn over. Ditmaal werd hij op het vliegveld Sjeremetjevo van Moskou opgewacht door Russische televisieploegen en hoge regeringsfunctionarissen.
De 49-jarige ex-dissident bezoekt Rusland in zijn functie van minister van Handel van Israël, aan het hoofd van een delegatie van zestig Israëlische zakenlieden. De minister zei bij aankomst dat Rusland nu een 'nieuw land is dat vrijheid geniet en waarmee we kunnen samenwerken'. 'Vroeger bestreden we elkaar, maar nu kunnen we samenwerken', zei Sharansky.
Helemaal gladjes is de voorbereiding voor het bezoek echter niet verlopen. Sharansky, die in zijn dissidentenbestaan nog de Russische voornaam Anatoli droeg, had de Russische autoriteiten om toestemming gevraagd het kamp waar hij vastgezeten heeft, te bezoeken. Maar dat verzoek werd door de Russische autoriteiten afgewezen.
'Kennelijk voelen ze zich in verlegenheid gebracht. Dit onderdeel wilden ze vermijden. Rusland is veranderd, maar kennelijk nog niet helemaal', concludeerde de voormalige Sovjetdissident voor zijn vertrek naar Rusland.
Na zijn aankomst werd Sharansky ontvangen door de burgemeester van Moskou, Joeri Loezjkov. Naast de officiële besprekingen heeft Sharansky ook een bezoek aan het graf van de dissidente kerngeleerde Andrej Sacharov gepland en een reeks ontmoetingen met vrienden uit het kamp en de dissidente beweging.
Sharansky zei geen verbittering te voelen jegens zijn voormalige vaderland. 'Misschien zou ik wraakgevoelens koesteren als ik het land als verliezer had verlaten. Maar ik heb altijd het gevoel gehad dat ik als winnaar ben wegggegaan. Uiteindelijk hebben zij (de communisten) het verloren', zei hij voor zijn vertrek uit Israël.
Behalve in intellectuele kringen is Sharansky in Rusland nauwelijks bekend. Anders dan de wereldpers zwegen de Sovjet-media over hem toen hij in 1986 het land werd uitgezet.
De voormalige dissident werd in de Israëlische regering opgenomen nadat zijn Yisreal ba-Aliya, een partij voor immigranten uit Oost-Europa, zeven zetels in de Knesseth had behaald.

