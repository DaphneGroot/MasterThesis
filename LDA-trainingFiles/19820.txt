Kabouter.
Een beeld van kabouterkoning Kyrië; deze kabouterkoning uit de Kempen werd volgens de volksverhalen gedood door mensen, waarop de kabouterbevolking wegtrok uit het gebied en de mens alleen achterliet
Het kaboutertje bij de spekslager lust graag grutten, illustratie bij het sprookje van Hans Christian Andersen
Koning Olaf en de kleine mensen
Sneeuwwitje en Rozerood, de dwerg wordt aangevallen door de beer
Nisse, deze kabouter uit Scandinavië wordt in verband gebracht met de julbocken en de Kerstman
Norske folke og huldre eventyr, tweede editie (met Huldra, eerste editie met Nisse)
Kabouters op een heraldisch wapen uit Rusland
Illustratie bij "The Goblins' Christmas", van Elizabeth Anderson
Sméagol toont overeenkomsten met een hob, hobgoblin en goblin
De nachtmerrie (in het Duits "Albtraum")
Illustratie van een domovoj bij een haard
De linker tomte bewerkt de stenen onder de grond, in het midden verzorgt een tomte een paard en rechts is een tomte aanwezig op een schip, Olaus Magnus, 1555
De Saci uit Brazilië heeft één been, rookt een pijp en verdwijnt en verschijnt in een stofhoos
Deze gremlin-mascotte met blauwe hoed werd gebruikt tijdens de B-17 missies boven Duitsland in 1942-1945
Bes, een kabouter uit de Egyptische mythologie; beschermer tegen boze geesten en ongeluk, beschermer van de farao en het huis, god van de kinderen, plezier, muziek en dans
Puck, een Puca, uit A Midsummer Night's Dream
De skogsrået Huldra (let op staart), zie ook vættir
Jongen op wit paard, zie Kelpie
De Kappa uit Japan houdt alleen van komkommer meer dan van mensenvlees
De ruïne van een keltische heuvel, een "Fairy Ring", 1906
Hob Hursts House, genoemd naar de hobgoblin die in de nabije bossen rondspookt, is tussen de vele grafheuvels op deze heide uniek met zijn vierkante centrale heuvel en greppel
Tijdens het joelfeest wordt een lied gezongen voor de "julenisse" (de "nisse" is een kabouter of elf)Kerstversiering in Brazilië, zie ook "Kerstgebruiken wereldwijd"
Santa Claus met kerstboom (bijgenaamd "Kabouter Buttplug"), beeld van Paul McCarthy in Rotterdam
De grootste Wurzelgnom (wortelkabouter), met een vermelding in het Guinness Book of Records, zie ook boomheiligdom
Een kabouter is een mythologisch wezen. Deze figuur komt voor in talloze sprookjes (en andere volksverhalen) verspreid over de hele wereld.
In Nederland en Vlaanderen zijn ze bekend als "kabouters", in Scandinavië als "nisse", in Groot-Brittannië als "brownies", "hobgoblins" of "pixies", in Duitsland spreekt men van "Kobolden" en in Rusland van "domovoj". Er zijn nog talloze andere benamingen.
Kabouters en gnomen.
Kabouters worden vaak verward met gnomen, niet alleen in het Nederlands maar ook in andere talen. Een kabouter is echter een huis- of bosgeest terwijl een gnoom een elementaire aardgeest is.
Kenmerken.
Verhalen over extreem kleine mannetjes, volkeren die naast de wereld van alledag (maar meestal verborgen) leven, spelen in verschillende Europese culturen een rol. De kabouter is daarbij een variant die met name in de Lage Landen voorkomt. Ook in andere werelddelen zijn verhalen over extreem kleine mannetjes bekend.
Volgens de overlevering zou het gaan om een heel oud ras, de elfen (kabouters worden ook wel "alvermanneke" genoemd, zie Het dankbare alvermanneke"), die door nieuwkomers van hun land zijn verdreven. Daardoor verwachten ze ook om met respect behandeld te worden. Daarbij moeten ze echter wel samenwerken en vertrouwen op de mens voor hun voedselvoorziening.
Een ander verhaal zegt dat de wezens van het kleine volkje de geesten zijn van overleden voorouders (zie voorouderverering, vergelijk met "De keukengod"). Er wordt voedsel geofferd.
Veelal wordt echter geloofd dat ze volledig apart van de mens staan en als bovennatuurlijke wezens beschouwd dienen te worden, in bruin of rood gekleed gaan, vaak met een rode muts. Kabouters zijn ondanks hun kleine lichaam enorm sterk, en ze beschikken over een bepaalde toverkracht.
Er zijn goede en slechte kabouters. Soms helpen ze de mens, maar ze kunnen hem ook tegenwerken. Dit kan bestaan uit kleine pesterijen, zoals het maken van geluiden en verplaatsen van spullen (zie ook klopgeest), of kwaadaardiger gedrag.
Verschillende kabouters of elfen worden in verband gebracht met de Kerstman en het kerstfeest, dan wel joelfeest.
Kabouters worden in Nederland ook wel "klaboutermannetje" (West-Vlaams), "alf, alverman(neke), auvelmannetje, auvelemenke, auverman, eviemannetje, gnoom, havermannetje, hetsemannetje" (Limburg), "kabaatermanneke, kobold, nachtwerkertje, til" (De Peel), "Blauwe Gerrit" (Veluwe), "witje" (vrouwtjeskabouter), "de zwarten en witten" (zoals de svartalfer en ljòsálfar/lichtelfen), "estermantsjes" (Groningen), "ierdmantsjes" (Friesland), " owermennekes" of "outermannetjes" genoemd.
"Mare" is een ander woord voor alf of elf, zie ook nachtmerrie.
Verwante wezens.
Het onderscheid tussen deze wezens is niet altijd duidelijk. In vertalingen wordt soms de naam van een ander wezen gebruikt en (bijvoorbeeld door migratie) nemen wezens eigenschappen van wezens uit andere streken over.
In de Vikingtijd werd het noorden gekerstend en de eigenschappen van de Franse feeën en noordse dwergen en elfen begonnen zich te mengen. In de 13e eeuw begonnen de vættir te krimpen en de titanische jötun vormden zich om tot trollen. Een elf van menselijke grootte kromp ineen tot een kniehoge nisse. De trol stond voor natuur en de nisse voor menselijke nederzettingen, maar de eigenschappen van de verschillende wezens overlappen elkaar grotendeels.
Kabouter.
De grootte van een kabouter varieert van 15 tot 45 cm. Traditioneel komen er geen kabouters voor met een bruine of zwarte huidskleur; het betreft altijd blanke wezens met een vrij rode neus. Vaak doet de kledij van de kabouter enigszins middeleeuws aan. Kaboutermannen worden meestal afgebeeld met lange, eerbiedwaardige, volle baarden, bolle wangetjes en bolle buikjes. Een kabouterman draagt vrijwel altijd wollige laarsjes en een brede riem om zijn middel. Kaboutervrouwtjes dragen altijd rokken.
Volgens de meeste vertellingen kunnen kabouters veel ouder worden dan mensen.
Kabouters onderhouden zeer nauwe contacten met mens en dier. Ze zijn de mensen soms vriendelijk gestemd. Ze verrichten doorgaans allerhande klusjes voor de mensen. Mensen geloven dat kabouters hun klusjes beter verrichten als je ze beloont met melk of brood. Bovendien geloven mensen dat kabouters door melk en brood 'gelokt' kunnen worden. Ook wordt bier genoemd. Ze houden er echter niet van bespied te worden, in sommige verhalen worden mensen die dat toch proberen daarvoor bestraft met (gedeeltelijke) blindheid.
Soms zijn de kabouters mensen niet zo gunstig gezind en veroorzaken veel problemen, zoals in "Hoe de kaboutermannekens uit de Kempen verdwenen zijn".
Kaolmenke.
Zoals in veel landen is ook in Nederland een mijngeest bekend, dit wezen wordt wel Kaolmenke of Kaspar genoemd. Het wezen beschermt de kolenvoorraden en soms zijn de rode ogen te zien in het donker. Ondergronds fluiten kon rampen veroorzaken, de Kaspar kon net als de Blue Cap, Knocker en Coblynau instortingen veroorzaken. De Kaspar pakte onbewaakt voedsel of gereedschap, het wezen draagt mijnwerkerskleding en kan zich onzichtbaar maken.
Sommeltjes.
Sommeltjes zijn een soort aardmannetjes of trollen die in het maanlicht zouden dansen op de Sommeltjesberg, een sinds lang afgegraven grafheuvel uit de Romeinse tijd bij De Waal. Overdag zijn ze vrijwel niet te vinden. Als ze in het zonlicht komen, verstenen ze. Ze kunnen onzichtbaar worden, maar ook kunnen ze de gedaante aannemen van allerlei dieren. Een sommeltje is in plaatselijk dialect een soort spook of geest.
Op Wieringen worden de wezens sammelkes of sammeltjes genoemd, ze wonen in de Sammelkeskuul op Zandburen bij Hippolytushoef. De wezens konden door de kieren van een bedstee komen, maar deden meestal niet echt kwaad. Ze hielpen mensen met klusjes. Ze houden van glimmende spullen en spelen op kleine fluitjes en roken pijp. Een pot die buiten gelaten werd, kon de volgende ochtend glimmend gepoetst teruggevonden worden in de kuil. Ook andere kostbaarheden werden 's nachts verzameld. Als men langs de kuil liep, konden zilveren munten verdwijnen. In het verleden werd verteld dat de kinderen door de sammelkes gebracht werden.
In Villa Achterwerk werd onderscheid gemaakt tussen bergsommeltjes en veldsommeltjes.
Nuton.
Waalse benaming voor een kabouter. Zie de Franse lutin.
Goblin/hobgoblin.
Soms worden de benamingen 'goblin' en 'hobgoblin' door elkaar gebruikt. Gewoonlijk worden hobgoblins echter voor vriendelijk aanzien, terwijl goblins dit zeker niet zijn. Een hobgoblin lijkt meer op een rustige brownie en een hob, maar zal de omgeving meer pesten.
Een goblin is een gnoom-geest, ter grootte van een kabouter of een mens. De eigenschappen van het wezen verschillen per gebied en zijn soms tegenstrijdig. Goblins zijn meestal groen of bruin, maar ook andere kleuren zijn mogelijk. Andere namen voor de goblin zijn "gobblin, gobeline, gobling, goblyn" en "gobelinus".
Shiva heeft goblins en ghouls als dienaar. De Erlkönig en Billy Blind worden soms goblin genoemd. Bekend zijn de Green Goblin, de Demogoblin en Hobgoblin uit de Marvel Comics. Ook in The 10th Kingdom komen goblins voor.
De goblin toont overeenkomsten met de ghoul.
Hob.
De hob is een kleine huishoudgeest en komt voor in het noorden en midden van Engeland. Ze leven in of buiten het huis en knappen klusjes op voor de mens. Als de wezens beledigd worden, kunnen ze erg lastig worden. De hob toont overeenkomsten met een hobgoblin, brownie, tomte of nisse. Zie ook de lob (of lubber fiend).
Een manier om van een hob af te komen, was het schenken van nieuwe kleding. Er is echter geen enkele manier om van de lastigste hobs af te komen.
Nabij Runswick Bay in het graafschap North Yorkshire brachten ouders hun kinderen naar de Hob Hole om hen te genezen van kinkhoest. Hierbij werd het volgende rijmpje opgezegd: "“Hob Hole Hob, My bairn’s gotten t’kink cough, Tak it off, Tak it off.”"
De hobbit uit verschillende boeken van J.R.R. Tolkien heeft overeenkomsten met de hob. Zie ook "De Hobbit", waarin een hobbit met dertien dwergen op pad gaat. De hobbit Sméagol wordt door de macht van bezittingen omgevormd tot Gollem en vertoont dan overeenkomsten met de goblin.
In Harry Potter lijkt de huis-elf een type hob, alhoewel het wezen ook overeenkomsten heeft met andere kaboutersoorten.
Brownie.
Brownies zijn net als de hobgoblins klein en lopen gekleed in lompen. Ze helpen met huiselijke karweien, vaak 's nachts. Brownies wonen graag op een boerderij, zodat ze met dieren kunnen werken.
Andere woorden voor een brownie zijn urisk (Schotse Laaglanden), brùnaidh, ùruisg, of gruagach.
Piskie.
Piskies zijn vergelijkbaar met de brownies en hobgoblins, maar zijn minder betrouwbaar. Wat betaling betreft voor de karweien, dat komt altijd op hetzelfde neer: een kom van de beste melk of room, en een versgebakken cake of brood dat de mensen voor hen moeten klaarleggen.
Hen nieuwe kleren geven is echter uit den boze, want dan zijn ze beledigd. Ze zullen vertrekken en nooit meer weerkeren. Dit komt ook bij andere soorten voor. Ook in de Harry Potterverhalen komt dit voor bij de huis-elfen. Daar is het geven van kleding echter een teken van het vrijlaten van de huis-elf in kwestie. Zolang een huis-elf geen kleding krijgt, is hij verplicht zijn meester te dienen.
Tylwyth Teg.
In Wales kent men tylwyth tegs, ze stelen kinderen en ruilen dit om met een wisselkind. Ze zijn goedaardig, maar dit kan omslaan. Ze zijn bang voor ijzer. Gwyn ap Nudd is koning van de tylwyth tegs.
Als mensen over de paden van de tylwyth tegs liepen, zouden ze sterven. Deze paden waren kaarsrecht, liepen van heuvel tot heuvel of ringwalburcht en hebben overeenkomsten met leylijnen. Wonen in een huis dat gebouwd is op een pad van de tylwyth teg is erg ongezond voor mens en dier. Verschijnselen kunnen lijken op die van een klopgeest. Langs de paden werden vuren aangestoken (met het vuur van het vreugdevuur van Sint Johannes) op 23 juni.
Far darrig.
De far darrig uit de Ierse mythologie houdt van "practical jokes", maar is vaak ook boosaardiger. Hij draagt rode kleding en een rode hoed. Het Ierse "fear dearg" betekent "rode man".
Clurichaun / leprechaun.
In de Ierse folklore zijn de clurichaun en leprechaun bekend.
De clurichaun bewaakt je wijnkelder als je goed voor het wezen bent, maar als je niet goed bent zal je wijn bederven. Ze rijden 's nachts graag (dronken) in het maanlicht op schapen of herdershonden. Ze plagen dronken mensen. Ze worden als de nachtelijke vorm of als regionale variant van de leprechaun gezien.
Leprechauns dragen vaak een driekantige steek op het hoofd, deze draaien soms rond als een priktol. Leprechauns verstoppen een pot met goud aan de voet van de regenboog, die ze enkel verraden als je ze kan vangen. Maar wanneer ze die plaats zeggen, zal er iets in de plaats verdwijnen, of er gebeurt een ongeluk met een familielid of vriend. De leprechaun wordt in verband gebracht met klaver, zuring en jacobskruiskruid.
Mooinjer veggey.
Op het eiland Man kent men de mooinjer veggey, dit is Manx-Gaelisch voor "kleine mensen". Ze zijn twee tot drie voet hoog en dragen rode hoeden en groene kleding. Ze rijden op paarden en worden gevolgd door honden in alle kleuren van de regenboog.
Green man.
Ook de green man is een natuurgeest met kabouterachtige trekjes, deze figuur komt vaak voor in kerken.
Korrigan.
Korrigans hebben mooi haar en rood oplichtende ogen. In verhalen houden ze graag mensen voor de gek en laten zich aan hen zien terwijl ze dansen of een schat bewaken. De wezens haten priesters, kerken en de maagd Maria. Ze hebben de macht over toekomst voorspelling, gedaanteverwisseling en ze hebben de snelheid van het licht.
Ze stelen menselijke baby's en brengen wisselkinderen. In de nacht van 31 oktober zijn ze in de nabijheid van hunebedden en dolmens om slachtoffers op te wachten.
Coblynau.
De coblynau is een kabouter of mijn-geest uit Wales. Ze zijn zo'n 45 cm hoog en erg lelijk. Ze zijn vriendelijk en behulpzaam voor de mens. De coblynau weet waar erts gevonden kan worden. Ze dragen mijnkleding en werken altijd, maar maken een klus nooit af. Ze zouden instortingen veroorzaken.
Knocker.
Knockers zijn mijn-geesten uit de Keltische mythologie. De knocker is ook bekend als "knacker", "bwca" (Wales), "bucca" (Cornwall) of "tommyknocker". De naam is afgeleid van het geluid vlak voor een instorting in een mijn.
Een knocker is meestal ongevaarlijk en blijft uit het zicht van mensen, het wezen steelt onbewaakt voedsel en gereedschap van mijnwerkers. Het kan een christelijk symbool als het kruis niet verdragen. Volgens de folklore in Cornwall zijn bucca de geesten van verongelukte mijnwerkers. Mensen dachten dat de knocker de instorting veroorzaakte, maar anderen zagen het geluid van de plaaggeest juist als laatste waarschuwing voor een ramp en zij eerden de wezens.
Rond 1820 werd de knocker door immigranten meegenomen naar Pennsylvania en in de Goldrush (1848) brachten immigranten het wezen naar Californië. De knockers worden ook "Cousin Jack" genoemd. Mijnwerkers weigerden een mijn te betreden voor de knockers aanwezig waren. Als dank voor de bescherming van de kncoker liet men Cornish pasty achter in de mijn. Het geloof in de knockers bleef behouden tot ver in de 20e eeuw.
Blue cap.
De blue cap is een kabouter of fee uit de Engels folklore. Ze bewonen mijnen en verschijnen soms als kleine blauwe vlammen. Als mijnwerkers hen met respect te behandelen, leiden de blue caps ze naar de rijke afzettingen van mineralen. Net als knockers of kobolden, kunnen blue caps de mijnwerkers waarschuwen voor instortingen. De blue caps worden vaak geassocieerd met de grens tussen Engeland en Schotland.
Red cap.
De red cap, redcap of roodmuts, ook bekend als "powrie" of "dunter", is een moordzuchtige kabouter uit de Engelse folklore. Ze wonen in ruïnes van burchten en kastelen langs de grens van Engeland en Schotland. De red cap vermoordt reizigers en doopt het hoofddeksel in het bloed. Ze moeten veel moorden, want ze gaan dood als het bloed op het hoofddeksel opgedroogd is.
Een red cap is, ondanks zijn zware ijzeren pieken en schoenen, erg snel. Het is onmogelijk weg te rennen van een red cap.
Spriggan.
Spriggans, uit Cornwall, zijn in de omgeving van oude ruïnes en grafheuvels te vinden, ze bewaken schatten en treden op als lijfwacht van feeën. Ze zouden ook goede dieven zijn. Ze zijn klein van postuur, maar kunnen enorm groot worden. Er wordt gespeculeerd dat spriggans de geest van de oude reuzen zouden zijn.
Gremlin.
De Gremlin werd bekend in de Tweede Wereldoorlog bij leden van de RAF in Malta, het Midden-Oosten en India. Er kwamen rapporten over groenige of grijze wezens van zo'n 15 cm groot. Ze hadden soms hoorns en harige oren, ze droegen kleding in allerlei kleuren. De Gremlins veroorzaakten onverklaarbare schade in elektrische circuits en andere delen van de vliegtuigen. Ze dronken de brandstoftank leeg en veroorzaakten nog meer moeilijkheden. Tegenwoordig zijn gremlins soms gespecialiseerd in het aanbrengen van schade aan andere apparatuur dan vliegtuigen.
De Gremlin speelt in diverse films en boeken een rol, zoals in Nightmare at 20,000 Feet, Gremlins en De Gremlins.
Cofgod.
De cofgod is een huishoudgod die in verband kan worden gebracht met de kobold, het is een equivalent van de Romeinse penates. Algemeen wordt aangenomen dat de Engelse hob en de Schotse brownie de moderne overblijfselen zijn van de cofgod.
Lubber fiend.
De lubber fiend, lob, lubberkin, lurdane uit Engeland is vergelijkbaar met de domovoj, brownie of hob. Het is een harig wezen met een staart, verwant aan de tomte. Hij wordt in verband gebracht met Robin Goodfellow, Puck en hobgoblins.
Volgens een van de verhalen is het de zoon van een heks en de duivel. Het wezen verschijnt in "Lob Lie-By-The-Fire van Juliana H. Ewing en "Troll Fell" van Katherine Langrish.
Ook in Labyrint speelt een lob, Ludo, een rol.
Tuatha Dé Dannan.
Tuatha Dé Danann, 'het volk van kunstenaars' of 'het volk van vakmanschap', wordt beschreven als een verborgen volk. De Tuatha Dé Dannan zouden hun koningen op Tara gekroond hebben.
Nadat ze verslagen worden door de zonen van Míl Espáine wordt er gezegd dat het volk zich in de heuvels heeft teruggetrokken en nu leeft als de sidhe. De sidhe hebben bovennatuurlijke gaven en de dieren zijn herkenbaar aan een witte huid en rode ogen.
Puca.
De puca, puck, pwwka, pooka, phooka, puka, phouka, púka, pwca, bucca of pouque is een wezen uit de Keltische folklore. Het is een bosgeest vergelijkbaar met de witte wieven, hobgoblins en brownies. De puca kan van vorm veranderen. Het wezen verschijnt als paard, konijn, geit, goblin of hond (soms als stier). Ze zijn, net als draken, verzot op raadsels, en in tegenstelling tot draken, erg sociaal.
Een puca heeft vurige ogen en is pikzwart. Als vriendelijke pony, biedt de puca reizigers aan op zijn rug te gaan zitten. Een wilde rit door moerassen en doornstruiken volgt, zie ook nachtmerrie. Ook als arend draagt de vogel mensen weg op zijn rug.
Puca, puge en puck komt van "pwca" of "pwca", zie ook piskie (pixie). In Wales draagt een Púca een licht in zijn hand, dit wordt wel piskie-light genoemd (in Nederland bekend als dwaallicht). In IJsland is púki een kleine duivel. De dag van puca is 1 november, het wezen wordt in verband gebracht met samhain.
De bekendste puca is waarschijnlijk Robin Goodfellow of Puck uit A Midsummer Night's Dream. Puck speelt ook een rol in Faust.
Trow.
De trows van de Shetlandeilanden lijken op de Scandinavische trollen, ze kunnen niet tegen daglicht en voeren vreemde dansjes (Henking) uit.
Fachan.
De fachan uit de Westelijke Hooglanden van Schotland is een wezen met slechts de helft van een lichaam. Het wezen is zo beangstigend dat het een hartaanval kan veroorzaken. Het wezen kan een boomgaard in een nacht vernietigen.
Het wezen is ook bekend als "Direach Ghlinn Eitidh", of de dwerg van Glen Etive.
Bogles.
De bogles zijn kwaadaardige kobolden die met name in Schotland en Northumberland voorkomen. Ze hebben het vooral voorzien op leugenaars en moordenaars.
Bean nighe.
De bean nighe of wasvrouw is een klagende geest die langs verlaten stromen in Schotland en Ierland dwaalt. Ze wast de bloederige kleding van degene die gaat sterven. Het zouden de geesten van in het kraambed gestorven vrouwen zijn. Ze zijn een vorm van bean sídhe, zie ook banshee en Morrigan.
Gwyllions.
Gwyllions zitten in Wales aan weerszijden van een bergpad en kijken zwijgend met hun ogen voorbijgangers na.
Kelpie.
De kelpie is een Schotse watergeest, soms in de gedaante van een behaarde man of jong paard. Het wezen spookt rond rivieren en duikt met voorbijgangers onder water. In Ierland heet het wezen "Each-Uisge" of "Aughisky", het is veel gevaarlijker. Hij scheurt de lichamen uiteen en laat alleen de lever over.
De kelpie toont overeenkomsten met de näkki en de Deense nøkken.
Nuckelavee.
De nuckelavee kan niet tegen stromend water. Het is een afschuwelijk paard zonder huid, met benen die deels vinnen zijn.
Imp.
Imps zijn wild en niet onder controle te houden. Ze dienen heksen en zouden onsterfelijk zijn, maar kunnen wel met specifieke wapens bestreden worden. Imps zoeken menselijke aandacht. Ze gebruiken grapjes om vriendschap te sluiten. Als mensen genoeg van de grapjes hebben, is de imp beledigd en wordt kwaadaardig. Een imp bezit magie, vergelijkbaar met een djinn.
Tijdens de heksenjachten werden zwarte katten, padden en hagedissen ook "imp" genoemd.
Nisse / Tomte.
In Scandinavië is de Nisse of Tomte bekend. De Nisse wordt in verband gebracht met de Kerstman en julbocken. Een bijnaam voor de Nisse is Nils (denk ook aan Niels Holgerson). De Nisse kan van vorm veranderen in enkele verhalen, ook zijn er verhalen waarbij hij slechts één oog heeft zoals een cycloop. De Nisse zorgt voor dieren en houdt vooral van paarden. In het heidense geloof was de Nisse de ziel van de eerste bewoner van de boerderij. De Nisse bewoonde de grafheuvels rond de boerderij. Het gebruik om pap aan de Nisse te geven tijdens kerst kan gezien worden als overblijfsel van voorouderverering.
De julenisse speelt een rol bij het Joelfeest/Kerstmis en wordt in verband gebracht met de julbocken en de Kerstman.
Jólasveinar.
De Jólasveinar komen uit IJsland, oorspronkelijk waren het zonen van de oger Grýla. Het waren trollen, boosaardige kwelgeesten en ze komen naar de mensenwereld van 25 december tot 6 januari.
Behalve Grýla en haar zonen komt ook hun kat er aan, op zoek naar kinderen die dat jaar geen nieuw kledingstuk hebben gekregen. In de oude tijden waren nieuwe kleding of schoenen een soort beloning voor gehoorzame kinderen, of voor kinderen die dat jaar hard gewerkt hadden. Luie kinderen kregen geen nieuwe kledingstukken. Als ze door de Kerstmiskat gevonden werden, dan werden ze opgegeten.
Rådare.
Rådare zijn wezen uit de Zweedse folklore die bij bepaalde dingen horen. Skogsrået is een bosgeest, er is een skogsået met de naam Huldra (zie ook vættir). De bergsrået een berggeest die in verband wordt gebracht met mineralen. Ze zorgden ervoor dat mensen de plek niet terug konden vinden. Een boerderij rådare, een gårdsrået, is vergelijkbaar met de brownie.
Vættir.
De vættir zijn natuurgeesten uit de Noordse mythologie. Ze bestaan uit gemengde families van mensen, elfen, dwergen, Jötun, Æsir en Vanir. De tomte is verwant aan dit wezen, de "illvätte" is een kwade variant.
Sjövættir zijn zeegeesten, bewakers van specifieke wateren. Op Vikingschepen werden draken gesneden, als bescherming tegen de landvættir. Op het wapen van IJsland staan vier landvættr (trol-stier, trol-arend, draak en reus).
Een andere naam voor de vættir is het Huldufólk, het verborgen volk (zie ook Huldra en witte wieven).
Alb.
In Duitsland wordt een nachtmerrie "Albtraum" genoemd. De oorsprong van het woord nachtmerrie heeft te maken met het oude woord "mara", dat boze geest betekent. Zie ook Morrigan, Sanas Chormaic geeft het meervoud "morrígna" als uitleg voor het woord spoken.
Klabautermann.
Een "Klabautermann" is een watergeest in Duitsland, Nederland en de Oostzee; hij helpt schippers en redt drenkelingen uit zee. Het is een kleine zeeman gekleed in geel, met een tabakspijp en een wollen hoofddeksel. Zijn beeltenis wordt wel in uitgesneden vorm bevestigd (als beschermsymbool) op schepen.
De Scandinavische naam voor de Klabautermann is "Skibsnisse" (scheeps-nisse).
Ook in Nederland komt de "klabauter" voor, dit wezen lijkt op een brownie of bwca en wordt ook wel dreutel genoemd.
Kaukis.
De Kaukis is een kabouter of ook wel huishoud-dwerg uit Pruisen.
Heinzelmännchen.
De Heinzelmännchen uit Duitsland zijn behulpzame wezens. Ze knapten 's nachts het werk voor de mens op als men sliep. Als men 's nachts ging kijken, vertrokken de wezens en kwamen nooit weer terug. De Heinzelmännchen behoren tot de kobolden, dwergen of Wichtels.
Bekend zijn vooral de Heinzelmänchen van Keulen. Op zekere dag werd de vrouw van een kleermaker zo nieuwsgierig, dat ze erwten op de grond strooide. De Heinzelmännchen gleden uit en vertrokken uit Keulen. Ernst Weyden (1805–1869) beschreef de naakte wezens (die ongeveer vijftig jaar daarvoor waren vertrokken) naar een mondeling overgeleverd verhaal.
In 1836 publiceerde August Kopisch een beroemd geworden gedicht over deze Heinzelmänchen.
De Heinzelmännchen namen soms mensen mee naar hun verblijf.
Heinzelmännlein is een naam voor alruin.
Wichtelmännchen.
Een Wichtel, Wichtelman of ook wel Wichtelmännchen is goedaardig. In moderne verhalen is de Wichtel echter soms kwaadaardig en een hulpje van heksen. De rol van de goede huisgeest is in deze gevallen weggelegd voor de Heinzelmännchen.
Tijdens de kerstperiode brengen Wichtelmännchen cadeautjes voor de personen die lootjes trekken (in het Duits "Wichteln", in Noorwegen "Jullklapp"; zie ook joelfeest).
Petermännchen.
Petermännchen woont in het kasteel van Schwerin, het staat op een eiland in de Schweriner See. Het wezen draagt vele sleutels als hij zich door de onderaardse gangen beweegt. In andere beschrijvingen wordt een lamp of zwaard genoemd. Hij is de beschermgeest van het kasteel en beloond degene die zich goed gedraagt, maar jaagt dieven weg. 's Nachts maakt het wezen kloppende geluiden. Soldaten die tijdens hun dienst in slaap vielen, werden door Petermännchen gewekt.
Volgens een legende bleef Petermännchen als enige dienaar van een heidense god, nadat het gebied gekerstend werd. In andere verhalen werkt Petermännchen als smid in de tunnels.
Omschrijvingen van Petermännchen verschillen, soms wordt het wezen als kleine oude man met witte baard beschreven. In andere beschrijvingen heeft hij een cavaliersuiterlijk en draagt een snor en rijlaarzen met sporen.
Šotek.
Šotek komt uit de Germaanse en Slavische cultuur, het zijn binnenlandse geesten. Het wezen kan van vorm veranderen. Ze springen of kruipen uit de schaduw en houden van muziek. Ze betoveren mensen met de belofte dat ze een goede daad zullen doen, maar meestal is dit een truc. In de Middeleeuwen dienden de wezens heksen. Vaak is het wezen een vloek van kostbaarheden (edelstenen of flessen).
Domovoj.
De Domovoj of Domový (letterlijk "van het huis") ziet eruit als een oud, grijsgebaard mannetje met een grijze mantel of een rood hemd, vaak met blauwe riem. Hij woont samen met een mensengezin, en als dat gezin verhuist zal hij met hen meegaan. Opdat hij zich welkom zou voelen in het nieuwe huis, is het best om een snee brood onder de kachel te leggen.
Hij houdt er niet van dat er op een onbeleefde manier over hem wordt gesproken, en het is best om naar hem te verwijzen als 'grootvader' of 'hemzelf'. Indien hij zich slecht behandeld voelt, is hij in staat om het huis af te branden, maar gewoonlijk zal hij zijn zelfgekozen familie beschermen en zichzelf nuttig maken.
In Tsjechië wordt de Domovoj "Hospodar" genoemd.
Kikimora.
Kikimora, een huisgeest (zo klein als een vingerhoed) uit de Slavische mythologie, wordt in enkele verhalen de vrouw van de Domovoj genoemd. Kikimora kijkt of de kippen, het huishouden en de woning goed onderhouden worden. Zo niet, dan prikkelt, fluit en zeurt ze bij de kinderen als het nacht is.
Kikimoras zouden de geesten van ongedoopte kinderen zijn. Zij gaat in de nacht spinnen, er wordt gezegd dat een persoon die Kikimora spinnen ziet binnenkort sterven zal. Een boze Kikimora kan gesust worden door alle potten en pannen met varenachtige thee te wassen. Ze leven meestal achter het fornuis of in de kelder van het huis. Kikimora kan ook worden gevonden in een moeras of bos.
Skarbnik.
In Polen is de Skarbnik bekend. Het is een soort beschermengel van de mijnwerkers. Skarbnik is een soort spook, het woord betekent "penningmeester".
Barstukken.
De Barstukken, Berstuken of Fingerlinge is een soort Wichtel, het wezen komt voor in Kętrzyn. De Barstukken is goedaardiger dan de noordelijke Wichtels. De Barstukken komt vooral voor bij een heuvel nabij Święta Lipka of Heiligelinde, waar in eerdere tijden een grote linde heeft gestaan waar de goden vereerd werden (zie ook boomheiligdom).
De Barstukken waakte bij zieken, vooral in de maneschijn. De mensen gaven voedsel (brood, boter, kaas, bier en melk) aan deze wezens, het was geen goed teken als het voedsel onaangeraakt bleek. De Barstukken hielp de mens daarna niet meer.
Puschkait heerst over de Barstukken, deze god woont onder de vlier.
Vodníci.
De Vodníci of Vodník is een watergeest, groen van kleur. Het wezen is eng en onvriendelijk. Door het wezen vriendelijk te groeten of een vis te geven, kan men de wraak van de vodník ontlopen.
Gnoom.
De gnoom wordt gezien als een soort fee, maar soms ook als een opzichzelfstaande soort. Een gnoom leeft ondergronds.
In een aantal Europese landen zoals Groot-Brittannië en Frankrijk spreekt men eerder over 'gnome' of varianten ervan zoals 'gnom' (Duitsland) en 'gnomo' (Italië, Spanje), maar het gaat eigenlijk om hetzelfde wezen.
Ook in het Nederlands heeft 'gnoom' de betekenis van "aardgeest", "berggeest", (Van Dale Groot woordenboek van de Nederlandse taal).
Barbegazi.
In de Zwitserse folklore is de Barbegazi bekend. Deze kleine witharige wezens met lange baard en enorme voeten leven in de bergen. Soms helpen ze herders zoekgeraakte schapen te vinden. De Barbegazi maakt gebruik van aestivatie, in de zomer verblijven ze in grotten en tunnels. Ze skiën op hun grote voeten over lawines. Ze waarschuwen mensen met een lage fluisterende schreeuw voor het gevaar. Soms graven ze mensen uit de sneeuw.
Het woord komt van het Franse "barbe-glacée", wat "bevroren baard" betekent.
Duende - Dwende.
In Spanje en Portugal (en Zuid-Amerika) is de Duende bekend, het woord komt van dueño, "eigenaar" (de "echte eigenaar" van het huis). Ze helpen mensen wanneer ze verdwaald zijn in het bos om thuis te komen. Duendes wonen in de muren van huizen, vooral in de buurt van de slaapkamer van jonge kinderen. Ze proberen de teennagels van kinderen te knippen, dit resulteert soms in het verwijderen van een hele teen.
In Belize kent men de duimloze bosgeest "Tata Duende".
In de Filipijnen kent men "Dwende", die goed of kwaad (wit of zwart) kan zijn. De Dwende woont in mierenheuvels of bomen.
De Duende wordt in verband gebracht met kerst (er zijn nog andere kleine figuren die in verband worden gebracht met kerst, zoals de kakker).
Nain Rouge.
De Nain Rouge is bekend in Normandië (Frankrijk), het woord betekent "rode dwerg" of "rode kabouter". De bevolking van Detroit kent de Nain Rouge als "the harbinger of doom" ("voorspeller van het noodlot/de ondergang") en het wezen is onderdeel van urban legends. Het wezen heeft rode of zwarte laarzen, vurige rode ogen en rottende tanden. De eerste vermelding was in 1701. Generaal William Hull meldde het wezen gezien te hebben vlak voor de Oorlog van 1812. Nog altijd melden mensen de Nain Rouge gezien te hebben.
Lutin.
De Lutin is bekend in Frankrijk, ze kunnen onzichtbaar worden door hun rode hoed met twee witte veren. Ze assisteren "Père Noël" (de Franse variant van Santa Claus of de Kerstman). De Lutin is ook bekend in Noord-Amerika en Québec. Ze gaan om gemorst zout heen.
Haltija.
In de Finse mythologie is de haltija bekend, de kabouter beschermt iets of iemand. In de mythologie van Estland wordt dit wezen "haldjas" genoemd.
Er zijn veel verschillende haltija's, zoals boshaltija's en waterhaltija's. Ook het kerkhof heeft eigen haltija's, de "Kalman väki" (volk van de dood). Er zijn haltija's voor vrouwen, vuur, bergen en metaal.
Ook menselijke nederzettingen hebben een eigen haltija, een bepaald type is de "Tonttu" (de Finse versie van de tomte) of "Maan haltija". De Kotihaltija is de huiself of huiskabouter, het wezen is in elk huis aanwezig. De saunatonttu bewaakt de sauna en zorgt ervoor dat mensen zich behoorlijk gedragen. Joulutonttu is de Finse kerstelf, maar dit wezen heeft in tegenstelling tot andere kerstelfen geen puntige oren.
Ook mensen hebben hun eigen haltija, een daarvan is "Luonto" (natuur).
Menninkäinen.
De menninkäinen is een soort leprechaun uit de Finse mythologie. Ze worden in verband gebracht met raadsels. De wezens leven in het bos, vaak wordt de naam vertaald met goblin, hobgoblin of gnoom.
Kallikantzaros.
De kallikantzaros zijn een soort kabouters uit Griekenland. Ze leven ondergronds, maar komen boven van 25 december tot 6 januari. De naam komt van "kalos-kentauros", of mooie centaur. Ze zijn zwart en harig, hebben grote hoofden met rode ogen en hun rode tong hangt uit de mond, grote tanden en lange nagels zijn zichtbaar.
Op kerstavond wordt een zwart kruis op de deuren geschilderd als bescherming. De wezens kunnen door deuren en schoorstenen het huis betreden en maken dan een puinhoop. De "skakantzalos", vergelijkbaar met het joelblok, wordt verbrand en Grieken verbranden ook oude schoenen (de geur hiervan zou kallikantzaros weghouden) en hangen voedsel in de schoorsteen.
Een kallikantzaro lijkt op een nachtmerrie en toont overeenkomsten met de slavische vampier en de weerwolf. In Zuid-Griekenland worden kallikantzaros "man-wolven" genoemd.
Hiisi.
De hiisi komt voor rond de Oostzee, ze zijn gevaarlijk of eng. Hiissi komt van "heilige plek", in het Estisch betekent "hiis" nog altijd heilig bos. De hiisi wordt genoemd in de Kalevala. De hiisi heeft overeenkomsten met een trol.
Hiisi trokken rond in lawaaiige troepen en wierpen mensen om als ze geen plek maakten. Ze konden in huizen binnenkomen en stalen dingen. In het Fins is een "hiidenkiuas" is een graf uit de ijzertijd.
In vertalingen wordt de hiisi vaak een goblin genoemd, er zijn veel overeenkomsten. In de Finse vertaling van In de ban van de Ring is hiisi de vertaling voor ork.
De Näkki, is een "Vetehinen" or "Vesihiisi" (water-hissi). De Deense "Nøkken", "strömkarlen", "Grim" of "Fosse-Grim" kon de vorm aannemen van een mens of paard. Men moest dansen als het wezen viool speelde.
Verstotenen.
Mensen die lichamelijk afwijkend waren, bijvoorbeeld omdat ze achondroplasie of het syndroom van Down hadden, werden vroeger nogal eens verstoten door families en de kerk. Ze belandden in de bossen en ontoegankelijke gebieden of werden voor de buitenwereld verstopt.
Dieren van de sidhe hebben bovennatuurlijke gaven en zijn herkenbaar aan een witte huid en rode ogen, denk ook aan "Rudolph the Red-Nosed Reindeer". Mensen (en dieren) met leucisme of albinisme (zoals een wit paard, zie ook schimmel) kunnen vaak niet tegen de zon en hebben diverse gezichtsafwijkingen. 's Nachts konden ze soms werk verrichten op de boerderij. In verschillende gebieden in Afrika, zoals in Burundi, Zimbabwe en Tanzania, schrijven mensen magische krachten toe aan albino's. Ook in de populaire cultuur worden albino's nog altijd als 'kwaadaardig' omschreven.
Ook dwergen en mensen met kyfose werden verstoten door de maatschappij, ze reisden vaak rond (bijvoorbeeld in een circus). In het verleden hadden veel edellieden een dwerg als nar of gezelschap (Maria Theresia van Spanje had een zestal dwergen, volgens legendes is zij de moeder van de mysterieuze Mulattin van Moret).
Denk hierbij aan de klokkenluider van de Notre Dame. Quasimodo woont in de klokkentoren en beschermt zijn voogd en de kathedraal, maar zijn voogd en anderen vinden de dood. Daarna verdwijnt hij en wordt nooit meer gezien. In het verhaal wordt verteld dat de zigeuners Quasimodo als baby achterlieten en Esmeralda ontvoerden.
Bakroe.
Een Bakroe is een dwergspook, dwerg of kabouterman uit Suriname. De helft van het lichaam is van vlees en de andere helft van hout, het wezen heeft een groot hoofd. Een Bakroe bevindt zich bij bruggen, kokers en sluizen. De Bakroe draait zijn lichaam met de houten kant naar harde en scherpe voorwerpen en hij voelt nooit pijn, omdat zijn houten deel altijd geraakt wordt door een slag. De Bakroe is ook nooit bang, want hij is nooit alleen.
Het echtpaar Herskovits noemt een Bakroe (een geest of kabouter) in "Suriname Folk-lore" Repelsteeltje, het verhaal heeft grote overeenkomsten met dit sprookje. Bakroe, die zijn naam laat raden, heet in het Surinaams "Akantiudu" ("Houten Kant").
De Bakroe (en zijn familie) werkt voor mensen, de "Wrokobakroe" is een werkgeest. Als je niks voor ze hebt te doen, doden ze je. Als je van ze af wilt, moet je ze een onmogelijke opdracht opgeven of hun naam raden. Zie ook "De helpende hand van Bakroe".
Saci.
Het wezen morst al het zout in de keuken, maakt de melk zuur, laat de bonenschotel aanbranden en laat vliegen in de soep vallen. Het plaagt honden, verbergt speelgoed van kinderen en laat boerderijdieren los. Als er een punaise op de grond ligt, draagt de Saci deze met de scherpe punt omhoog. De Saci kan zich omtoveren tot "Matitaperê" o "Matita Pereira", een vogel met melancholiek lied.
Men kan ontsnappen aan een Saci door over stromend water te gaan. Ook kan men touwen met knopen laten vallen, deze moet de Saci eerst ontwarren. Ook kan men tabak of cachaça achterlaten om de Saci gunstig te stemmen. De Saci jongleert graag met houtskool en laat dit door de gaten van zijn handen vallen. Hij rijdt op een paard, terwijl hij zijn pijp rookt (vergelijk met de "Mula sem Cabeça", een vuurspuwende ezel zonder hoofd uit de Braziliaanse folklore). In de stallen zuigen ze het bloed van paarden en ze betoveren de dieren, die de hele nacht razend galopperen (vergelijk met nachtmerrie).
Een Saci kan tot slaaf worden gemaakt door zijn hoedje te stelen. Als de Saci zijn vrijheid terug krijgt kan het een enorm gevaarlijke vijand worden, maar kan ook een beschermer en vriend zijn als hij goed behandeld is. De Saci werd in de achttiende eeuw door Afrikaanse slaven naar Brazilië gebracht. De hoed stamt af van de Frygische muts.
In Brazilië is 31 oktober de "Dag van de Saci", men probeert hiermee het oprukkende Amerikaanse "Halloween" te keren.
Dokkaebi.
Dokkaebi is in de Koreaanse folklore en sprookjes vergelijkbaar met een kobold. De wezens houden van kattenkwaad en houden ervan om spelletjes te spelen met slechte mensen en goede mensen te belonen met rijkdom en zegeningen.
Dokkaebi zouden ontstaan zijn uit tot leven gewekte voorwerpen, vaak gebruiksvoorwerpen die achteloos achter zouden zijn gelaten door hun eigenaren. In die zin verschillen dokkaebi dan ook van spoken, die de geesten van overleden mensen zouden zijn. De dokkaebi draagt meestal een knuppel, "dokkaebi bangmang'i" (도깨비 방망이), die dienst als toverstok. Ze houden van worstelen, "ssireum", en het zou onmogelijk zijn om van ze te winnen.
Vinayakas.
Vinayakas zijn lastige demonen uit het hindoeïsme, ze hebben overeenkomsten met imps, goblins en gnomen. Ze worden genoemd in de "Mānava-Gṛhyasūtras". Ook in de "Mahābhārata" worden de wezens genoemd, samen met "bhūtas" en "piśācas". In de "Śānti Parva" zijn het kwaadaardige wezens, maar in de "Anuśāsana Parva" verliezen ze deze eigenschappen en worden aanbeden als "Gaṇeśvara-Vināyakas"
Kappa.
Ook de Kappa uit de Japanse mythologie kan personen in het water trekken. Ze kunnen mensen uitdagen tot verschillende vaardigheidstesten zoals sumoworstelen. Ze kunnen in bedwang worden gehouden met komkommer, het enige voedsel waar ze meer de voorkeur aan geven dan aan mensenvlees. Door ze komkommers te geven kan men kappa zelfs klusjes laten opknappen zoals het irrigeren van het land.
Woonplaatsen.
Kabouters zouden geen dorpen bouwen, zoals de Smurfen. Kabouters wonen af en toe erg dicht bij de mens, bijvoorbeeld in tuinen (af en toe zelfs samen met de mens in één huis, bijvoorbeeld in de kelder of zolder, of kasteel). Kabouters worden in verband gebracht met de haard (oorspronkelijk het middelpunt van het huis), de stal en de schoorsteen. Maar meestal worden afgelegen gebieden buiten de bewoonde wereld genoemd (zoals bossen of heidevelden).
De mensen toonden aan eerbied te hebben voor de kabouters, bijvoorbeeld door het achterlaten van voedsel als geschenk, ze leefden als goede buren samen. Ook het plaatsen van tuinkabouters kan in deze relatie worden gezien, het is een teken van respect voor de beschermgeest van de natuur. Ook andere bouwsels worden in verband gebracht met kabouters. In veel niet-westerse culturen, zoals op Bali en in Suriname zeer gebruikelijk is, worden nog altijd geschenken gebracht aan de natuurgeesten.
In oude verhalen en sprookjes kwamen ze de mens nog vaak te hulp als goede buren, vaak hielpen ze met de verzorging van de natuur en bij landbouw. Dit gebeurde dan vaak 's nachts, als niemand het zag.
Feeën en leprechauns wonen in "fairy forts" of "fairy rings", zie ringfort of "ráth".
De alven wonen in Alfheim (Ljossalfheimr en Svartalfheim).
Plaatsen in Nederland en België.
Bij Hoogeloon regeerde kabouterkoning Kyrië, de grafheuvel wordt "Kabouterberg" genoemd.
De hansjop of Hans Jop is een kabouter. Vlak bij Oss ligt zijn Hansjoppenberg, de grootste grafheuvel van Nederland (Hallstatt-C-periode, 775 v.Chr. tot 600 v.Chr.), nabij "De Zevenbergen" en andere grafheuvels uit de brons- en ijzertijd. Er liggen paalkransheuvels (met waarschijnlijk een rituele functie) en kringgreppel- en vlakgraven (een urnenveld) nabij deze grafheuvel. Er is een monument aangelegd bij de Vorstengrafheuvel, de Vorstengrafheuvel is gedeeltelijk gerestaureerd.
In Brabant liggen veel Alvinnenbergen, Abergen, Alfbergen, Alsbergen of Asbergen. Ook de Ketelberg bij Venlo, de Pijpersberg te Haelen en "den Bisschop" tussen Nunhein en Heijthuizen worden genoemd als woonplaats van kabouters. Zie ook de Auveleberg, een Romeinse grafheuvel. Kabouterkoning Kyrië leefde in de Kabouterberg te Hoogeloon, hier ligt ook de Zwarte Berg aan de Groenstraat (dit is een van de grootste en hoogste grafheuvels die in België of Nederland te vinden zijn.)
De woonplaatsen zijn in verhalen in deze omgeving echter vaak verstoord of vernietigd door mensen, de kabouters zijn dan ook naar andere oorden getrokken. In sommige gevallen werden de wezens verjaagd door klokgelui of het gedrag van mensen. De Sommeltjes trokken weg uit Texel toen de Sommeltjesberg werd afgegraven.
Bij de Mispelboom te Yerseke wonen ook kabouters of elfen. Bij het kanaal Almelo-Nordhorn werd ook een kabouter gezien.
Ook de Affersche heide en de Aardmansberg wordt genoemd.
Er zijn ook moderne verhalen over kabouters, zoals die bij de Elfenbergen in Gaasterland en de Kabouterberg.
Ontmoetingen.
Kabouters helpen af en toe verdwaalde mensen, maar lokken ook mensen mee.
Kabouters worden in verband gebracht met bochels en gezwellen, die ze kunnen veroorzaken of genezen. Er is een oud Japans volksverhaal over dansende demonen die een man van zijn gezwel afhelpen en een ander een dubbel gezwel bezorgen. Er is een Frans volksverhaal over "nachtdansertjes" of kabouters die de bochel met zalf doen verdwijnen, als een ander zaterdag en zondag aan het liedje toevoegt krijgt hij een dubbele bochel. In een ander sprookje krijgt het eerste meisje een geschenk van zes van de zeven dwergjes, de tweede krijgt ook geschenken van de zes en ook de zevende. Aanpassen aan anderen is vaak belangrijk in sprookjes. Vergelijk met "De aardmannetjes" en "Het is woensdag, woehoensdag".
Vergelijkbaar is een Fries verhaal over "ierdmantsjes", hier komen twee broers in aanraking met een wonderbaarlijke zoutmolentje van de "ierdmantsjes" en wordt verklaard waarom de zee zout is. Geschenken van kleine wezens spelen ook een rol in bijvoorbeeld "De toverfles" en "Het blauwe licht".
Er zijn verschillende manieren van bescherming tegen ongewenste kabouters, zoals het teken van het kruis, houtskool of zout.
Sprookjes van Grimm.
Illustratie in "Grimm's Household Tales", 1912
Ook in de sprookjes van de gebroeders Grimm, die zij verzamelden in hun Kinder- und Hausmärchen (KHM), komen kabouters voor. Het kleine, grijze of oude mannetje treedt vaak op als helper van de mens, maar kan ook boosaardig zijn.
Zie bijvoorbeeld "De drie mannetjes in het bos" (KHM13), "De zeven raven" (KHM25), "Het zingende botje" (KHM28), "De kabouters" (KHM39), "Sneeuwwitje (en de zeven dwergen)" (KHM53), "Repelsteeltje" (KHM55), "De bijenkoningin" (KHM62), "De gouden gans" (KHM64), "De gauwdief en zijn meester" (KHM68), "Het aardmanneke" (KHM91), "De koning van de gouden berg" (KHM92), "Het water des levens" (KHM97), "De geest in de fles" (KHM99), "De roetzwarte broer van de duivel" (KHM100), "De jood in de doornstruik" (KHM110), "Het blauwe licht" (KHM116), "Sneeuwwitje en Rozerood" (KHM161), "De glazen doodskist" (KHM163), "Vogel Grijp" (KHM165), "Sterke Hans" (KHM166), "Het boshuis" (KHM169) en "De geschenken van het kleine volkje" (KHM182).
Zie ook de wildemannen in "IJzeren Hans" (KHM136) en "Simeliberg" (KHM142).
Sprookjes van Andersen.
De kabouter en de grutten uit "Het kaboutertje bij de spekslager"
Ook in de verzameling sprookjes van Hans Christian Andersen komen kabouters voor, zoals "Klaas Vaak", "De reiskameraad", "De zeven raven", "Het kaboutertje bij de spekslager" en "Het kaboutertje en de juffrouw". In "Ole de torenwachter" wordt een gevleugeld ventje met kabouterbloed beschreven.
Rien Poortvliet.
In de "Kabouterboeken van Rien Poortvliet" komen vrijwel alle menselijke rassen ook als kabouter voor (zoals Bosjesmankabouters) en ook vrouwtjes. Hij constateerde dat de vrouwtjes betrokken waren bij een hele serie aan huishoudelijke taken.
Rien Poortvliet schat de gemiddelde maximumleeftijd op 350 jaar. Ze sterven dan door ouderdom, want volgens Poortvliet sterven kabouters nooit aan een ziekte. Kabouters worden ook wel geroofd door roofdieren, zoals marters en katachtigen.
Kabouters zijn vegetariërs die van noten, zaden, vruchten en wortels leven. Hun lievelingskostje zou bosbessen zijn. Bovendien roken ze 's avonds geregeld een pijp en drinken sterkedrank uit kleine houten bekertjes.
