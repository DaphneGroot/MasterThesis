	Ongekroonde koning
	AL JONG BELEERDE hij staatslieden die reeds voor zijn geboorte de machtigste natie ter wereld bestuurden. Prins Albert van Saxen-Coburg-Gotha (1819-1861), prins-gemaal van de Britse koningin Victoria, was pedant, veelzijdig, een tikje geniaal en meestal impopulair. Vooral de adel had weinig op met deze stroeve en moraliserende man, die weinig dronk en nooit gokte, vloekte of achter de dames aanjoeg. Het was vooral aan hem en veel minder aan de vorstin te wijten (of danken) dat de Britse monarchie verburgerlijkte.
De Amerikaan Stanley Weintraub doceert aan de Pennsylvania State University, is een kenner van de Engelse negentiende eeuw en de decennia daarna, en schreef eerder (geprezen) werken over Victoria, Disraeli, Whistler, Shaw en Beardsley. Zijn nu verschenen grondige biografie van prins Albert is afstandelijk. De Britse monarchie en het roemruchtige rijk hebben voor deze Amerikaan merkbaar minder gevoelswaarde. Het karakter van de door plicht en actieve intelligentie voortgedreven prins-gemaal blijkt mede daardoor scherp getekend.
Van de lezer wordt wel enige zelfwerkzaamheid gevergd. Het boek is zeer gedetailleerd en brokkelig geschreven. De chronologie wordt zo strikt vastgehouden dat langer lopende kwesties om de paar pagina's terugkeren. Door de levendige stijl en de talloze anekdotes blijft het boek echter toch goed leesbaar.
Het totaalbeeld moet als bij een legpuzzel samengevoegd worden. Ietwat omslachtig, maar het resultaat is de moeite waard. Al had meer selectie, vooral wat het rondtrekken van het jonge gezin en de inrichting van menige behuizing betreft, wel gemogen.
De vrij onbekende prins uit het Duitse ministaatje werd als echtgenoot van de (ook) 20-jarige vorstin laatdunkend begroet. Groot was de verbazing van de Engelse elite toen hij zich overal mee bemoeide, en niet eens zo onverstandig. Intellectueel stak hij een stuk boven Victoria uit, maar ook boven het overgrote deel van de adel. Vooral ondernemers, kunstenaars en wetenschappers sprak hij aan wegens zijn belangstelling voor hun werk en zijn vernieuwingsdrang. Hij markeerde een nieuwe tijd.
Adel en proletariaat hebben hem vanwege zijn (inderdaad sentimentele) Duitserigheid steeds gekleineerd. Dit tot enige bevreemding van de auteur, die erop wijst dat Albert nauwelijks meer Duitser was dan de vijf Hannoverse monarchen en Victoria zelf. Maar kennelijk kwam hij wel zo over, ook qua spraak (vaak een moeilijk punt voor prins-gemalen). Toen hij een comit tot aankoop van Shakespeare's huis in Stratford-on-Avon leidde, sprak Punch de hoop uit dat hij ook een boek van deze auteur zou aanschaffen.
Als 23-jarigen ontvingen Victoria en Albert de componist Felix Mendelssohn, die in Engeland zijn nieuwe Schotse Symphonie dirigeerde (en aan Victoria opdroeg). Het muzikale samenspel, met rondfladderend muziekpapier waarnaar de vorstin grabbelde, wordt liefde- en stijlvol beschreven. Weintraub, die ook kunstgeschiedenis doceert, is bij zulke onderwerpen op zijn best. Hij beschrijft uitvoerig de voorliefde van beiden voor klassiek-erotische schilderkunst, waarbij het duidelijk ook Victoria's bedoeling was om het libido van haar echtgenoot te stimuleren.
Zij gingen beiden maagdelijk het huwelijk in. Een ontstellende preutsheid heerste aan het hof, waar bejaarde dames die zich in hun jeugd hadden laten schaken, niet welkom waren. Toen kroonprins Bertie als leerling-officier voorzichtig aan zijn indrukwekkende amoureuze carrire begon, lamenteerden de ouders alsof de wereld verging. Victoria zei nooit meer zonder huiver naar haar oudste zoon te kunnen kijken.
Albert was een model van die vorm van rechtschapenheid die de meeste mensen duchtig irriteert (Victoria alleen heel af en toe). Hij reageerde op een aangeboden geschrift van Machiavelli met: 'Hij die de eeuwige wetten van de moraal aanvalt, of die onderverdeelt - sommige voor de onderdanen, sommige voor de staat, sommige voor eigen gebruik - is de vijand van God en de mensheid, en ik zou hem graag doden.'
Weintraub beschrijft nauwkeurig hoe Albert (volgens insiders) 'ongekroond koning' werd. Hij nam al spoedig inhoudelijk werk van de telkens zwangere Victoria over en bespeelde in haar naam steeds wisselende premiers en ministers. Deze lieten zich dat van zo'n broekje meestal wel aanleunen. Maar niet lord Palmerston, wiens geruzie met het hof vele boekdelen vult. Weintraub houdt zich op dit punt in. De politiek blijft bij hem wat in de marge.
Palmerston was aanvankelijk een liberale activist die opstandige bewegingen in Europa (met name in Itali) graag hielp, tot klimmend ongenoegen van Albert en Victoria. De politicus werd hun huisvijand, ook omdat Palmerston Albert vanwege wel erg hooggestemde plannen voor een romantisch-democratische Duitse eenwording belachelijk maakte.
De gehate minister werd verjaagd, maar bleek steeds weer terug te komen, zelfs voor lange tijd als premier. Eenmaal heeft zelfs de brave Albert ietwat achterbaks tegen hem gentrigeerd, waarna Palmerstons bevriende kranten lichtelijk hysterisch om opsluiting van de prins-gemaal in de Tower riepen. Dat was in 1853. De kranten kwamen onder meer met het verzonnen argument dat de 'Duitse' prins de Russen hielp in het furieuze conflict dat tot de Krimoorlog leidde.
Alberts populariteit had na het succes van zijn Crystal Palace, het wonderbare gebouw van de wereldtentoonstelling in 1851, een duikvlucht genomen. Hij was overal zo actief, dominant en vernieuwend geweest dat zijn vijanden graag gezamenlijk terugsloegen, zeker onder het vaandel van de schelmachtige en politiek onmisbare lord Palmerston.
Diens latere premierschap bleef opmerkelijk lang zonder conflicten met het hof. Kennelijk begrepen beide partijen dat ze het niet te dol meer konden maken. Weintraub beschrijft Palmerstons oorlogszuchtige stemming tegenover de Unie in de Amerikaanse burgeroorlog, nadat de Yanks het hadden gewaagd Britse schepen te doorzoeken.
Een al doodzieke Albert zwakte in de nacht van 1 december 1861 Palmerstons al te uitdagende telegram aan Washington wezenlijk af. Waarna president Lincoln - tot Palmerstons teleurstelling - inbond. De prins-gemaal heeft zo, veertien dagen voor zijn dood, vrijwel zeker een Engels-Amerikaanse oorlog (ook met grote gevolgen voor de burgeroorlog) voorkomen. En dat voor een vreemdeling die destijds 'als decorstuk' was binnengebracht.
Jan Joost Lindner
Stanley Weintraub: Albert - Uncrowned King.
John Murray, import Nilsson & Lamm; 478 pagina's,  87,-.
ISBN 0 7195 5756 9.

Foto
	Prins Albert ILLUSTRATIE UIT 'ALBERT'

