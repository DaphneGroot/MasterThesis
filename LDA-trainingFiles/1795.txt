	KBB ziet winst dalen tot minder dan 60 miljoen
	Van onze verslaggever
AMSTERDAM
Het resultaat van Koninklijke Bijenkorf Beheer (KBB), eigenaar van warenhuizen als de Hema en de Bijenkorf, valt over het bijna voltooide boekjaar 1995/96 ruim 40 procent lager uit. Het concern schrijft de slechte gang van zaken toe aan M&S Mode. Die modeketen draaide in de laatste maanden van 1996 slecht.
KBB, dat zijn boeken over 1995/96 per 31 januari afsluit, verwacht een nettoresultaat uit gewone bedrijfsuitoefening van tussen de 55 en 60 miljoen. Vorig boekjaar verdiende KBB nog 98,6 miljoen. En dat was ook al ruim 24 miljoen ofwel 20 procent minder dan het jaar dáárvoor.
KBB maakt, zoals de voorschriften voor een beursgenoteerde onderneming luiden, nu al melding van de tegenvaller, terwijl het pas op 6 maart met voorlopige cijfers komt. Het aandeel KBB noteerde vrijdag bij het sluiten van de markt in Amsterdam twee kwartjes lager op 123 gulden. Het is al langer bekend dat M&S Mode in de problemen zit. KBB maakte in oktober al bekend een forse daling van de winst te verwachten, vooral als gevolg van de tegenvaller bij de speciaalzaak.


