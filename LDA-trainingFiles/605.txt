	Drie enorme hopen metaal versperren de weg
	Van onze verslaggever
Pierre Heijboer

HAARLEMMERMEER
'Ineens werd de mist vóór me helemaal rood. Tientallen remlichten. Het zicht was misschien dertig meter. In een flits had ik boven me een signaleringslicht gezien, maar ik had niet meegekregen wat erop stond. Niet te abrupt stoppen, zei ik tegen mezelf. Toen hoorde ik de klappen. Eerst vooruit en even later ook achter me. Het was heel spookachtig. Er gebeurde van alles op nog geen honderd meter van me vandaan, maar vanwege die witte soep zag ik er niets van.'
De Alkmaarder die op de A 9 bij het Rottepolderplein zijn verhaal doet, heeft geluk gehad. Hij bevindt zich met zijn auto in de paar zones van de A 9 waar bestuurders een botsing hebben weten te voorkomen. Maar ze zitten nu wel vast. Drie enorme hopen verwrongen metaal versperren de weg: één aan de kop van de kettingbotsing, één in het midden en één aan het einde. Die laatste is de meest bizarre: er liggen auto's drie hoog op elkaar. Het lijkt een wonder dat hier maar twee doden zijn gevallen. De bergers werken er van boven af. 'Eerst die ene, daar op die oplegger.'
Ook voor de eerste redders, brandweer- en politiemensen uit Zwanenburg en Haarlem, verhulde de mist aanvankelijk de ware omvang van het ongeluk. 'Ik kwam hier en zag de voorste groep in elkaar zittende auto's', vertelt een politieman. 'Het zag er zeer ernstig uit. Maar toen ik doorreed, bleek dat ik alleen nog maar het begin had gezien. Er bleven maar wrakken liggen, kilometers lang.'
Om die reden werd ook pas om twaalf uur, vijf kwartier na de eerste klappen, het rampenplan van de gemeente Haarlemmermeer in werking gesteld. 'Het probleem was', verklaart burgemeester J. van Houwelingen, 'dat de aanvankelijke meldingen die we kregen allemaal kwamen van mensen die maar een stukje van de chaos hadden gezien. Maar op de hulpverlening had dat geen invloed. De eerste ambulances en brandweerauto's waren na tien minuten ter plekke.'
Om half één, ruim anderhalf uur na het ongeluk, heerst bij reddingswerkers nog steeds de vraag: zal het bij de nu gevonden twee doden blijven? 'We zijn er nu zeker van dat zich in de wrakken geen slachtoffers meer bevinden', zegt een brandweerman. 'Maar sommige van de gewonden waren er slecht aan toe.' Later blijken er drie slachtoffers te zijn. Een vierde dode valt bij een omleiding.
Intussen worden vanaf de kop en de staart van de kettingbotsing wrakken afgevoerd. De eerste hebben alleen schade aan de voor- of achterkant. Daarna komen de aan beide kanten verkreukelde. En aan het begin van de middag gaat het om stukken metaal die nauwelijks meer herkenbaar zijn als het restant van een auto.
Veel ongedeerd gebleven automobilisten hebben zich naar het dorpshuis van Badhoevedorp laten brengen, waar ze worden opgevangen door onder anderen maatschappelijk werkers en artsen.
Anderen, vrachtwagenchauffeurs vooral, zijn bij hun al dan niet beschadigde voertuigen gebleven. De chauffeurs van twee met zware boomstammen beladen trucks mogen tevreden zijn. Hun lading heeft geen enkel onheil aangericht. Twee andere chauffeurs hebben vriendschap gesloten voor het leven. De één, in een bestelbusje voorop rijdend, vindt dat hij zijn leven dankt aan de bestuurder van een 'zware jongen' die achter hem zat, en die op het laatste moment de berm in is gegaan. Maar diezelfde 'zware jongen' zegt wel: 'Ik durf niet naar daarginds, die kant of die kant, te lopen. Want ik ben bang voor wat ik daar te zien zal krijgen.'

Foto
	Een politieman inspecteert zittend op de vangrail een autowrak na de kettingbotsing op de A 9. FOTO BERT VERHOEFF - DE VOLKSKRANT. GRAPHIC: Kaartje plaatsen van kettingbotsingen door mist

