	Slachtofferschap legt alles lam
	'VIJFTIEN BALLEN om omhoog te houden, niet twee, of drie, maar vijftien personages om mee te jongleren in n boek, dat leek met de limit.' Dirk van Weelden wilde het breed aanpakken in zijn nieuwste roman. In Orville komen acht oude vrienden, en hun zeven kinderen, in de zomer bijeen op een Frans landgoed. Na een week breekt het gezelschap op. Wat in die ene week is samengebald aan plezier, teleurstelling en conflict, toont Van Weelden de lezer door de ogen van zijn verschillende personages. In dagboekfragmenten, scnes en monologen. En door de ogen van een buitenstaander, de mythische figuur Legba, die het samenzijn van de vrienden regisseert.
Deze vierde roman is gecompliceerder dan de andere drie die hij schreef, en doet een hogere gooi naar zeggingskracht. 'Ik heb een veel feestelijker, rijkere manier van schrijven kunnen gebruiken in dit boek', zegt hij, 'meer perspectieven, veel dialoog. Zelfs de magie mocht meedoen. Alleen daardoor is dit boek al totaal anders dan mijn vorige. Ik doe met ieder boek een verovering.'
Toch lijkt Orville, de held die de roman zijn naam gaf, in veel opzichten op eerdere hoofdpersonen van Van Weelden. Hun streven is programmatisch verwoord in de titel van zijn eerste roman, Tegenwoordigheid van geest (1989). Een alerte, onderzoekende geest die waarnemingen met elkaar verbindt, die soepel schakelt tussen verschillende ervaringen en niveaus van denken. Geen cynisme, geen gelatenheid, maar gedrevenheid en bezieling. Dat, en niet minder, streven zijn personages na, en daartoe spoort hun maker, via zijn boeken, zijn lezers aan.
Van Weelden is een schrijver die zijn achtergrond als filosoof niet verhult. Hij is weliswaar geen theoreticus, zijn personages maken 'gewone mensendingen' mee, maar altijd belichamen ze denkbeelden. Het zijn ideendragers. Of zoals de schrijver het zelf formuleert: 'Mijn personages zijn eigenschappen of strevingen of emoties, die een gezicht hebben gekregen, geen echte mensen.'
Orville is een tragische figuur. De uitnodiging aan zijn vrienden om naar de Franse boerderij te komen, is uiting van 'een militant verlangen'. Het verlangen om te ontsnappen aan 'het Chagrijn'. Om weer samen inspiratie op te doen, om een clan te worden. Diep in zijn hart wenst Orville zich een stam. Om de vriendschap te verdiepen vraagt hij zijn vrienden zich in de kaart laten kijken: elke avond houdt iemand een voordracht, of een andere creatieve of muzikale bijdrage. Hij heeft er hoge verwachtingen van. Zijn vrienden doen mee, om hem een plezier te doen. Iedereen houdt van Orville, van zijn enthousiame en onbedorven gedrevenheid.
Maar al na een paar dagen tekent de grote desillusie zich af. Orville heeft in zijn voordracht bevlogen verteld over een keerpunt in zijn leven, de ontdekking van de Historin van Herodotos, het eerste prozaboek in de westerse geschiedenis, het 'gelukkigste' boek dat hij kent, het boek dat hem ooit uit een diepe depressie sleurde. Zijn vrienden horen hem welwillend en een beetje gegeneerd aan. Er ontbrandt niets; de magie van vriendschap en bezieling werkt niet. Orville vervalt in diepe treurigheid. Juist dat wat hij uit alle macht wilde bevechten, het Chagrijn, overvalt hem, op de vakantie waar hij zo naar heeft uitgekeken. Hij moet het toegeven: saamhorigheid kun je niet regisseren, onbevangenheid laat zich niet afdwingen. Hij schaamt zich en voelt zich belachelijk.
Van Weelden: 'En juist daarin verschilt hij van de personages in mijn andere boeken. Ik sta verder van hem af. Hij is wel de drager van mijn eigen gedachten en idealen, maar ik laat hem schipbreuk lijden. Orville krijgt een klap op zijn kop. Hij is bijna een persiflage op mezelf, op mijn eigen gedrevenheid; zo kan ik wel eens naar mezelf kijken. Ik laat die arme Orville, die dwaas, diep vallen. Maar wel op een manier die interessant is, die hem verder helpt. En hij redt zich er weer uit. Hij trekt zich aan zijn eigen haren uit het moeras.'
Voor Orville's redding is wel de tussenkomst nodig van een onzichtbare, dwingende hand. De mythische figuur Legba, voor de lezer zichtbaar in zijn wisselende gedaanten van oude man, wolf, hond, roerdomp, baars en ten slotte geheimzinnige, gezonken machine die de kinderen op de bodem van een meertje aantreffen. Om meer brokken te voorkomen zorgt hij dat er een eind komt aan hun samenzijn. Hij stuurt aan op een catastrofe: een van de kinderen verdrinkt bijna. Legba redt het kind, en daarmee de volwassenen. En hun vriendschap.
Het was een waagstuk, zegt Van Weelden, om zo'n niet bestaanbare figuur op te voeren. Een tussenpersoon waarin hij zich als schrijver kon verstoppen, met wie de lezer mag samenzweren. 'Maar de andere personages bestaan natuurlijk ook niet. Zij zijn allemaal even bedacht als Legba, van dezelfde 26 letters gemaakt. Legba is ook geen hogere macht. Hij is een Hermes-figuur, een boodschapper. Hij is gent op een bekende West-Afrikaanse godheid uit de voodoo-religie, een figuur die voorwaarden schept, verbindingen legt tussen mensen. Hij helpt. Zoals elke mythische figuur is hij een projectie van de menselijke geest, een mensenmaaksel. Hij is de spirit van wat daar in die vakantie overhoop wordt gehaald, de geest van het huis. Hij is wat er zich ongeweten achter hun ruggen afspeelt, wat zijzelf, samen, hebben ontketend. En die spirit heeft een heel eigen wil. Ieder mens heeft zijn eigen blinde vlek; Legba is de blinde vlek van deze groep. Hij pest hen, maar heeft het beste met hen voor.'
Als alle vrienden voortijdig zijn vertrokken en Orville alleen met zijn zoontje achterblijft om de troep op te ruimen, komt hij met een schok tot bezinning. Hij gaat een eindje rennen, en Legba, vermomd als walnotenboom, laat hem keihard tegen een knoestige tak lopen. Het duizelt hem, hij kruipt overeind en ziet ineens alles in de juiste proporties. In een brief aan zijn vrienden - een spiegelbeeld van de brief waarmee hij hen aan het begin van de roman uitnodigde - biedt hij zijn verontschuldigingen aan voor zijn 'bevroren, sikkeneurige gedrag'. Orville voelt zich, nu al zijn voornemens zijn mislukt, bevrijd. 'Ontsnapt' is de eufore kreet waarmee het boek eindigt.
Is Orville een moralistisch boek? Een sprookje dat leert dat de redding nabij is, als de nood het hoogst is? 'Orville's moralisme maak ik belachelijk', zegt Van Weelden, enigszins ontstemd. 'En ik bewonder het tegelijk. Waardig n belachelijk, als een apostel, zo begint hij aan zijn grote voordracht voor zijn vrienden. Die gevoelens gaan meestal samen, en zijn even geldig. Orville denkt dat de anderen ook willen waarnaar hij zo vurig verlangt. Dat is een tragische vergissing. Maar tiranniek is hij niet. Hij staat wijd open voor de inbreng van anderen, hij hunkert ernaar. Maar die anderen laten hem in de steek, hoe vriendelijk ze ook zijn. Marcus, zijn cynische, ontgoochelde vriend, heeft een afgerond beeld over volwassenheid. Hij vindt ieder geestelijk streven onzinnig en eist dat anderen zich ook bij de onvermijdelijke neergang neerleggen.
'Uiteindelijk is Orville een optimistisch boek', zegt Van Weelden. 'Als er grote rampen dreigen, verzin jezelf iets om het lot te keren, iets dat de ontsteking eruittrekt. Dat is toch prachtig! Orville heeft die ontsnapping aan zijn ongeluk toch zelf veroorzaakt. Walnoten lijken op hersenen. Orville komt door die klap tegen de walnotenboom weer bij zijn volle verstand.
Als Orville al een prediker zou zijn, zegt Van Weelden, dan toch wel eentje die zijn neiging tot prediken verafschuwt. Daarin is hij een uitvergroting van een eigenschap die ik ook heb. Daarom ook kun je mij in dit boek onmogelijk een neiging tot evangeliseren aanwrijven. Ik beschrijf wat zo iemand, zo'n idealist, overkomt. Orville is een man met een sterk geluksbeeld, een sociaal beeld dat hij herkend heeft bij Herodotus. Hij kan dat uitleggen, maar hij kan het niet herkennen als hij het tegenkomt. In zijn gedeprimeerdheid heeft hij geen oog voor het goede wat er in die week is gebeurd. Hij kan niet in het nu leven. Dat is zijn klassieke sukkeligheid. Hij zoekt de bril die hij al die tijd op zijn hoofd heeft.'
Misschien, zegt Van Weelden, is zijn boek in die zin wl moralistisch. 'Ik wil ermee zeggen dat je jezelf niet als slachtoffer van de omstandigheden moet beschouwen. Dat moet je zien te vermijden, omdat je daarmee je ook je eigen kansen op een leuk vervolg om zeep helpt. Slachtofferschap legt alles lam. Orville's gang van diepe dalen naar eufore hoogten heeft iets manisch, maar ook iets moedigs. Al maakt hij van zijn ''ontsnapping'' weer een iets groter succes dan het eigenlijk is. Want ook dat heeft hij nodig. En je weet dat het niet lang goed zal gaan bij hem; hij zal weer grootse idealen najagen - en teleurgesteld raken.'
Dirk van Weelden heeft geen boek willen schrijven over veertigers die de zwanenzang van hun jeugd opvoeren. Zoiets als in de film The Big Chill gebeurt: vrienden die samen melancholisch mijmeren over vroeger, toen ze nog idealen hadden, en vriendschap nog inhoud had. Dat huwelijk en kinderen de kans op Chagrijn vergroten, wil hij beslist niet beweren. 'Het tegendeel is waar, denk ik. Het dieptepunt in Orville's leven is rond zijn 25ste, als alles nog moet beginnen. En denk eens aan die enorme puberdepressies! Wel denk ik dat mijn verhaal een samengebalde, particuliere versie is van wat veel mensen overkomt, en wat met veel vriendschappen gebeurt. Je groeit uit elkaar, je deelt niet meer dezelfde ideen. Mijn personages wijden geen sentimentele gedachten aan het ouder worden. Niet de leeftijd veroorzaakt de kloof tussen hen, zij doen het zelf.'
Het Chragrijn ligt altijd op de loer, zegt Van Weelden, en het duurt lang voor je weet hoe het zich laat overwinnen. 'Ik kon dit boek schrijven omdat ik nu niet meer midden in het soort problemen zit die Orville heeft. Gelukkig kon ik er een stap naast zetten. Ik hoop dat het, ondanks de tragiek, een opbeurend boek is. De meest depressieve roman is vaak een enorme opsteker - als het goed is opgeschreven. Dat is de echte overwinning, dat er een vorm aan gegeven is. Depressies zelf produceren geen romans. Als ik heel down was, ging ik blues draaien. Smart plus smart levert minder smart op. Vrolijke zomerhits maken je razend als je depressief bent. Voor mij was het schrijven van dit boek een bevrijding; het begin van de dag die er niet toedoet. Het besef dat je steeds opnieuw teweer zult stellen tegen het onvermijdelijke, dat je telkens zult falen, en ook daaruit weer opkrabbelt en dapper opnieuw begint. En zo je leven lang. Vergeefs, clownesk en moedig. De ontroering daarover wil ik epidemisch maken met mijn boeken.'
Aleid Truijens

Foto
	Dirk van Weelden FOTO WUBBO DE JONG - HET PAROOL

