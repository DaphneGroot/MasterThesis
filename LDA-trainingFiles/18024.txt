 ACTIES BIJ POSTKANTOREN MOGELIJK OVER 2 WEKEN. 
 ZOETERMEER, 16 jan (Reuter) - De acties tegen de reorganisatie bij Postkantoren BV zullen mogelijk over twee weken beginnen, aldus vakbond AbvaKabo. 
 Vanochtend heeft het landelijk actiecomite een ultimatum gesteld aan de bedrijfsleiding. Als die binnen twee weken niet aan de eisen tegemoet komt volgen acties. Over de vorm die de acties zullen krijgen worden nog geen mededelingen gedaan. 
 AbvaKabo keert zich tegen de reorganisatie van Postkantoren BV, een dochter van Koninklijke PTT Nederland, omdat daardoor bijna 1000 werknemers getroffen zouden worden. 
 Volgens de vakbond zorgt de reorganisatie er voor dat zo'n 280 werknemers overcompleet worden en meer dan 700 andere zullen worden overgeplaatst. 
 De bond eist dat er geen gedwongen ontslagen plaats zullen vinden en dat er toezeggingen worden gedaan over reiskosten van overgeplaatste werknemers en over woonkosten voor personeelsleden die moeten verhuizen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
