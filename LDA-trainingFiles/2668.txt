	Pas bij het skaten op voor schapenroosters in het bos
	'Wij verkopen twaalf keer meer inline skates dan in 1994. Dus relatief gezien valt het wel mee met die ongelukken.' Judith Witteveen van Exelz', importeur van het merk Roces, reageert op de vaststelling van de stichting Consument en Veiligheid dat het letsel bij skaters in twee jaar tijd is verviervoudigd: 4300 gewonden vorig jaar.
Dat cijfer is voor de stichting aanleiding op 31 mei te beginnen met een campagne om de veiligheid bij het skaten te bevorderen. Polsbreuken komen het meest voor, doordat skaters vaak vallen vanuit stilstand of bijna-stilstand. Polsbeschermers zijn absolute noodzaak voor iedere skater, aldus de stichting.
Maar knie- en elleboogbeschermers zijn evenmin overbodige luxe. En wie op skates gaat stunten, kan zich beter helemaal inpakken, adviseert de stichting. 'Die doen echt enge dingen', vult Witteveen aan.
De ogenschijnlijk hoge letselcijfers zijn grotendeels te verklaren uit de spectaculaire groei van de sport. Op een terrein als het natuurgebied Spaarnwoude is het skaten op zondag een familie-aangelegenheid geworden. Vader rost op vijfwielige skeelers zijn parcours rond, moeder en kinderen volgen wat langzamer op hun vierwielige skates.
'We zijn de rage voorbij', vindt Judith Witteveen. 'Het is een massasport geworden, een megasport. Op dit moment is het de grootste sport in de wereld. En Nederland is natuurlijk een ideaal land voor skaten, omdat iedereen al kan schaatsen.'
Zij schat dat hier reeds een miljoen paar skates zijn geÂ‹mporteerd. 'Daar zit veel speelgoed bij. Wij importeren dit jaar 120 duizend paar 'professionele' skates, van boven de 200 gulden. Onze collega-importeur van Bauer, die skates tot ongeveer 200 gulden maakt, schat ik op ook dat aantal.'
Zandstra in Joure, fabrikant van de vijfwielige skeelers, is voorzichtiger met zijn cijfers. 'Dit jaar verkopen we twee, misschien wel drie keer zoveel als vorig jaar. Ja, ze zijn behoorlijk populair, dat mag u wel zeggen. Vooral na een strenge winter zoals de afgelopen keer. Dan zien wij onze omzet in skeelers stijgen. Dan willen schaatsers hun training in de zomer voortzetten.' Zandstra waagt zich niet aan getallen - alsof ze bedrijfsgeheim zijn.
Skeeler en skate hebben ook hun plek gevonden op het Internet. Verenigingen en particulieren hebben er hun homepages, waarop evenementen worden aangekondigd en routes aangegeven, zoals de Amsterdam Skeeler Home Page en de Dutch Skeeler Homepage. 'Take the ferry to het Schouw, then follow the provinciaalse weg to Broek in Waterland.' Opvallend is dat de meeste routebeschrijvingen rond en bij Amsterdam zijn gesitueerd, inclusief een reeks uitvalsroutes om de stad uit te komen. Start at the Amstel Hotel on the Professor Tulpplein and follow the Weesperzijde along the Amstel.
Ook een enkele particulier loost zijn kennis in een routebeschrijving op een eigen homepage. Pas op voor de schapenroosters in het Haarlemmermeersebos, waarschuwt een Haarlemse skater. Niet ten onrechte. Op het fietspad tussen Haarlem en Hoofddorp vallen ze pas op het laatste moment op. Dan is een noodstop noodzaak, hollend de berm in.
Wie probeert over zo'n rooster heen te hupsen, riskeert een doodsmak. De diepe krassen in het plastic deel van de polsbeschermers kunnen een skater nadien zeer tevreden stemmen. Ze bevestigen het gelijk van de stichting Consument en Veiligheid. Die scheur in de broek ook.
Jacques de Jong

Foto
	Skater.FOTO XANDER REMKES

