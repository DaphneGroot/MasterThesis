	Sleutelen aan de schakelkast
	'De mens hoort te weten dat vanuit de hersenen, en vanuit de hersenen alleen, geluk, verrukking, vreugde, evenals smart, droefheid, vertwijfeling en leed ontstaan.'
(Hippocrates, 400 voor Christus)
Hoog in een Nijmeegs universiteitsgebouw zoekt professor Roubos naar de sleutels van het brein. Hij werkt hard, wil 'doordringen tot de essentie van het leven'. Dertigduizend wetenschappers, over de hele wereld, willen hetzelfde.
We zullen ons brein binnenkort dus begrijpen.
'Dat is hoogmoed. Alleen al de vraag stellen, is hoogmoed. Om het brein te doorgronden moeten we slimmer zijn dan het brein. En dat lijkt me niet mogelijk.'
Maar de mogelijkheid om hersenziekten als Parkinson of Alzheimer te genezen, dient zich aan.
'Ongetwijfeld. Die mechanismen zullen we begrijpen. Maar je moet weten: het brein bestaat uit veertig miljard hersencellen. Er zijn duizend, soms tienduizend schakelaars die de ene cel met de andere verbinden. Die verbindingen groeien uit, of verdwijnen, constant. Probeer dat maar eens allemaal in kaart te brengen. Mijn vakgroep alleen al is jaren bezig met het ontsluieren van het schijnbaar simpele mechanisme van het kikkerbrein.'
Eric Roubos (1947) is bioloog, hooggeleerd in de dierkunde. Bekijkt kikkerhersenen onder een microscoop. 'In de basis zijn onze hersenen gelijk aan die van een kikker. De bouwstenen, de hersencellen, zijn vrijwel identiek. Alleen is het brein van de kikker eenvoudiger van opzet, en dus gemakkelijker te onderzoeken.'
De bioloog spreekt over het brein als 'schakelkast', als 'computer avant la lettre', als orgaan. Een belangrijk orgaan, natuurlijk, maar veel meer moet je er niet achter zoeken.
'De geest bestaat niet los van het lichaam. Als je dood gaat, sterft ook de ziel. Onze geest is gematerialiseerd in de hersenen. Waar het precies zit weten we niet, maar het zit er.'
Hippocrates, Grieks wijsgeer en medicus, wees als eerste het brein aan als zetel van de ziel. Hij is eeuwenlang niet geloofd. Denken over de geest als een verzameling cellen en chemische stoffen stemt ongemakkelijk. We zullen eraan moeten wennen.
'De meeste platitudes zijn heel waar. Als je voor een dubbeltje geboren bent, word je nooit een kwartje. En wat er niet inzit, zal er nooit uitkomen. De hersenen zijn de hardware van de mens. In het brein zitten onze belangrijkste regelsystemen, die we erfelijk hebben meegekregen. We zijn er ten dele door gedetermineerd. Alles wat van levensbelang is, ademhaling, temperatuurregeling, overlevingsdrang, ligt vast in ons programma.'
De liefde?
'In zekere zin ook, ja. De relatie mannetje-vrouwtje, emoties, de geslachtsdrift, dat zijn levensbelangrijke en heel degelijk aangelegde regelsystemen in de kern van onze hersenen. Daar ontkomen we dus niet aan.'
Gevoel?
'Over wat er gebeurt als de mens zich prettig voelt, weten we weinig. Er wordt nu sterk gedacht dat bepaalde stoffen, zoals opiaten, een gevoel van gelukzaligheid teweegbrengen. Ze worden afgescheiden bij verstandige handelingen, handelingen waar je plezier aan hebt beleefd, als een soort beloning. Bij mij gebeurt dat als ik werk aan mijn postzegelverzameling, of luister naar Rachmaninov. Drugsverslaafden brengen die stoffen van buitenaf in hun hersenen. Wat wij een hobby noemen, is gewoon een verslaving in het hoofd. Er is eigenlijk geen fundamenteel verschil tussen een postzegelverzamelaar en een junk, gekeken naar de chemische reacties in de hersenen.'
Het geweten werkt ook zo?
'Ik ben ervan overtuigd dat ook het geweten een functie van de hersenen is. Het is niet iets wat rondzweeft en de mens van buitenaf benvloedt. Ook voor het geweten bestaat een neuraal substraat, een chemische reactie in het hoofd. Voor verslaving is een substraat, voor plezier, voor pijn, voor het geheugen, allemaal hebben ze ergens een oorsprong in de hersenen. Het komt allemaal uit onszelf.'
Maar pas op, zegt hij, dat is slechts de halve waarheid. Er ligt veel vast, maar niet voor altijd. Had hij niet gezegd: we zijn ten dele gedetermineerd door ons brein?
'Het mooie is, dat je het brein kunt veranderen. En dat het constant verandert onder invloed van de omgeving. Het brein is plastisch, daar moeten we goed gebruik van maken.'
Te veranderen zijn vooral de grote hersenen. Van alle dieren zijn die bij de mens het verst ontwikkeld; ze overwoekeren letterlijk de menselijke oerkern. De grote hersenen waken over de kleine schakelkast in de kern. In de grote hersenen huist de rede. 'Het prachtige verhaal van Jekyll en Hyde is biologisch gezien zeer waar. Ieder mens heeft een dierlijke en een rationele kant. Het dierlijke, dat zijn de oudere delen van de hersenen en de hypothalamus, waar veel basale functies zitten. De grote hersenen onderdrukken het dierlijke, en doen dat vaak heel goed. Maar soms gaat het mis en dan overheerst het animale. Dat gebeurt bijvoorbeeld als je te veel alcohol drinkt.
'Moet je nu bang zijn dat de hersenen alles voor je bepalen? Nee, je moet zorgen dat je de grote hersenen goed gebruikt. Het brein is als een grote kast vol vakken, die ingeruimd kunnen worden. Dat gebeurt voornamelijk op school en tijdens de opvoeding. Het klinkt conservatief, maar een goed gezin kan heel belangrijk zijn voor het vormen van de sociale persoon. Biologisch gezien.'
Dan krijgt voormalig CDA-fractieleider Heerma, biologisch gezien, gelijk. Het gezin als de hoeksteen van de samenleving.
'Zo is het wel. De omgeving is van groot belang voor de manier waarop het brein zich ontwikkelt en verandert. In je hoofd worden telkens nieuwe schakelingen gebouwd tussen de cellen. Andere worden afgebroken, of ze groeien uit. Vooral tijdens de opvoeding, maar ook daarna.
'Agressie, of, als dat te sterk wordt, criminaliteit, zit ook in de hardware. Dat krijgen we mee in onze genen. We hebben het nodig om te kunnen overleven als organisme. Het kan biologisch gezien van belang zijn zwakkeren te elimineren, maar in deze samenleving hebben we gelukkig afgesproken dat dat niet kan. Dus onderdrukken we de agressie met onze grote hersenen.
'Dat kun je leren. Dat heet beschaving. Je kunt een crimineel leren minder crimineel te zijn, maar dat moet dus wel in een goede omgeving gebeuren. Daarom werkt opsluiten in een gevangenis niet. Een gevangenis is niet de juiste entourage voor de grote hersenen om te veranderen. Daar is geborgenheid voor nodig, en concentratie.
'Soms is het mechanisme echt stuk. Bij een seriemoordenaar wordt het heel moeilijk iets te veranderen. In zijn hoofd zit agressie geprogrammeerd, dat komt niet van buitenaf. Zo iemand kun je misschien maar beter levenslang opsluiten. Een seriemoordenaar valt nauwelijks te repareren.'
Hij houdt van sleutelen. Was als jochie verslaafd aan meccano-bouwdozen en lijmt nu graag vliegtuigmodellen in elkaar. Wil altijd weten hoe het werkt. Beheersen, ook.
'Het brein is te knutselen. Je kunt het als een wekker uit elkaar halen, in theorie, al die stukjes bekijken en ontdekken hoe ze met elkaar communiceren. Net als veel andere neurowetenschappers vind ik treintjes leuk. Je moet eens nagaan hoeveel van mijn collega's een spoorbaan op zolder hebben. Het leukste is om al die treinen tegelijk te laten lopen zonder dat ze botsen. Dat doet het brein eigenlijk ook. Een treinbaan is net een neurologisch schakelcentrum, met al die wissels en relais. Het is fascinerend om een spoorbaan helemaal te begrijpen, te kunnen sturen en te regelen.'
Het brein van de kikker heeft hij nu, na tien jaar, enigszins onder de knie. Binnenkort zendt hij, samen met compaan Bruce Jenks, kikkerlarven naar het heelal. Terug op aarde moeten ze een klein mysterie ontsluieren. 'Er is een theorie dat zwaartekracht de motor is achter de ontwikkeling van onze hersenen. Zonder zwaartekracht ontwikkelt het brein zich langzamer. Dit onderzoek zou sterke aanwijzingen kunnen geven dat dit inderdaad zo is.'
Zijn kikkersoort (Xenopus laevis) is vooral interessant omdat het dier, als een kameleon, van kleur verschiet wanneer de omgeving verandert. Roubos wil weten hoe het brein zich aanpast. Wat gebeurt er in de kop van een kikker als hij zwart kleurt? Hoe verandert het brein van een puber, als hij verliefd is?
Bij de kikker, weet hij nu, wordt dat geregeld door een stof, een eiwit, het neuropeptide Y. Neuropeptiden zijn de boodschappers van het brein; ze geven informatie door van cel naar cel. Die ontdekking, in de jaren tachtig, was een schok. 'We dachten: zo, deze stoffen zijn dus verantwoordelijk voor verslaving, voor leren, voor geheugen. Elk stofje zijn eigen proces. Nu kunnen we de mens maken, benvloeden. Er is toen geprobeerd met die kennis een geheugenpil te ontwikkelen. Een mooi plan, maar het is mislukt.'
Een gevaarlijk plan, ook. Hersenonderzoeker Dick Swaab werd weggehoond, na zijn ontdekking dat homoseksualiteit in de hersenen zit. Links Nederland maakte korte metten met criminoloog Buikhuisen, enkel om zijn vaststelling dat agressie een plek heeft in het hoofd.

Is het bestuderen van het brein nog eng?
'Niet meer. Affaires als die met Swaab en Buikhuisen zijn in deze tijd ondenkbaar. Het brein is niet beangstigend, we zien het juist als middel om meer uit onszelf te halen. Om zieken te genezen. De maatschappij is veranderd, materialistischer geworden. Biologisch denken krijgt de overhand.'

Foto
	Eric Roubos   GRAPHIC: Hersenen

