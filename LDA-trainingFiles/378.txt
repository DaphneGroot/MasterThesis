	Karman zou crimineel vermogen mogen houden 'OM maakte met getuige toch geheime afspraak'
	Van onze verslaggever
AMSTERDAM
Het televisieprogramma NOVA zegt 'betrouwbare informatie' te hebben over een geheime afspraak tussen kroongetuige Ad Karman en het Openbaar Ministerie in Amsterdam. Kort voor aanvang van het proces tegen Johan V. alias de Hakkelaar zou Karman zijn beloofd dat hem zijn criminele vermogen niet zal worden ontnomen.

Het OM zou de financiële deal, ondanks toezeggingen aan de rechtbank over openheid over afspraken met de kroongetuige, geheim hebben gehouden.
In een reactie op de uitzending zegt de Amsterdamse persofficier N. Schaar dat het gaat om een antwoord op een brief van de advocaat van Karman, mr. Van Gestel. Deze informeerde of Karman nog het risico liep op een boete of een vordering tot ontneming van wederrechtelijk verkregen voordeel. Schaar: 'Wij hebben toen teruggeschreven dat wij niet voornemens waren hem te plukken. Maar we hebben daar absoluut geen garantie op gegeven. Er is overigens een uitgebreid financieel onderzoek gedaan naar Karman. Hij heeft niets.'
Het OM doet in de rechtszaak rond de bende van de Hakkelaar aan 'vervuiling van het strafproces', stelden gisteren de advocaten van Koos R., de rechterhand en 'chef verkoop en incasso' van de bende in hun pleidooi voor de Amsterdamse rechtbank. Volgens de strafpleiters G. Mols en G. Spong heeft het OM met zijn pleidooi voor hogere straffen voor grootschalige hasjhandel door criminele organisaties argumenten naar voren gebracht die niet in een rechtszaak thuishoren.
Mols en Spong: 'De officieren van justitie doen het voorkomen alsof de samenleving al zover is dat de strafmaat omhoog zou moeten. Volgens de verdediging gaat de ontwikkeling juist de andere kant op.'
Ook door te verwijzen naar liquidaties in het criminele circuit zouden de officieren F. Teeven en M. Witteveen de rechter proberen te bewegen meer straf op te leggen. 'De tendentieuze opmerking dat er een duidelijk verband geconstateerd kan worden tussen de toename van de macht van Nederlandse criminelen eind jaren tachtig en de toename van het aantal liquidaties in criminele kring, dient als strafverzwarende factor naar de prullenbak verwezen te worden. Zo de strafmaat zien op te krikken zonder die ernstige feiten in de telastelegging op te nemen, geeft blijk van strafprocessuele vervuiling.'
De advocaten beschuldigden het OM woensdag al van oplichting, heling en het beïnvloeden van een getuige. In de raadkamer van de rechtbank zou in de zomer van 1995 een 'schijnvertoning' zijn opgevoerd toen de invrijheidsstelling van kroongetuige Karman werd besproken. Het OM zou verzwegen hebben dat toen al een deal met hem was gesloten. De voormalige garagehouder zou vrij zijn gekomen na betaling van 25 duizend gulden, crimineel geld van de criminele organisatie van Johan V. Getuige F. van der Putten, een gewezen politiechef, zou door het OM zijn beïnvloed door stiekem te dreigen zijn wachtgeld te ontnemen.
Het proces kenmerkt zich volgens Mols en Spong door een 'hoog theatergehalte'. De uitgebreide veiligheidsmaatregelen tijdens het transport van de gevangenen en de zitting zouden door het OM bewust zijn geënsceneerd en geregiseerd. Dat ontneemt het zicht op wat voor 'ordinaire hasjzaak' dit eigenlijk is, aldus de raadslieden.
De officieren van justitie hebben een merkbare Amerikaanse invloed ondergaan. 'Niet alleen de kroongetuige werd geïmporteerd, maar ook de hogere bestraffing voor soft drugs. Een pleidooi voor hogere bestraffing past in de gewoonte om in geruchtmakende strafzaken de wetgever aan te roepen.' 'Het is de zoveelste schoffering van het parlement in de zaak, een parlement dat terecht verzet biedt tegen slaafse navolging van buitenlands drugsbeleid', aldus Mols en Spong.

