Breskens.
Vuurtoren van Breskens en strand aan de monding van de Westerschelde, ten westen van de dorpskern
Breskens (Zeeuws: "Bresjes") is een plaats in Zeeuws-Vlaanderen in de gemeente Sluis in de Nederlandse provincie Zeeland. Breskens telt 4732 inwoners (2014), die 'Bressiaanders' worden genoemd. Breskens ligt aan de zuidkant van de monding van de Westerschelde, waar de rivier overgaat in de Noordzee. Voor de gemeentelijke herindeling van 2003 behoorde het tot de gemeente Oostburg en voor 1970 was Breskens een zelfstandige gemeente.
Geschiedenis.
Reportage uit 1958 over de nieuwe veerpont Prinses Beatrix van Vlissingen naar Breskens.
Aan de monding van de Westerschelde hebben al eeuwenlang mensen gewoond. Er zou een oud Breskens of Breskin hebben bestaan doch zekerheid daaromtrent is er niet. Dit dorp zou in 1480 zijn overstroomd. De Westerschelde zoals wij die kennen bestond nog niet. Er lag veeleer een schorrengebied dat als Sincfal bekendstond en ook bewoonde eilanden voor de huidige kustlijn omvatte.
In de 15e eeuw ontstonden schorren die bekend waren onder de naam "Breskenszand". Filips van Kleef, die heer was van Ravenstein, kreeg in 1487 toestemming van Maximiliaan van Oostenrijk om deze schorren in te polderen. Er werd hem toegestaan om aldaar een kerk te bouwen die aan de Heilige Barbara was gewijd. Doordat hij in de Vlaamse Opstand tegen Maximiliaan de kant van de opstandelingen koos werd de inpoldering uitgesteld, doch in 1510 werd het Breskenszand bedijkt. Zo ontstonden de polders "Oud Breskin" en "Jong Breskin". In 1517 werd het dorp Breskens gesticht en in 1518 begon men met de bouw van de kerk, waarop bewoners zich in het dorp vestigden.
Door de inundatie van 1583 liep dit gebied weer onder water. De geschiedenis van het moderne Breskens vangt aan in 1607, toen het eerder overstroomde land weer in pacht wordt gegeven, en herdijkt werd. In 1610 kwamen de "Oud-Breskenspolder" en de "Jong-Breskenspolder" gereed.
Het dorp ontwikkelt zich langzaam en bestaat eeuwenlang hoofdzakelijk uit de huidige Dorpsstraat en een aantal zijstraten en omliggende hofsteden. Vanwege de strategische ligging aan de monding van de Schelde wordt door Napoleon en later ten tijde van de Belgische opstand langs de kust een aantal forten gebouwd waarvan Fort Frederik Hendrik het belangrijkste is. Aan het eind van de 19e eeuw verliezen deze hun militaire functie.
Gedurende de Tweede Wereldoorlog worden in en rond het dorp door de Duitsers bunkers en forten gebouwd, als onderdeel van de Atlantikwall. Op 11 september 1944 wordt het dorp getroffen door een geallieerd bombardement als onderdeel van Operatie Switchback, gericht op het vrij maken van de Scheldemond. Ongeveer 200 mensen verliezen hierbij het leven en een veelvoud hiervan raakt gewond. De bevolking wordt daarna geÃ«vacueerd. Tijdens het bombardement en gedurende de daaropvolgende hevige gevechten tot aan de verovering door de geallieerden op 21 oktober 1944 wordt een groot deel van de huizen vernietigd of beschadigd. Na de oorlog wordt het dorp herbouwd en keert de bevolking terug. Dankzij de sterk opgekomen visserij en het toerisme leeft Breskens weer op en is Breskens uitgebreid met enkele naoorlogse wijken. Door deze uitbreidingen kwam de buurtschap Kijkuit geheel in de bebouwde kom van Breskens te liggen.
Vlag.
De vlag bestaat uit twee horizontale banen van groen en rood. De oorsprong van de kleuren is onbekend. De vlag kwam voor in de 17e eeuw maar is nooit officieel ingesteld als gemeentevlag.
Economie.
Breskens was opgericht op het eind van de 9e eeuw als boerengemeenschap. Door de nabijheid van vele stranden vormt het toerisme echter ook een belangrijke bron van inkomsten. Het hoogtepunt van het jaar - zowel voor de lokale bevolking als voor toeristen - vormen de twee dagen durende visserijfeesten, midden augustus.
Voorzieningen.
Westerschelde Ferry verzorgt een veerdienst voor fietsers en voetgangers naar Vlissingen. Sinds de opening van de Westerscheldetunnel in maart 2003 is er geen autoveerdienst meer.
