	PvdA-fractieleider Wallage bepleit terughoudendheid van bedrijven bij beloning topmanagers 'Topindustrilen ondermijnen het loonklimaat'
	
Van onze verslaggeefster
Milja de Zwart

DEN HAAG
'Topmanagers die zichzelf een bonus verschaffen van honderdduizenden tot aan miljoenen guldens, geven een volkomen fout signaal. Ik kan de zon heel best in het water zien schijnen. Maar het gaat niet om toeslagen op een hongerloon. We praten over mensen die al zeer, zeer ruim beloond worden, met salarissen van zes ton, een miljoen, twee miljoen gulden per jaar.'
PvdA-fractievoorzitter Jacques Wallage windt zich op over captains of industry die zichzelf met steeds minder gne aan flinke porties bedrijfswinst helpen via bonussen of lucratieve aandelenopties.
'Ze kunnen dat doen, ze stellen dat zelf vast. Maar het zijn riskante leefgewoonten', zegt de PvdA'er. 'Ze ondermijnen het maatschappelijk klimaat dat nodig is om een gematigde loonontwikkeling vol te houden. Het leidt tot een onverkwikkelijke ratrace. Als de hele werkvloer dit soort bonussen gaat vragen, komt de economie in Nederland in grote moeilijkheden.'
Wallage sprak deze week toekomstige topmanagers toe, het studentencorps in Eindhoven, 'bepaald niet de hardcore PvdA-aanhang'. Hij hield hun voor dat de goede ontwikkeling van de economie vooral te danken is aan de terughoudendheid van de vakbeweging.
'De top van het Nederlandse bedrijfsleven doet net alsof het de goede economische resultaten alleen aan zichzelf te danken heeft. Maar het zijn vooral de werknemers die genvesteerd hebben in een behoedzame loonontwikkeling. En die loonmatiging is van cruciaal belang voor de ontwikkeling van de economie en de exportpositie. Het is de kip met de gouden eieren.
'Door zo nadrukkelijk voor zichzelf te zorgen, ondermijnen de captains of industry de bereidheid van anderen om terughoudend te zijn. Natuurlijk kan een concern als Aegon of Philips zich die paar miljoen voor de top makkelijk permitteren . Maar het getuigt van onaanvaardbaar cynisme.
'Het uitgangspunt is dat de werkvloer, het middenmanagement en de subtop wel doorgaan met die gematigde loonontwikkeling. Dat die kip die gouden eieren wel blijft leggen. Maar die kip zal na een tijdje zeggen: geeft u mij maar wat meer te eten. Dat is het lelijke risico hiervan. Dat er een beetje opwaartse druk is op de lonen omdat het beter gaat, is niet erg. Ik doe ook niet kinderachtig over een royale beloning voor mensen die de zorg van een heel concern dragen. Maar net zo goed als de topindustrilen de Nederlandse regering mogen vragen om een belastingpolitiek die de koopkracht in stand houdt en de noodzaak tot loonstijging wegneemt, zo mag het kabinet het bedrijfsleven vragen er met zijn eigen beloningspolitiek aan bij te dragen.'
Bij zo'n oproep aan de top van het bedrijfsleven blijft het. Wallage ziet 'eerlijk gezegd' niet veel mogelijkheden voor kabinet en Tweede Kamer voor ingrepen.
'Ik heb niet de illusie dat je aparte inkomenspolitiek voor het topkader kunt voeren. Dat zou ook gemakkelijk te omzeilen en te ontduiken zijn. We hebben meer te verwachten van een intern debat in de top van het bedrijfsleven. Ik heb nog wel zoveel vertrouwen in de captains of industry dat ze de maatschappelijke effecten van hun handelen heroverwegen. De top van de werkgeversorganisaties onderkent het nut van loonmatiging. Daar ziet men dat dit riskant gedrag is.'
Zie ook pagina 17

Foto
	Jacques Wallage FOTO BERT VERHOEFF - DE VOLKSKRANT

