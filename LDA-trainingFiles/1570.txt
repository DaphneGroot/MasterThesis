	Bulgaarse lev als schroot meer waard dan munt
	Reuter
SOFIA
De waarde van de nationale munteenheid van Bulgarije, de lev, is zo sterk gekelderd dat veel munten inmiddels meer waard zijn als metaalschroot dan als betaalmiddel. Het zit er daarom dik in dat de centrale bank de munten uit de circulatie zal halen, zo heeft de Bulgaarse krant Kontinent gemeld.
'Levs zijn waardevoller per kilo', aldus Kontinent. Volgens de krant zijn handelaren druk bezig met het omsmelten van munten van één, twee, vijf en tien lev. Een kilo munten van een lev brengt op het ogenblik al het dubbele van de nominale waarde op. Als de centrale bank de 205 miljoen munten van een lev uit omloop haalt en verkoopt op de Londense metaalbeurs, zou ze een winst behalen van omgerekend 530 duizend gulden. De koers van de lev daalde vrijdag van 642,69 per dollar naar 682,11.

