	Onderofficieren omgeschoold tot politieagent
	Van onze verslaggever
DEN HAAG
Driehonderd korporaals en sergeants van de Koninklijke Landmacht zullen de komende drie jaar worden omgeschoold tot politieagent. Minister Dijkstal van Binnenlandse Zaken en staatssecretaris Gmelich Meijling van Defensie tekenden daartoe donderdag een overeenkomst. Defensie betaalt de kosten. De korpsen mogen zelf de militairen selecteren.

In december besloten kabinet en Tweede Kamer duizend extra politieagenten te laten opleiden. In het jaar 2000 moeten er in totaal 3700 agenten meer op straat staan. Het leger is bezig met een ingrijpende reorganisatie die duizenden militairen hun baan kost. Met de ondertekening van de overeenkomst helpen de bewindslieden elkaar uit de nood. Wat Defensie betreft kunnen er zelfs honderden onderofficieren méér worden omgeschoold. Dijkstal wil 'eerst maar eens zien of dit project lukt'.
De Nederlandse Politiebond (NPB) zegt de kat uit de boom te kijken. De bond heeft eerder in een gesprek met Dijkstal laten weten huiverig te staan tegenover het idee militairen tot agenten om te scholen.
'De eisen die aan de agenten worden gesteld, blijven dezelfde, maar deze militairen mogen een half jaar korter over de opleiding doen. Daar ligt onze vrees', zegt bestuurslid P. Gortzak. 'Ik weet niet of dertien maanden, de duur van de opleiding, voldoende is om een cultuuromslag te bewerkstelligen. Militairen hebben een training gericht op oorlog gehad, terwijl agenten juist meer in de maatschappij moeten staan.'
Dijkstal deelt de huiver van de politiebond niet. 'Er zullen militairen zijn die niet geschikt zijn voor politieagent, en andersom. Ze worden goed geselecteerd, en ze moeten aan dezelfde eisen voldoen als andere agenten', meent hij.
Ook het Landelijk Selectie en Opleidingsinstituut Politie (LSOP) is niet bevreesd voor een 'militaire diender', zoals Gortzak het uitdrukte. 'We moeten uitkijken met algemeenheden en etiketten', zegt een woordvoerder. 'We hebben militairen die in vredesoperaties hebben gewerkt. Die schieten niet direct, die praten goed.'
Het LSOP meent dat veel basisvaardigheden, zoals het schieten met een vuurwapen, al bij de militairen aanwezig zijn.
Gortzak van de NPB ziet hier juist een probleem. 'Een agent wordt opgeleid om vooral niet te schieten, of in uiterste nood. Dat ligt bij militairen anders.'
Om de militairen die overstappen naar de politie, te begeleiden, is een speciale commissie in het leven geroepen.
Volgens korpschef M. Beuving van de politieregio Noord- en Oost-Gelderland, lid van de commissie, moet er in de opleiding vooral op worden gelet dat de militairen minder hiërarchisch leren denken. 'Agenten hebben op straat een eigen verantwoordelijkheid. Iedere agent moet daarmee kunnen omgaan. Maar dat geldt voor iedereen die in de opleiding zit. Bij de militairen moeten we alleen iets afleren.'
De nieuwe agenten worden geselecteerd door de korpsen zelf en het Landelijk Selectie Centrum Politie. Daarbij zal vooral worden gelet op persoonlijkheid en of de militairen ook daadwerkelijk de basisvaardigheden onder de knie hebben. Pas daarna worden ze toegelaten tot de opleiding.
Volgens Defensie is de herplaatsing van korporaals en sergeants het grootste probleem bij het laten afvloeien van militair personeel. Zij waren voornamelijk belast met de opleiding van dienstplichtige militairen. Per 1 februari 1996 zijn er geen dienstplichtigen meer opgeroepen.
Defensie betaalt zowel de opleiding van de nieuwe agenten als het salaris tijdens de opleiding. Als de militairen niet slagen, gaat Defensie op zoek naar een andere baan.

