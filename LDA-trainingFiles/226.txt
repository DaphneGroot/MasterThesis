	Twintig middelgrote steden verlangen versterking positie
	Van onze verslaggever
Wio Joustra
 LEEUWARDEN
De twintig middelgrote steden in Nederland willen dat het kabinet zich intensiever inzet voor de versterking van hun positie als centrumgemeenten. De zogenoemde
C-20-gemeenten passeren hiermee de provincies, die vorig jaar van het rijk nog de regie op het terrein van de bestuurlijke vernieuwing kregen toebedeeld.
De C-20 - de grootste twintig steden en regionale centra na Amsterdam, Rotterdam, Den Haag en Utrecht - wenden zich nu rechtstreeks tot kabinet en Tweede Kamer. Dat gebeurt op initiatief van Leeuwarden. Meerdere provinciale besturen zouden blijk geven van 'grote terughoudendheid en soms onwilligheid' om de versterking van centrumgemeenten ter hand te nemen.
Burgemeester en wethouders van Leeuwarden zijn 'ernstig verontrust' over de wijze waarop Gedeputeerde Staten van Friesland zijn omgesprongen met de argumenten ter versterking van de bestuurlijke positie van de Friese hoofdstad. Burgemeester H. Apotheker schrijft dit in een brandbrief aan staatssecretaris Van de Vondervoort van Binnenlandse Zaken. Een soortgelijke brief gaat binnenkort namens de C-20 naar de Kamercommissie voor Binnenlandse Zaken.
Leeuwarden is razend op het provinciaal bestuur van Friesland. In het kader van de ARHI-procedure (Wet Algemene Regelen Herindeling) heeft Leeuwarden vorig jaar september een ruimtelijk ontwikkelingsmodel gepresenteerd. De stad wil in de toekomst naar het westen uitbreiden en acht het op termijn noodzakelijk grote delen van de buurgemeenten Leeuwarderadeel (Stiens en omgeving) en Menaldumadeel (Menaldum en Dronrijp) te annexeren.
Hiertegen is in beide gemeenten veel bestuurlijk en maatschappelijk verzet ontstaan. Ook verontrustte de expansiedrift van Leeuwarden andere buurgemeenten. Wellicht is dat er de oorzaak van dat een meerderheid van het college van GS gisteren heeft gekozen voor stopzetting van de ARHI-procedure en voor het afzien van de herindeling.
Tot het jaar 2020 kan voor de bouw van woningen en bedrijven en voor de aanleg van infrastructuur met eventuele grenscorrecties worden volstaan, menen de vijf gedeputeerden van CDA en PvdA. De twee liberalen in het college, onder wie commissaris van de koningin L. Hermans, houden de mogelijkheid van herindeling wel open.
Apotheker kwalificeert de handelwijze van GS van Friesland in deze kwestie als 'onvolledig en onprofessioneel'. 'Het is nu wel duidelijk dat herindeling mentaal bij de meeste leden van het college nooit tussen de oren heeft gezeten. Het kan niet zo zijn dat je de argumenten van Leeuwarden op deze wijze afdoet.'
Volgens de burgemeester komt het standpunt van GS bovendien op een slecht tijdstip. Juist in Friesland loopt momenteel een experiment bestuurlijke vernieuwing. Dat is gericht op de versterking van de bestuurlijke rol van de provincie en van de enige grootstedelijke kern in die provincie.

