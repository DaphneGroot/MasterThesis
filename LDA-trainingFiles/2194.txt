	Vijf schilderijen kapot gesneden in Gents museum
	Van onze correspondent
Peter de Graaf
 BRUSSEL
 Een onbekende heeft zondag in het Museum voor Schone Kunsten in Gent vijf schilderijen ernstig vernield met een scherp voorwerp. Het gaat om werken van onder anderen Pieter Breughel de Jonge en Jan Breughel. Van n schilderij is het onzeker of het kan worden gerestaureerd.

De vernieling vond vermoedelijk tussen drie en vijf uur plaats. Er is niemand aangehouden. De conservator van het museum, Robert Hozee, staat voor een raadsel. 'De vijf panelen hangen in twee kleinere zalen, met daartussen een grote zaal. De dader is heel bedachtzaam te werk gegaan. Hier moet iets achtersteken', zei hij gisteren.
De bekendste van de vernielde zeventiende eeuwse schilderijen is de Bruiloftsdans van Pieter Breughel de Jonge, waarvan de waarde wordt geschat op bijna twee miljoen gulden. Verder zijn beschadigd: een Voorstudie van Dieren van Jan Breughel, de Kreeftenvissers en Landschap met Dieren van Roelant Savery en Landschap van Jacques Fouquier.
Een bezoeker merkte de beschadigingen - fijne, diagonale krassen door de olieverfpanelen - tegen vijf uur 's middags op en verwittigde het museumpersoneel. Van de dader of daders ontbreekt elk spoor. De politie doet een oproep aan alle bezoekers om zich te melden, indien zij iets verdachts hebben opgemerkt tijdens hun rondgang door het museum.
De aangeslagen museumconservator kan slechts gissen naar het motief van de dader of daders. Hij sluit niet uit dat twee personen actief zijn geweest: n die zich uitleefde op de kunstwerken en een ander die op wacht stond.
'Woede, frustratie? Ik weet het niet', zegt Hozee. 'Je hebt mensen die ruiten en auto's bekrassen. In musea hebben we helaas ook last van dat soort lieden. Weerloze kunstwerken zijn het slachtoffer. Straks mogen we hier ook nog graffiti verwachten', verzucht hij.
Volgens hem is vernielzucht in musea niet te voorkomen. Hij geeft toe dat vier bewakers in vijf grote en negentien kleine zalen aan de magere kant is. 'Maar ook al hadden er drie of vier maal zoveel suppoosten rondgelopen, dan was het nog gebeurd.' Het Gents Museum heeft 'een grillige architectuur', aldus Hozee, waardoor het bijna onmogelijk is om twee zalen tegelijk in het oog te houden.
De grote zalen worden met camera's gecontroleerd. Maar het camera-oog reikt niet tot de zaaltjes waarin de vijf zeventiende-eeuwse panelen zich bevonden.
'Bovendien zijn de camera's tijdens de verbouwingswerkzaamheden buiten dienst', verklaart de conservator. Het museum wordt momenteel grondig gerenoveerd. Pikant detail, daarbij wordt ruim anderhalf miljoen gulden genvesteerd in extra beveiligingsmaatregelen.
Het Landschap met Dieren is het zwaarst beschadigd, met drie grove krassen midden door het schilderij. Op sommige plekken zijn de kerven zo diep, dat door de olieverf het hout zichtbaar is. Hozee vreest dat dit werk onherstelbaar beschadigd is. 'Het schilderij kan nog wel gerestaureerd worden, maar de beschadiging zal altijd zichtbaar blijven', denkt hij.
De dader lijkt hier in een opwelling gehandeld te hebben. Maar de andere schilderijen zijn 'bedachtzaam' beschadigd, meent Hozee. In het werk van Jan Breughel is door elk van de drie afgebeelde dieren - aapje, reebok en vogel - een streep gehaald.
Het museum wacht nog op een sein van de politie om met de restauratie van de werken te beginnen. De politie wil eerst zekerheid hebben met welk voorwerp de panelen zijn beschadigd.
De restauratiewerkzaamheden gaan volgens Hozee vele maanden duren.

