	Van Vlijmen krijgt extra subsidie voor HF-jubileum
	Van onze verslaggever
AMSTERDAM
Het Holland Festival krijgt voor de vijftigste editie 750 duizend gulden rijkssubsidie extra voor de programmering. Dankzij dit jubileumgeschenk kan directeur Jan van Vlijmen werk van componist Mauricio Kagel, choreograaf Mats Ek en regisseur Bob Wilson programmeren bij zijn laatste festival juni van dit jaar.
Volgens het Ministerie van OC en W is er nu 1,3 miljoen gulden extra beschikbaar voor de lustrumeditie. Eerder al gaven de gemeente Amsterdam en het ministerie beide drie ton extra. De 750 duizend gulden die nu wordt verstrekt, is een eenmalige compensatie voor het wegvallen van een subsidie, ter grootte van dit bedrag, die voorheen werd verstrekt door het Ministerie van Economische Zaken.
Volgens het Holland Festival kunnen er door de verhoging van het budget drie 'belangrijke en significante' producties worden geprogrammeerd. Het gaat om Ausch Deutschland van de Argentijns-Duitse componist Mauricio Kagel, een co-productie met onder meer de Wiener Festwochen. Het werk zal drie keer in Carr√© worden uitgevoerd.
Van choreograaf Mats Ek is in juni de voorstelling On Malta te zien. En ten derde is er een theaterstuk met het extra geld binnengehaald, dat is geschreven door Marguerite Duras, getiteld La maladie de la mort, geregisseerd door Bob Wilson. De acteur Michel Piccoli speelt mee. Het zal met een boventiteling worden vertaald.
Directeur Van Vlijmen had oorspronkelijk staatssecretaris Nuis van Cultuur om 4,2 miljoen gulden subsidie voor de speciale editie van het festival gevraagd. Hij kreeg slechts 2,4 miljoen. Met dat budget durfde hij in eerste instantie de nu geboekte producties niet naar Amsterdam te halen.
Het wordt Van Vlijmens laatste Holland Festival. Het bestuur van het festival heeft vorige week laten weten dat hij door een driemanschap wordt opgevolgd. De leider van het Zuidelijk Toneel, Ivo van Hove, zal zich met het artistieke deel van het festival bezighouden. Daarnaast wil het Holland Festival twee mensen benoemen die verantwoordelijk zijn voor sponsoring en organisatorische taken.

