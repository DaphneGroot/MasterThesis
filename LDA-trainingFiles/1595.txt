	Nieuwe twijfels over teakhout
	Beleggen in groene projecten blijft een hachelijke zaak. Zeker als ze ver weg zijn. Voor 26.900 gulden kunt u eigenaar worden van een hectare teakbomen in Brazilië. Dat lijkt misschien goedkoop voor wie de prijzen van de Amazon Teak Foundation (ATF) in Amsterdam vergelijkt met die van andere teakfondsen. Maar wat koop je eigenlijk? Volgens deskundigen ter plaatse koopt je een product van dubieuze kwaliteit met een onzekere opbrengst voor een absurd bedrag.
ATF baseert haar productieprognoses op de omzet en verkoopprijzen van Cáceres Florestal, de enige plantage in Brazilië met 25 jaar oude bomen. Maar de verschillen tussen Cáceres Florestal en de plantages van ATF zijn legio, zegt Vitor Veit, directeur bij Cáceres. 'De omzet klakkeloos overnemen is kwalijk.'
'Een goede plantage mikt op winst en kwaliteit. Deze mensen denken alleen aan winst en van teak heeft geen van hen verstand', meent Zenesio Finger. Hij is bosbouwkundige aan de universiteit van Mato Grosso en teak-consultant bij meerdere houtondernemingen, waaronder ATF zelf.
De Amazon Teak Foundation is flink gegroeid. In drie jaar haalde de stichting 43 miljoen gulden op bij beleggers. Er zijn plannen voor een beursnotering. Sinds begin dit jaar bezitten de Nederlanders met 2600 hectare de grootste teakplantage van Brazilië. Elk jaar wil ATF daar duizend hectare teakstekken aanplanten.
Jonge teakbomen stellen vanwege hun fijne wortels hoge eisen aan de grond. Veit deed bodemonderzoek op een stuk land dat grenst aan een plantage van 11.300 hectare van ATF. Het bleek totaal ongeschikt voor plantagebouw. Sommige negatieve bevindingen gelden voor de gehele streek, zegt de bosbouwer. De dunne toplaag is er daar één van. ATF krijgt over een paar jaar 'onverwachte problemen', voorspelt Veit. 'De bomen houden op te groeien of ze gaan dood.'
Finger deelt de conclusie. 'Die landerij is een miskoop. Grote stukken zijn onvruchtbaar.' Zijn adviezen over snoeien en uitdunnen, cruciaal in de eerste jaren, zijn op de andere plantage genegeerd. Dat zal de productie drukken, voorspelt hij. 'Als het meezit, halen ze de helft van wat ze nu voorspellen.'
En dan de prijzen. Anders dan sommige andere fondsen verkoopt ATF niet de grond, maar alleen de opstand. Voor een hectare teakhout betaalt de belegger 26.900 gulden, ofwel een kleine zeventienduizend dollar.
Maar daarmee is hij nog niet klaar. Bij elke uitdunning van het bos moet de belegger geld overmaken naar de stichting, zo is contractueel vastgelegd. Dat komt neer op nog eens 7500 dollar extra. Voorts ontvangt ATF 2 procent van de opbrengst van de eindkap; dat is uitgaand van de eigen prognoses van ATF 3812 gulden. Conclusie: een hectare Braziliaans teakhout kost de belegger uiteindelijk 43.462 gulden.
Het vergelijken van prijzen is moeizaam. Want wat krijg je ervoor? 'Het grootste vraagteken is altijd de winst en de overhead van de organisatie in Nederland', zegt Rob Dorscheidt, die voor de Consumentenbond in Den Haag houtfondsen onderzocht en uitkwam op een richtprijs van tussen de tien- en dertigduizend gulden per hectare.
Precious Woods, een door de ATF geroemd Zwitsers bosbouwbedrijf, rekent op haar plantages vijftienhonderd dollar per hectare aan overhead-kosten. Voor haar teakplantage in Costa Rica vraagt Precious Woods 8500 dollar per hectare, maar dat is inclusief (dure) grond en onderhoud voor dertig in plaats van 25 jaar.
Cáceres Florestal maakte op verzoek van derden onlangs een kostenraming. Het bedrijf kwam uit op maximaal 5500 dollar per hectare teak. Dat is inclusief grond, onderhoud en overhead. Maar exclusief belasting en eventuele financieringskosten.
Landbouweconoom Luit Smit bezocht alle teakplantages in Latijns-Amerika, en is onder meer voor Ohra in Brazilië op 'snuffeltocht'. Hij houdt de investeringen op drieduizend à 3500 dollar. Bosbouwer Wim Groeneveld, die de Wereldbank adviseert in de deelstaat Rondonia, komt op hetzelfde bedrag uit. Teakspecialist Zenesio Finger noemt zesduizend dollar een 'rechtvaardig' eindbedrag. 'Dan hebben zowel belegger als aanbieder een ruime winst.'
Hoe de ATF aan haar 26.900 gulden komt, is niet duidelijk. Volgens woordvoerder Hessel van Straten is het 'een ingewikkelde berekening'. De overhead in Nederland is volgens Van Straten debet aan de forse prijs. De stichting kan (nog) niet terecht bij banken en is aangewezen op risicodragend kapitaal, waarover zij 20 tot 30 procent rente betaalt, aldus de woordvoerder. Voorts heeft ATF volgens de woordvoerder grote problemen bij de verkoop van haar product. De teak-contracten wordt verkocht door intermediairs die commissie krijgen. Van Straten: 'Hoe meer negatieve verhalen in de krant, des te moeilijker de verkoop gaat en des te hoger de kosten om te verkopen.' En tenslotte: 'Als alle anderen zeggen dat het zoveel goedkoper kan, waarom biedt niemand het dan goedkoper aan?'

Foto
	Teakhout is een even populaire als ondoorzichtige belegging.FOTO ABC

