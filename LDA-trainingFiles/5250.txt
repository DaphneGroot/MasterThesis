	Bollegraf pakt in dubbelspel succes weer op na knie-operatie
	ANP
MELBOURNE
Manon Bollegraf heeft zondag voor de derde keer een Grand-Slamtitel in de wacht gesleept. De 32-jarige tennisster uit Ermelo, die tegenwoordig in Brabant woont, won op de Australian Open in Melbourne met haar Amerikaanse partner Rick Leach het gemengd dubbel.
Bollegraf en Leach, als derde geplaatst, stuitten in het voorgerecht voor de enkelspelfinale bij de mannen op de Lets/Zuid-Afrikaanse combinatie Larisa Neiland/Laffnie DeJager. Het werd 6-3, 6-7, 7-5.
'Dit mag gerust een klein wonder genoemd worden', zei Bollegraf. 'In october onderging ik een zware knie-operatie. Daardoor kon ik zes weken niet op mijn benen staan. Zo snel mogelijk heb ik vanuit een rolstoel weer geoefend, net als Thomas Muster na diens auto-ongeluk. Ik moest ook nog zes weken revalideren. Daarna kon ik pas weer aan echt tennissen denken. Ik vreesde dat Melbourne nog te vroeg kwam. Ik was echter pijnvrij en speelde als vanouds. Echt ongelooflijk.'
Bollegraf wilde aanvankelijk van 1997 haar laatste tennisjaar maken. 'Maar nu denk ik er hard over er een extra jaartje aan vast te plakken. Ik ben dan wel 32 jaar, maar het dubbelen gaat me kennelijk nog prima af.'
Manon Bollegraf stond als enkelspeelster wel eens op de 29e plaats van de wereldranglijst. Maar dat was in 1990. Inmiddels is ze al weer aan haar twaalfde profseizoen bezig. Ze verdiende daarin bijna anderhalf miljoen dollar. Voornamelijk aan het dubbelspel bij de vrouwen.
Ze vormde een ijzersterk koppel met Navratilova, Adams, McGrath en nu met Arendt. Tegenover een titel in het enkelspel (1989, Oklahoma) staan 22 titels in het dubbelspel. Maar de allergrootste successen liggen voor Bollegraf blijkbaar weggelegd in de mixed. Met Tom Nijssen won ze in 1989 op Roland Garros. Twee jaar later volgde de hoofdprijs tijdens de US Open.
Vorig jaar ontstond de samenwerking met Rick Leach. De Californische dubbelspecialist had al zeven Grand-Slamtitels op zijn naam. Hij vormde eind jaren tachtig een nauwelijks te kloppen koppel met Pugh.
Bollegraf en Leach haalden in september de finale van de US Open. Daarin was het dubbel Raymond/Galbraith te sterk.
Mark Woodforde en Todd Woodbridge blijven de succesvolste formatie bij de mannen. De AustraliÃ«rs behaalden samen hun achtste Grand Slam-zege in het mannen dubbelspel. In de finale waren de 'Woodies' met 4-6, 7-5, 7-5, 6-3 te sterk voor het Canadees-Amerikaanse koppel Lareau/O'Brien. Die twee hadden de Nederlaners Jacco Eltingh en Paul Haarhuis uit de finale gehouden. In de geschiedenis van het professionele tennis bleven er twee koppels op zeven Grand Slam-zeges steken. Dat waren Fleming/McEnroe en Newcombe/Roche.


