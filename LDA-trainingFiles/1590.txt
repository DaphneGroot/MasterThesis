	Winkeliers steken klantenkorting in eigen zak
	De enigen die echt baat hebben bij tijdelijke promotie-acties zijn de winkelier en, soms, de consument. Afschaffen dus die miljoenenverslindende prijsverlagingen en twee-voor-de-prijs-van-één-acties. Fabrikanten, ontwaakt. Vorm een front. Breek de macht van de retailer. U heeft geen idee hoe verliesgevend uw promotiecampagnes zijn. U blijft er maar geld in pompen, zonder te onderzoeken of de acties het gewenste effect sorteren. Waarom u dat doet? Omdat u zichzelf zo heeft geprogrammeerd. En omdat u doodsbang bent voor een boycot van de op voordeeltjes beluste tussenhandel.
Zo ongeveer luidt het betoog dat Eijte Foekens, verbonden aan de sectie Marktkunde en Marktonderzoek van de Economische Faculteit van de Rijksuniversiteit van Groningen, geregeld afsteekt tegen directies van fabrieken. Dat zij zich laten uitkleden door retailers vindt hij betreurenswaardig maar niet onbegrijpelijk, gezien de huidige machtsverhoudingen tussen fabrikanten en winkeliers. Het wachten is op het moment waarop producenten durven stoppen met de kortingen. Dat gebeurt pas als ze in de gaten krijgen dat ze veel geld toeleggen op de acties, verwacht Foekens.
Een gulden kun je maar één keer uitgeven. Producenten verkiezen doorgaans het voeren van een extra campagne boven het grondig evalueren van de lopende actie. Effectmeting is bijzonder ingewikkeld en dus kostbaar. Wie zijn de nieuwe klanten die jouw producten in een actieweek kopen? Komen ze bij de concurrent vandaan? Zo ja, welke? Om te weten wat de extra verkoop is, moet je eerst de 'normale' verkoop weten. Die is moeilijk vast te stellen. Het grote aantal acties in de winkels vertroebelt het zicht.
Het bij elkaar harken van de gegevens, het uitvoeren van berekeningen, het analyseren van de uitkomsten van die berekeningen - laat maar zitten, besluiten de producenten gewoonlijk. Zolang ze constateren dat de producten in actieweken meer aftrek vinden dan normaal, vinden ze het wel best.
Foekens niet. 'De consument wordt zo actietrouw in plaats van merkentrouw. Dat is de schuld van de fabrikanten zelf. Ze richten zich uitsluitend op extra volume, terwijl ze naar de totale kosten en de totale opbrengst zouden moeten kijken.'
De cijfers van Foekens zijn zo mogelijk nog schokkender dan die van Giep Franzen, de hoogleraar die enkele weken geleden naar buiten bracht dat de helft van alle reclamecampagnes niet werkt. Met sales promotion, de vakterm voor kortlopende campagnes die een stijging van de verkoop moeten bewerkstelligen, is een bedrag gemoeid van ruim zeven miljard gulden. Slechts 15 procent is winstgevend, blijkt uit onderzoek. Het aantal acties dat wordt geëvalueerd, is volgens Foekens schrikbarend laag: slechts 1 procent. Hij baseert zich mede op ervaringen van accountantsbureau Coopers & Lybrand. Zijn conclusie: 'De fabrikanten doen maar wat.'
Voordat de klant waspoeder X tijdelijk drie kwartjes goedkoper in de schappen aantreft, zijn hemel en aarde bewogen. De fabrikant dient de actie meestal een half jaar van tevoren bij de retailer aan te vragen. Want die heeft een overzicht van alle campagnes. Een beetje supermarkt voert er zo'n honderd per week.
Door een goede coördinatie wil de winkelier optimaal profijt trekken. Pas een paar weken voor de actie van start gaat, krijgt de fabrikant te horen hoeveel extra artikelen en displays hij precies moet leveren. Dit maakt een efficiënte productie en distributie moeilijker en duurder.
In meer dan de helft van de gevallen weet de producent dat zijn actie hoe dan ook zwaar verliesgevend is, omdat de winkelier de extra marge volledig in eigen zak steekt. De winkelier neemt de korting dankbaar in ontvangst, maar verzuimt die door te geven aan de consument. Die koopt dus niet meer waspoeder-X dan gewoonlijk. De winkelier doet dat wel. Na afloop van de kortingsactie ziet de fabrikant de bestellingen teruglopen. De magazijnen van de afnemer liggen immers nog vol.
Het enige voordeel voor de fabrikant is dan dat hij de winkelier gunstig heeft gestemd. Dat is goed voor de onderlinge verstandhouding. Er zijn immers concurrerende producenten genoeg. Het te vriend houden van machtige distributeurs als Albert Heijn en De Boer/Unigro is van levensbelang. De laatsten zijn zich van hun macht terdege bewust. Niet zelden dwingen ze de prijsverlagingen af.
In Nederland durft vooralsnog niemand die macht te weerstaan. Procter & Gamble (P&G) waagde een paar jaar geleden de stap wel, in de Verenigde Staten en in Groot-Brittannië. Het bedrijf reduceerde het aantal prijsverlagingen en bonnenacties tot een minimum, en stapte over op een EDLP-strategie: Every Day Low Pricing. De prijzen daalden met zo'n 5 procent, geld dat P&G voorheen gebruikte voor de promotiecampagnes.
Een deel van de winkeliers deed de artikelen van P&G prompt in de ban, hetgeen leidde tot een aanzienlijk verlies van marktaandeel. P&G overleefde. In de VS lijken de klanten het laatste woord te krijgen. Ze protesteerden bij de retailers. De meeste winkeliers haalden bakzeil.
P&G Nederland kijkt de kat uit de boom. Op het hoofdkantoor in Rotterdam liggen geen concrete plannen voor een EDLP-strategie. De onderneming zegt zijn promotie-acties 'zeer regelmatig' te evalueren en is tevreden over deze manier van werken. Voor Unilever geldt hetzelfde. Het noemt de campagnes 'zeer bruikbaar' en neemt de 'ruis' voor lief.
Die reacties had Foekens verwacht. 'Ik moet het eerste bedrijf nog tegenkomen dat publiekelijk uitkomt voor zijn eigen gebreken.' Er verandert dus voorlopig niets, vreest de onderzoeker. De winkelier blijft de fabrikant geld uit de zak kloppen, geld dat voor de consument was bedoeld. De fabrikant blijft miljarden besteden aan een ineffectieve promotievorm. 'Struisvogelpolitiek heet dat.'

Foto
	Acties zijn duur en zinloos.FOTO MARCEL MOLLE - DE VOLKSKRANT

