Koninklijke Luchtvaart Maatschappij.
Een KLM-propagandavlucht met zes van de grootste toestellen van de Nederlandse burgerluchtvaart (1937)
Bioscoopjournaal over de eerste lijnvlucht van de KLM naar New York, 21 mei 1946
Filmverslag van de eerste lijnvlucht Amsterdam – Tokio (1951)
De Koninklijke Luchtvaart Maatschappij (KLM, gebruikelijke Engelse naam: "KLM Royal Dutch Airlines") is de nationale luchtvaartmaatschappij en de op twee na grootste werkgever van Nederland. Thuishaven is de luchthaven Schiphol bij Amsterdam.
KLM opereert wereldwijd en vormt de kern van de KLM Groep, waarvan ook KLM Cityhopper, Martinair en Transavia deel uitmaken. KLM is in 2004 gefuseerd met Air France tot de holding Air France-KLM. Onder de holding zijn KLM en Air France beide actief als netwerkmaatschappij. KLM behaalt haar omzet uit drie kernactiviteiten: vervoer van passagiers, vrachtvervoer en vliegtuigonderhoud.
Geschiedenis.
Op dinsdag 7 oktober 1919 werd de 'Koninklijke Luchtvaart Maatschappij voor Nederland en Koloniën' opgericht bij akte in het notariskantoor van mr. H. Stoop in Den Haag. Het startkapitaal van 1,2 miljoen gulden werd gefourneerd door acht zakenlieden, onder wie Frits Fentener van Vlissingen en Anton Kröller. De luitenant-vlieger Albert Plesman werd administrateur en later directeur. Koningin Wilhelmina verleende op 12 september 1919 het predikaat ‘Koninklijk' aan KLM in oprichting. Het eerste KLM-kantoor werd op 21 oktober 1919 aan de Heerengracht in Den Haag geopend. Hiermee is de KLM de oudste onder haar oorspronkelijke naam opererende luchtvaartmaatschappij.
De eerste commerciële vlucht (tussen Londen en Amsterdam) van de KLM werd op 17 mei 1920 uitgevoerd. Toen landde op Schiphol de door KLM gehuurde De Havilland DH.16 G-EALU (ook wel DH 9A), gevlogen door de Engelse piloot H. 'Jerry' Shaw. In de jaren daarna groeide de vloot met eigen vliegtuigen, veelal toestellen van Fokker, en werd gevlogen naar steeds meer Europese bestemmingen.
KLM vloog op 1 oktober 1924 voor het eerst naar Batavia, in het toenmalige Nederlands-Indië, het tegenwoordige Jakarta in Indonesië. Het was de langste lijnvlucht voor de Tweede Wereldoorlog. In deze periode groeide KLM uit tot de derde maatschappij in de wereld, na Pan American Airways en Imperial Airways.
In 1945, na de Tweede Wereldoorlog, hervatte KLM haar lijndiensten en in 1946 startte KLM als eerste Europese luchtvaartmaatschappij lijndiensten naar de Verenigde Staten. Ook de lijndienst naar Indië werd hersteld en er werd gevlogen met vliegtuigen als de Dakota en Lockheed Constellation.
In 1960 werd het eerste straalvliegtuig in de vloot opgenomen, de Douglas DC-8, later gevolgd door de kleinere Douglas DC-9 voor het Europese luchtverkeer.
In 1971 introduceerde de KLM de Boeing 747 (nog met het korte, als bar ingerichte bovendek) en in 1972 de Douglas DC-10, het begin van de widebody-vloot van KLM. Het netwerk werd steeds uitgebreid en omvatte uiteindelijk non-stop bestemmingen in alle werelddelen. Ondanks de kleine thuismarkt groeide KLM zo uit tot de vierde maatschappij in Europa.
Voor het binnenlandse luchtverkeer werd in 1966 NLM Cityhopper opgericht, vanaf midden jaren zeventig ook actief op regionale vluchten in Europa. Sinds 1991, na een fusie met Netherlines, vliegt deze dochteronderneming onder de naam KLM Cityhopper. KLM is ook steeds dominanter geworden in de Nederlandse luchtvaartsector met deelnemingen in Transavia en Martinair, sinds respectievelijk 2003 en 2008 volledige dochterbedrijven van KLM.
Samenwerking met andere maatschappijen werd steeds belangrijker. Zo worden sinds 1993 alle vluchten tussen de VS en Europa uitgevoerd als joint venture met Northwest Airlines (opgegaan in Delta Air Lines). Ook werden gedurende de jaren negentig gesprekken gevoerd met andere Europese maatschappijen, waaronder British Airways en Alitalia, over verregaande samenwerking en zelfs een fusie. Dit resulteerde uiteindelijk op 5 mei 2004 in de fusie van KLM met Air France tot Air France-KLM. Door deze fusie werd de KLM tevens opgenomen in de luchtvaartalliantie SkyTeam.
De KLM in de Tweede Wereldoorlog.
Toen Nederland op 10 mei 1940 werd binnengevallen door de Duitse strijdkrachten bevond zich een aantal toestellen van de KLM buiten Nederland, onder andere op de Amsterdam (Napels)-Batavia route. Vier DC-3's en één DC-2 werden door de KLM naar Engeland gedirigeerd; een vijfde DC-3, die zich nog op Schiphol bevond, voegde zich daar op 13 mei 1940 bij. Een aantal andere toestellen kwam terecht in het Australië-Indonesië-gebied. De KLM-toestellen en -bemanningen in het oosten onderhielden verbindingen tussen Palestina, Indonesië en Australië voor de Koninklijke Nederlandsch-Indische Luchtvaart Maatschappij (KNILM).
De Britse overheid heeft in overleg met de KLM de naar Engeland uitgeweken toestellen, samen met de KLM-bemanningen, tijdelijk bij BOAC ondergebracht. Zij werden gestationeerd op het toenmalige vliegveld Whitchurch Airport bij Bristol. Koene Dirk Parmentier kreeg de leiding over deze 'KLM-sectie' binnen BOAC. Er werden door hen vier vluchten per week uitgevoerd naar Portela, de luchthaven van Lissabon. Deze lijndienst begon in september 1940; in juni 1943 waren inmiddels 4.000 passagiers vervoerd.
Britse én Duitse civiele vliegtuigen gebruikten op Portela dezelfde faciliteiten en het verkeer werd in de gaten gehouden door spionnen van zowel de geallieerden als de asmogendheden. Dit was in het bijzonder zo bij de route Lissabon-Bristol, die regelmatig werd gebruikt om 'agenten' en ontsnapte krijgsgevangenen (terug) naar Engeland te vervoeren. Duitse spionnen werden in de passagiersterminals geplaatst om bij te houden wie er van en aan boord gingen.
In de eerste jaren van de oorlog werden de vluchten op de civiele lijndienst Bristol-Lissabon nog met rust gelaten en werd de neutraliteit van Portugal nog gerespecteerd, maar vanaf 1942 werd de luchtoorlog boven de Golf van Biskaje intensiever. Hierbij kregen drie BOAC-lijnvluchten, alle uitgevoerd met de PH-ALI "Ibis", aanvallen door Luftwaffe-jagers te verduren. De laatste liep fataal af voor passagiers en bemanning.
Incidenten en ongevallen.
KLM heeft sinds de oprichting incidenten, ongevallen en kapingen gekend, soms met dodelijke afloop. Op 22 juni 1922 vond het eerste KLM-ongeluk plaats met dodelijke afloop. KLM was betrokken bij de vliegtuigramp van Tenerife in 1977, met 583 doden het grootste ongeluk in de geschiedenis van de luchtvaart.
Eerste affiche en stripalbum.
Affiche uit 1919 van Brian de Kruyff Dorssen
Royal Dutch Airlines Europe Poster door Charles C. Dickson, 1928
Al sinds het begin is Plesman zich ervan bewust dat het bedrijf reclame moet maken voor zijn diensten. In het oprichtingsjaar 1919 wordt dan ook de eerste reclameaffiche uitgegeven. Plesman heeft de affiche laten maken door een van zijn vrienden: luitenant-vlieger Brian de Kruyff Dorssen. Het is een affiche met slechts één kleur en verder zwart en wit. Er staan drie figuren op afgebeeld, een piloot en twee kinderen: een Hollands jongetje in klederdracht op klompen en een Indisch meisje met sarong aan. De piloot heeft een dikke jas in plaats van een overall aan. Onderlangs staat nog de volledige naam van KLM, zoals die in de statuten van de NV werd opgenomen.
Vanaf 1920 bracht KLM steeds meer van dergelijke affiches uit. Het bedrijf wilde zich graag binden met het beeld van de Vliegende Hollander. Dit is dan ook een veelvuldig terugkerend onderwerp, dat in 1947 verwoord en verbeeld wordt in het KLM-stripalbum "De legende van de Vliegende Hollander". Na de Tweede Wereldoorlog verschijnt "De Vliegende Hollander" zelfs op de romp van de vliegtuigen; aan de ene zijde in het Nederlands en aan de andere zijde in het Engels ("The Flying Dutchman").
KLM Asia.
Onder de naam KLM Asia vliegt KLM rechtstreeks van Amsterdam naar Taiwan, door het Chinese luchtruim. Hiermee is KLM de eerste en vooralsnog enige civiele luchtvaartmaatschappij ter wereld die rechtstreekse vluchten tussen Taiwan en Europa onderhoudt met goedkeuring van de Chinese autoriteiten.
Vloot.
Airbus A330-200 vastgekoppeld aan een pushback truck
Geschiedenis van de KLM-vloot.
De Boeing 747-300 'PH-BUK' na uitfasering op transport naar Aviodrome
De PH-BUK Louis Blériot, een van de Boeing 747-300-toestellen die in 2003 werden uitgefaseerd, werd op Schiphol-Oost gedeeltelijk gedemonteerd en vervolgens over water naar Lelystad vervoerd om in Aviodrome tentoongesteld te worden.
De PH-BXA in de kleuren uit de jaren 60, ter ere van het 90-jarig bestaan van KLM
Speciale kleurenschema's.
Sinds 1 januari 2009 vliegt er bij KLM een Boeing 737-800 (met registratie PH-BXA) in een retro-kleurenschema, dat jaar bestond KLM namelijk 90 jaar.
Het lidmaatschap aan SkyTeam vereist dat er drie vliegtuigen uit de vloot (meer dan 1%) in een SkyTeamkleurenschema vliegen. Daarom is er sinds 25 augustus 2009 bij KLM een Boeing 777-300 (met registratie PH-BVD) in deze kleuren en per 2 juni 2010 een 737-900 (PH-BXO) en een Embraer 190 (PH-EZX) actief.
Een Boeing 777-200, de PH-BQP "Pont du Gard", vloog van medio juni 2011 tot medio april 2012 rond met een kleurenschema bestaande uit Delfts blauw geschilderde "tegeltjes".
In juni 2014 werd een nieuw kleurenschema (met een "boog" op de neus) geïntroduceerd. Het eerste toestel met dit schema was een Embraer 190. In de loop van 2014 en 2015 verschenen ook diverse Boeing 737's, 747's en 777's in dit nieuwe schema. Ook de nieuwe 787 en A350 zullen in dit kleurenschema gaan vliegen.
In juni 2016 werd een speciaal oranje kleurenschema geschilderd. Het vliegtuig was een Boeing 777-300ER genaamd Nationaal Park De Hoge Veluwe met de registratie PH-BVA. Eerder liet KLM al foto's zien van een oranje toestel voor Koningsdag. Deze waren echter bewerkt. PH-BVA werd onder andere gebruikt om de Nederlandse atleten naar de Olympische Spelen in Rio de Janeiro te vliegen.
Reisklassen.
KLM biedt Business Class, Economy Comfort class en Economy class aan in haar vliegtuigen. De Business Class is onder te verdelen in twee verschillende klassen, de Europe Business Class voor de korte afstand, en de World Business Class voor de lange afstand.
World Business Class.
Nieuwe stoel KLM World Business Class
De World Business Class biedt een 60 inch stoelafstand op alle intercontinentale vliegtuigen. De toestellen bieden een stoel die tot 175 graden naar achteren versteld kan worden. De zitplaatsen, geplaatst in een 2-2-2-opstelling, hebben een massage functie, een privacyscherm, persoonlijke leeslampen, been- en voetsteunen en persoonlijke telefoons (aan de achterkant van de controller). De nieuwste aanvulling in de vloot van de KLM, de Boeing 787-9, heeft dezelfde Business Class-stoel als fusiepartner Air France. Het persoonlijke entertainmentsysteem heeft een multifunctioneel 10,4 inchscherm met AVOD (Audio Video on Demand). Onder andere de nieuwste films, populaire series, luisterboeken en taalcursussen zijn beschikbaar voor de passagier. Bovendien heeft het systeem een uitgebreide sms- en e-mailfunctie. Naast de stoel is een stopcontact aanwezig.
Faciliteiten voor het vertrek omvatten een volledig flexibele reservering (met uitzondering van de WBC Holiday Fares die beperkingen hebben), eigen check-in balies, toegang tot de KLM Crown Lounges en lounges van SkyTeam-partners, prioritair instappen, en 125% tot 175% Flying Blue-miles. De passagiers mogen extra bagage meenemen. Aan boord krijgen zij een driegangenmenu. Drank en snacks zijn beschikbaar tijdens de hele vlucht. Het diner is klaargemaakt in samenwerking met topkoks. Op vluchten naar Azië kan worden gekozen voor een authentiek lokaal menu. Internationale kranten en tijdschriften zijn beschikbaar op elke vlucht. Elke passagier krijgt een traditioneel Delfts blauw miniatuurhuisje met Hollandse jenever als geschenk.
KLM is het interieur van de World Business Class van de complete langeafstandsvloot aan het vernieuwen. De Nederlandse designer Hella Jongerius verzorgde het ontwerp van de nieuwe cabine en de nieuwe "full flat"-stoel, die de "angled flat"-stoel zal vervangen. Tussen juli 2013 en mei 2014 zijn alle Boeing 747's onder handen genomen. In november 2014 werd begonnen aan de ombouw van de Boeing 777's.
De Boeing 787's in de vloot van KLM zullen in de World Business Class dezelfde stoelen krijgen die Air France in 2014 introduceerde, geplaatst in een 1-2-1-opstelling.
Delfts blauwe huisjes.
Sinds 1952 deelt KLM delfts blauwe huisjes uit aan al haar World Bussines Class passagiers. De huisjes zijn replica's van bijzondere gebouwen in Nederland. Traditioneel zijn de huisjes gevuld met Bols graanjenever, hoewel de huisjes, afhankelijk van de vliegbestemming, tegenwoordig ook wel leeg worden uitgedeeld wegens regels met betrekking tot alcoholische dranken. Sinds 1994 loopt het aantal huisjes synchroon met de leeftijd van KLM en wordt ieder jaar op 7 oktober een huisje aan de collectie toegevoegd. De huisjes, die vervaardigd worden door het keramisch bedrijf Goedewaagen, zijn een geliefd verzamel- en ruilobject.
Vanwege de 90e verjaardag van KLM in 2009 werd een boek uitgebracht onder de titel 'House no. 90'. Dit boek geeft een overzicht van de 90 tot dan toe uitgebrachte huisjes en de verhalen achter de originele panden.
Europe Business Class.
Europe Business Class, het premiumproduct van de KLM op kortere vluchten waarbij de middelste stoel wordt vrijgelaten voor meer comfort, wordt aangeboden in de Boeing 737 en toestellen van KLM Cityhopper. EBC biedt een 33 inch pitch, een maaltijdservice aan boord (warme of koude maaltijden afhankelijk van de duur van de vlucht), met voorrang aan boord gaan, extra bagage, dubbele Flying Blue-miles, en een volledig flexibele reservering. Bovendien zijn er gratis internationale kranten en tijdschriften beschikbaar. Door de speciale wachtrijen en priority lanes hoeven passagiers niet of minder lang te wachten.
Economy Class (intercontinentaal).
Oude Economy Class KLM Boeing 777-200ER
Economy Class biedt een 31" pitch in alle intercontinentale vliegtuigen met uitzondering van de Airbus A330-200, die een 32" pitch biedt. Passagiers kunnen tegen betaling ook kiezen voor stoelen met meer beenruimte. Alle vliegtuigen van KLM die buiten Europa vliegen hebben een persoonlijk entertainmentsysteem met AVOD (Audio Video on Demand) en persoonlijke telefoons (op de achterkant van de controller) met een e-mail- en sms-functie. Passagiers in Economy Class op routes naar intercontinentale bestemmingen krijgen een warme maaltijd (vaak meer dan een, afhankelijk van de vluchtduur). Alle dranken die geserveerd worden (ook alcoholische) zijn gratis. Er kan belastingvrij worden gewinkeld op alle vluchten. Kort voor aankomst is op de persoonlijke schermpjes actuele informatie te zien voor transfervluchten.
Economy Class (binnen Europa).
Op vluchten binnen Europa van KLM en KLM Cityhopper hebben vliegtuigen geen entertainment tijdens de vlucht en bevatten een stoelafstand van 31". Passagiers kunnen tegen betaling ook kiezen voor stoelen met meer beenruimte. Economy Class passagiers krijgen een snack of een dagverse sandwich, afhankelijk van de duur van de vlucht en het moment van de dag. Alle dranken die geserveerd worden (ook alcoholische) zijn gratis. Bij vluchten langer dan 60 minuten kunnen passagiers belastingvrij winkelen.
Economy Comfort.
Sinds december 2009 biedt KLM Economy Comfort: een extra comfortabele zone binnen de economy class op alle intercontinentale vluchten. Per 1 december 2012 biedt KLM deze zone ook aan op intra-Europese vluchten die uitgevoerd worden met de Boeing 737. De klasse biedt de standaard economymaaltijd en drankenservice, maar dan in een stoel met meer beenruimte (stoel-stoelafstand van 35 inch, bijna 90 centimeter), waarvan de rugleuning tweemaal zo ver achterover kan klappen. Verder worden deze stoelen in de voorste helft van de economy class geplaatst zodat men eerder uit kan stappen. Bovendien is het iets stiller vooraan in het vliegtuig. Afhankelijk van het type vliegtuig zijn er op elke intercontinentale vlucht tussen de 32 en de 40 van dergelijke stoelen beschikbaar. Op de intra-Europese vluchten uitgevoerd met een Boeing 737 ligt het aantal, afhankelijk van de serie, tussen de 12 en 24. Vanaf 2013 zal KLM ook op hun Cityhopper een begin maken met Economy Comfort seats.
Codeshare-overeenkomsten.
In juli 2015 had KLM codeshare-overeenkomsten met onderstaande luchtvaartmaatschappijen. Partners die lid zijn van de luchtvaartalliantie SkyTeam zijn niet vermeld.
Flying Blue.
Als gevolg van de fusie met Air France werd in 2005 het frequentflyerprogramma van KLM, de 'Flying Dutchman' genaamd, samengevoegd met het Franse 'Fréquence Plus' tot Flying Blue. Naast de gebruikelijke SkyTeam-partners kunnen passagiers ook op vluchten van andere luchtvaartmaatschappijen, waaronder Japan Airlines, Malaysia Airlines en Qantas, punten sparen en besteden.
Vernoeming.
Op 7 april 2009 is er een tulp vernoemd naar de KLM. De doop vond plaats op de Keukenhof. De nieuw gekweekte tulp heeft de naam "Tulipa" 'KLM' gekregen.
Sponsor.
Van 1981 tot 1990 en sinds 2004 is KLM de hoofdsponsor van het Dutch Open (golf), ook wel bekend als KLM Open.
