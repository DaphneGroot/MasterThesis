Gulp (rivier).
De Gulp in het centrum van Gulpen
De Gulp (Frans: Galoppe) is een snelstromende zijbeek van de Geul in een heuvelachtige streek in de Belgische provincies Luik en Limburg, meer bepaald de exclave Voeren en het zuiden van Nederlands Limburg. De rivier is bij benadering 22 kilometer van de bron in Hendrik-Kapelle tot de monding bij motte Gracht Burggraaf bij Gulpen. De lengte is wegens de vele meanders moeilijk exact te meten.
In de Romeinse tijd werd de Gulp 'Galopia' of 'Gulippa' genoemd, wat 'kleine Geul' of 'bovenbeek' betekent. De Gulp is een echte forellenbeek: snel vliedend en rijk aan zuurstof. De beekforel komt dan ook veelvuldig voor. Het landschap van het smalle dal van de Gulp lijkt veel op dat van de Geul: een boeiende afwisseling van loofbossen, graslanden, akkers, drassige oevers, poelen, boomgaarden en holle wegen.
Loop.
De Gulp ontspringt in Hendrik-Kapelle in BelgiÃ« op de grens met Homburg. Als het stroompje daar de weg afloopt voegen er zich een paar bronnen en beken bij: de Beriliere-beek, de Mabroekerbeek en de Remersdaler beek. Het is hier een echt bronnengebied; overal borrelt het water uit verschillende poelen op.
Verder gaat het over de Voerense dorpen Remersdaal en Teuven naar de Nederlandse grens bij grenspaal 17. Vervolgens stroomt de Gulp door Slenaken en komt het even buiten het dorp langs de voormalige Broekmolen en de Slijpsteen van Slenaken.
Voorbij het Groote Bosch gaat het door Beutenaken, Waterop, langs Kasteel Karsveld, Billinghuizen, langs het restant van de Groenendalsmolen, Euverem, de vroegere forellenkwekerij en Kasteel Neubourg naar Gulpen. Daar voedt de Gulp de Neubourger Molen en loopt hierna door de kern van het dorp (waar ooit de Veldmolen lag) en naar de motte Gracht Burggraaf om aldaar in de Geul uit te monden.
Het Gulpdal wordt aan de oostzijde begrensd door de hellingen van het Plateau van Crapoel en aan de westzijde van het Plateau van Margraten.
