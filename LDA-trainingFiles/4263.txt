	METROPOLIS M
	METROPOLIS M Nieuw, maar niet zo
nieuw als het oogt
De waan van de dag: daar wil de redactie van Metropolis M, het tweemaandelijkse periodiek voor hedendaagse kunst, zich in de toekomst tegen gaan verzetten. En daarom is er een nieuw Metropolis M verschenen, nieuw in vorm en inhoud. Begin deze week vonden de abonnees de nieuwste uitgave op de deurmat. Het is een handzaam magazine, kleiner en compacter dan het oude 'tableau'-formaat, maar ook minder overzichtelijk. Voor de vormgeving tekenden de ontwerpers Mevis & Van Deursen, die ook de uitnodigingen en brochures van Bureau Amsterdam maken, en kunstenaar Barbara Visser.
Hoofdredacteur Let Geerling schrijft in het redactioneel dat de redactie wil stellingnemen tegen het 'alom tegenwoordige actualiteitsdenken dat geregeerd wordt door gesoleerde nieuwsfeiten'. Simpel gezegd ruimt de redactie in de toekomst minder plaats in voor tentoonstellingsactiviteiten van galeries en musea, wordt er minder aangehold achter alweer een nieuwe lichting jonge kunstenaars, en komt er meer plaats voor reflectie en interdisciplinaire discussie over het nieuwste in de hedendaagse kunst.
Trouwe lezers zullen verbaasd de wenkbrauwen optrekken. Ooit gemerkt dat de redactie van het oude Metropolis M zich in de waan van de dag koesterde? Nee. Want ook in het verleden werden brede discussies aangegaan, zoals vorig jaar nog over de penibele status van de kunstkritiek in Nederland, of - in het voorlaatste nummer - over het maaiveld van de kunst. Een aardig detail vond ikzelf altijd dat er vaak werd geschreven over exposities die al lang afgelopen waren of pas in een verre toekomst open gingen.
Maar goed, dit nummer belooft de 'kunstboom' van 'de wortel tot de kruin in het vizier te brengen'. Daarom twee beschouwingen over de Russische filmmaker Aleksander Sokoerov, wiens nieuwste film Spiritual Voices aanstaande zondag in het Amsterdamse filmtheater Desmet te zien is; vier gesprekken met jonge tentoonstellingsmakers, onder wie Binnale-van-Veneti-curator Arno van Roosmalen; een voorbeschouwinkje over het werk van Erik Wesselo, boekbesprekingen en de vaste column van Cornel Bierens. Nieuw is de uitgebreide kunstenaarsbijdrage - ditmaal over de expositie Mothership Connection vorige maand in Bureau Amsterdam - en het 'signalement', een animerend fotoonderschrift bij n werk van n jonge kunstenaar.
Interdisciplinair is het nieuwe nummer zeker. Elly Stegeman bijvoorbeeld brengt de films van Sokoerov in verband met schilderkunst, muziek en, uiteraard, film. Maar als zij concludeert dat het bekijken van Sokoerovs films bijna een fysieke inspanning vraagt van de toeschouwer, dan heeft ook de lezer een flinke inspanning verricht om zich door Stegemans moeizame proza heen te bijten. Het artikel van Edwin Carels, een weinig overtuigende vergelijking tussen het werk van Sokoerov, Jeff Wall en Craigie Horsfield, lijdt aan hetzelfde euvel.
Een ander minpunt van het nieuwe Metropolis M is de zelfbevlekking. De kunsthistorische wereld is klein, maar waarom een galeriehouder een interview laten afnemen met een tentoonstellingsmaker die bij dezelfde galeriehouder een tentoonstelling organiseert? Het is niet verwonderlijk dat de vragen die Oscar van den Boogaard aan Macha Roesink/Rhizome stelt niet verder gaan dan: 'Kun je iets vertellen over je manier van werken?' Roesink krijgt de ruimte om uitgebreid vage statements te formuleren. Dan is het gesprek dat vaste Londen-correspondent David Lillington voerde met Jeremy Millar puntiger van vraagstelling.
Volgende maand is het lente en het zou aardig zijn te denken dat het vernieuwde Metropolis M daarom juist nu is uitgekomen. Maar lente wordt het ieder jaar opnieuw. Net zo is het nieuwe Metropolis niet zo nieuw als het oogt.
Lucette ter Borg
Metropolis M, tweemaandelijks tijdschrift over hedendaagse kunst. Nummer 1, febr 1997. Prijs: fl 15,50.

Foto
	De parfumafdeling, 1992, van Liza May Post. Uit Metropolis M. Still uit Sokoerovs Spiritual Voices (1995).

