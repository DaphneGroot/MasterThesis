Guam.
Guam (Chamorro: "Guåhan") is een Oceanisch eiland, onderdeel van de regio Micronesië. Het eiland vormt een afzonderlijk territorium van de Verenigde Staten en is niet onafhankelijk. De hoofdstad is Hagåtña.
Guam bevindt zich in de Grote Oceaan ten noorden van de Carolinen en ten zuiden van de Noordelijke Marianen. Het is het zuidelijkste eiland van de Marianen. Op Guam wordt Chamorro gesproken en in mindere mate ook Engels.
Geschiedenis.
Zoals alle eilanden van de Marianen werd Guam al rond 1500 v.C. bewoond door de Chamorro, die waarschijnlijk afkomstig waren uit het gebied van het huidige Indonesië. In 1521 kwam Guam voor het eerst in contact met Europeanen, toen Ferdinand Magellaan de Utamac-baai op Guam binnenvoer. Vanaf 1668 probeerden de Spanjaarden de Chamorro te bekeren. Tijdens de ruim twintig jaar oorlog die volgde werd de bevolking gehalveerd. In 1898 werd Guam door de Amerikanen veroverd tijdens de Spaans-Amerikaanse Oorlog. In de Tweede Wereldoorlog werd Guam bezet door de Japanners. In 1944 werd Guam heroverd door het Amerikaanse leger, dat na de oorlog een derde van het eiland in bezit hield. Pas in 1986 kregen landeigenaren na een rechtszaak eindelijk een schadevergoeding toegewezen.
Geografie.
Guam ligt in de Filipijnenzee in het westen van de Grote Oceaan op ongeveer 13° noorderbreedte en 144° oosterlengte. Het is het zuidelijkste eiland van de Marianen, een eilandengroep ten westen van de Marianentrog in Micronesië. Guam heeft een oppervlakte van 549 km² en is daarmee het grootste eiland van Micronesië. Het eiland is ongeveer 48 km lang en 18,5 km breed en de kustlijn bedraagt 125,5 km. Het hoogste punt op het eiland is de Mount Lamlam (406 m).
Bestuurlijke indeling.
Het eiland is opgedeeld in 19 gemeenten, die in grootte verschillen van ruim 2 km² tot en met 92 km² en in bevolkingsomvang van minder dan 800 inwoners tot bijna 45.000 inwoners. Hieronder volgt een overzicht van de gemeenten.
Bevolking.
In 2008 woonden er ongeveer 175.000 mensen op Guam. De grootste etnische groep bestaat uit de autochtone Chamorro's. Zij maken 37,1% deel uit van de bevolking. Andere volken zijn: Filipino (25,5%) en blanken (10%). De resterende mensen zijn van Chinese, Japanse of Koreaanse afkomst. Het merendeel van de bevolking, zo'n 85%, is Rooms-katholiek.
Basis.
De Verenigde Staten hebben op Guam een belangrijke marine- en luchtmachtbasis, Andersen Air Force Base genaamd.
Flora en fauna.
De "Pteropus tokudae", een vleermuis, is vrijwel zeker uitgestorven.
Door de introductie van de bruine nachtboomslang ("Boiga irregularis") werd de flora en fauna van Guam sterk ontregeld. Nadat de slang via een militair transport aan het einde van de Tweede Wereldoorlog op het eiland is aangekomen, heeft deze al enkele diersoorten doen uitsterven, waaronder de Micronesische ijsvogel ("Halcyon cinnamomina cinnamomina") en de Guammonarch ("Myiagra freycineti").
De bruine nachtboomslang kent geen natuurlijke vijanden op het eiland (maar heeft wel varkens en varanen als vijand) en daardoor is de soort explosief gegroeid, met een aantal dat ligt rond de 2 miljoen. De bevolking ziet de beesten echter nauwelijks doordat de soort vooral 's nachts actief is. In 2013 begint een campagne tegen de bruine boomslang door het verspreiden van vergiftigde dode muizen.
