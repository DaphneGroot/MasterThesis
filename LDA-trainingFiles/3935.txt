	Boendermaker kocht om de andere dag een schilderij
	Van onze verslaggeefster
Truus Ruiter
BERGEN/ALKMAAR
'Schilderijziek' was Piet Boendermaker (1877-1947), mecenas en verzamelaar van de Bergense School. In vijftien jaar kocht hij meer dan tweenhalfduizend schilderijen. Omgerekend is dat bijna om de andere dag een nieuw kunstwerk.
'Kunst moet gesteund worden', luidde zijn credo. Hij kocht nooit werk van een schilder die hij niet persoonlijk kende. Hij bezocht de kunstenaar op zijn atelier, neusde wat rond, ging zitten, stak een sigaar op en zweeg. Vervolgens maakt hij weer een rondgang en wees aan wat hem beviel.
Het brede gebaar was hem niet vreemd: in n keer kocht hij alle veertien schilderijen van Arnout Colnot op diens eerste tentoonstelling in het Stedelijk Museum in Amsterdam. Van Dirk Filarski kocht hij veertig werken die de schilder had gemaakt op een reis - op voorwaarde dat Filarski er gelijk weer op uit zou trekken.
Museum Kranenburgh in het Noord-Hollandse Bergen is deze zomer afgeladen met schilderijen die ooit het bezit waren van Piet Boendermaker, zoon van een Amsterdamse makelaar en huizenbouwer, die op 34-jarige leeftijd zijn baan bij zijn vader opzei en zich ging toeleggen op het verzamelen van kunst. Hij werd daartoe in staat gesteld door een flinke jaarlijkse toelage van zijn oude heer.
Volgens Piet Spijk, die een doctoraalscriptie over de kunstverzamelaar schreef - in aangepaste vorm nu de catalogus bij de tentoonstelling - heeft de collectie ooit minstens 2809 werken geteld. Het sterkst vertegenwoordigd waren Leo Gestel met 585, Filarski met 452, Arnout Colnot met 274 en Toon Kelder met 161 werken.
Boendermaker, een 'stevig in elkaar gebouwde kleine man, met het als van een zeekapitein bruin gezonde, oolijke kopje' was een weinig gecompliceerd mens. Hij kocht intutief - kunstgeschiedenis was niet aan hem besteed. Hij las slechts detectives en met een abonnement op een knipseldienst hield hij zich op de hoogte van exposities.
Van jongs af was hij genteresseerd in beeldende kunst. Op 24-jarige leeftijd kocht hij zijn eerste schilderijen, romantische werkjes van Larense kunstenaars. Oog voor nieuwe kunst kreeg hij pas nadat de huisarts van zijn schoonouders hem in contact bracht met Leo Gestel. In het atelier van Gestel ontmoette Boendermaker schrijvers, architecten, musici, en schilders als Jan Sluijters en Piet van der Hem. Dat zou hem definitief bekeren tot de moderne kunst, hoewel hij zijn grenzen had: abstracte kunst kon hem niet bekoren.
Gestel introduceerde Boendermaker in Bergen, waar vanaf 1910 steeds meer kunstenaars waren gaan wonen en werken. Gerrit van Blaaderen, Arnout Colnot, Henri le Fauconnier, Dirk Filarski, Piet en Matthieu Wiegman, Mommie Schwarz, Else Berg en aanvankelijk ook Charley Toorop, vormden de kern van de groep, die later als de Bergense School te boek zou staan. Een benaming die omstreden is omdat er niet echt sprake was van n theorie of n stijl, bovendien woonden en exposeerden veel kunstenaars vaak in Amsterdam.
Hoe groot de verwarring over de term is, blijkt wel uit het feit dat Filarski, door velen beschouwd als d exponent van de Bergense School, zelf altijd heeft ontkend dat er zoiets bestond. Een grafiekje in de catalogus maakt duidelijk hoe in de verschillende naslagwerken is geoordeeld over de Bergense School. Zo is Piet van Wijngaerdt, die nooit in Bergen heeft gewoond, voor de ene geschiedschrijver grondlegger en voornaamste representant en voor de ander slechts 'verwant aan' de Bergense School.
Boendermaker, die zich in 1918 met vrouw en kinderen in Bergen vestigde, werd met Leo Gestel het sociale middelpunt van de schildersgroep. Zijn huis aan de Loudelsweg, dat in 1928 werd uitgebreid met een expositieruimte, werd het centrum van een kunstenaars-vriendenkring, het 'moederhuis' van de Bergense School. Vrienden konden altijd plaatsnemen in zijn grote, zevenpersoons auto voor een ritje naar de Beemster om te vissen of te schilderen, of voor een tochtje naar Amsterdam.
De schilderijen kocht Boendermaker meestal op afbetaling: zo konden kunstenaars over een bepaalde periode rekenen op een vast maandbedrag, waar ze beter mee overweg konden dan met een groot bedrag ineens. Het verleende hen een zekere bestaanszekerheid, wat in die tijd voor weinig kunstbroeders was weggelegd.
Het werk dat in grote aantallen binnenstroomde, belandde in het depot aan de Loudelsweg, of ging in bruikleen naar openbare gebouwen - Boendermaker geloofde in kunst voor het volk - en musea, met name het Stedelijk Museum in Amsterdam. Met directeur C.W. Baard, die ook een grote interesse had voor het Bergense expressionisme, ontwikkelde Boendermaker een grote vriendschap. De omvangrijke, semi-permanente expositie van Bergense schilders in Amsterdam leidde in 1924 tot een rel: het Stedelijk zou veel te weinig doen voor andere jonge kunstenaars.
Na 1930 sloeg de chaos toe: zijn vader raakte diep in de rode cijfers, Boendermaker moest het eigendom van zijn kunstcollectie aan de bank overdragen. Hij mocht nog wel het beheer voeren, maar de neergang was ingezet. Vlak na de oorlog werd een deel openbaar verkocht, eind jaren vijftig gingen de laatste stukken onder de hamer.
In Museum Kranenburgh zijn topstukken uit de voormalige collectie te zien. Daartoe behoren de prachtige portretten van het echtpaar Boendermaker die Jan Sluijters in 1914 maakte, en de portretten van de kinderen Boendermaker van Charley Toorop en Leo Gestel. Wie de Bergense School vooral kent als sombere, donkere schilderkunst, zal in Kranenburgh worden verrast door kleurige, heldere werken.
In het Stedelijk Museum in Alkmaar - dat gelijktijdig een bescheiden, maar mooie Bergense School-tentoonstelling heeft - hangen schitterende tekeningen van Colnot en Gestel, waaronder 'Melkende boeren in de Beemster'. Hoe de Bergense kunstenaar in de polder belandde, is inmiddels wel duidelijk.
De collectie Boendermaker, in Museum Kranenburgh, Bergen (N-H). Tot en met 28 september. Monografie 'De Bergense School en Piet Boendermaker, kunstverzamelaar te Amsterdam en Bergen', Waanders Uitgevers,  65,-.
Het landschap achter de zee, in Stedelijk Museum Alkmaar, tot en met 21 september.

Foto
	'De drie kinderen Boendermaker', door Leo Gestel (1910).

