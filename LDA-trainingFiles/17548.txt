 ERIKS VOORZICHTIGER MET PROGNOSE. 
 ALKMAAR, 29 aug (Reuter) - Technische groothandel Eriks Holding NV verwacht over heel 1996 een hogere omzet en een bedrijfsresultaat en winst uit gewone bedrijfsuitoefening die tenminste het niveau van 1995 zullen evenaren. 
 In maart zei het bedrijf voor 1996 een verdere groei van omzet en winst te verwachten. In 1995 steeg de netto winst met bijna 15 procent tot 23,2 miljoen gulden. 
 "De industriele bedrijvigheid, met name in Nederland, Belgie en Duitsland, ontwikkelt zich minder positief dan werd voorzien," tekent Eriks bij haar huidige, wat voorzichtiger geformuleerde prognose aan. 
 Het bedrijf zegt in het eerste halfjaar wel te hebben geprofiteerd van de economische groei in de VS. 
 Voor het tweede halfjaar verwacht Eriks dat deze ontwikkelingen zich zullen continueren. 
 In de eerste zes maanden van 1996 bleef de netto winst onveranderd op 11,2 miljoen gulden op een omzet die met bijna acht procent steeg tot 232,3 miljoen gulden. 
 De omzetgroei was volgens Eriks het gevolg van de eerdere overnemingen van Vermeulen NV en Marofra BV en van een autonome groei van 4,5 procent. 
 Het bedrijfsresultaat steeg met een procent tot 16,9 miljoen gulden maar door het ontbreken van een bijdrage van een begin dit jaar afgestoten deelneming zijn de financiele baten gedaald. 
 Het bij de verkoop van die deelneming gerealiseerde vermogensresultaat van 2,5 miljoen gulden is direct ten gunste van het eigen vermogen gebracht, aldus Eriks. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
