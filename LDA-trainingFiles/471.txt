	Weer neonazi's vast na mishandeling
	ANP
SCHIEDAM
De Schiedamse politie heeft opnieuw twee neonazi's aangehouden wegens openlijke geweldpleging. De Rotterdammers van 18 en 23 jaar worden ervan verdacht op zaterdag 9 november een hindoestaanse Hagenaar te hebben mishandeld bij het NS-station Schiedam/Rotterdam-west.
De 22-jarige Hagenaar liep de skinheads toevallig tegen het lijf. De neonazi's spuwden op de man en achtervolgden hem. Hij kwam daarbij ten val en werd door verschillende neonazi's getrapt. Eerder hield de politie al drie rechts-extremisten uit Alphen aan den Rijn aan.

