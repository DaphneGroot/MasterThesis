	Een goede middenvelder? Direct in de computer! 
	Van onze verslaggever
Paul Onkenhout

CRUQUIUS
De trainer in ruste is een zakenman met vijf BV's. 'Beeveetjes', zegt hij zelf liever, zo groot is zijn imperium nou ook weer niet. Hij houdt kantoor in een grauwe straat die meubelboulevard wordt genoemd, in Cruquius dat vermaard is om het gemaal dat de Haarlemmermeer droog houdt.
Piet Buter was 24 jaar lang voetbaltrainer, van onder meer Wageningen, Emmen en Eindhoven. 'Ik vond mezelf een goede trainer.' Geen hele goede, geeft hij toe. Hij miste 'politieke bekwaamheid', zeg maar het vermogen om iedereen bij de club te vriend te houden. 'Ik maakte te vaak ruzie.' Tact ja, dat had hij wel wat meer kunnen gebruiken.
In februari 1993 werd Buter ontslagen door Eindhoven en dat is wat het lijkt, een dieptepunt. 'De manager, Van Loon, besodemieterde de boel. Maar het zal ook wel aan mij hebben gelegen. Ik hou altijd vast aan mijn gelijk en dan zijn botsingen onvermijdelijk. Alleen als ik macht heb, kan ik goed functioneren. Maar anderen hadden altijd de macht. Ik moest boeten voor de fouten van een ander.'
Hij herinnert zich de sponsor van Wageningen, 'de Schoenenreus', een aardige kerel, maar zeer eigenwijs. Wageningen zocht een middenvelder met loopvermogen en Buter dacht onmiddellijk aan Rob Maas van PSV 2.
'Kostte een ton toen. Maar de Schoenenreus wilde voor dat geld liever Anne Evers hebben. Wereldvent hoor, die Anne, maar hij was een miskoop en heeft niet meer dan vijf wedstrijden voor Wageningen gespeeld. Moest ik bloeden, voor zijn beoordelingsfout.'
Ik ga wat anders doen, dacht Buter op de dag van zijn ontslag. 'Ik was de afhankelijkheid zat.' En ja, hoe gaat dat dan. Teletekst maakt melding van zijn cong, hij wordt gevraagd of hij er wat voor voelt een Japanse jeugdselectie te begeleiden bij een toernooi in Itali en de ploeg wint dat toernooi. 'Omdat ik de trainer was, dachten ze. Ik heb het maar niet ontkend.'
Sindsdien regelt hij reizen van Japanse voetbalploegen die in Europa willen spelen. Hij geeft trainerscursussen in Japan, brengt in Nederland soms een speler onder, kan altijd voor advies worden gebeld en organiseerde zelf toernooien.
De hobby werd zijn werk: Grandstand Sports. En nu is er ook een Grandstand Football, een Grandstand Housing en een Grandstand Tourist. Hij heeft vijf man in dienst.
Buter kent veel mensen in het voetbal. In Engeland volgde hij twee trainerscursussen, hij was in dienst van de KNVB, trainer van drie eerste divisie-clubs en schoot Ajax twee maal te hulp toen Spitz Kohn vervangen moest worden.
'Dus dan kan het gebeuren dat iemand belt met het verzoek of ik een bepaald type speler wil zoeken. We hebben er wat voor over, je hoeft het niet voor niets te doen, zeiden ze er bij. Tja, van het een komt dan het ander.'
Wr een bv: sinds 1 januari is Buter officieel voetbalmakelaar. Hij had al eerder Nederlandse spelers aan een contract geholpen, Van Heusden en Van der Laan bijvoorbeeld (Port Vale, Engeland), maar realiseerde zich de gevaren bijtijds: 'Plotseling dacht ik: hee, dit is illegaal.'
Buter probeert zich met zijn meer dan gemiddelde kennis te onderscheiden op een markt die door het Bosman-arrest een forse impuls heeft gekregen, maar waar de concurrentie groot is. De tijd is echter gunstig: de spelersvakbond VVCS wordt steeds vaker gedwongen zich tot de begeleiding van spelers te beperken.
'Het zoeken in opdracht van clubs en spelers wordt overgelaten aan mensen zoals ik. De VVCS heeft altijd, eehhh, wat boter op het hoofd gehad, te veel de kant van de spelers gekozen. Het gevolg is dat de salarissen enorm zijn gestegen. Buitenlanders zijn vaak goedkoper dan Nederlanders.'
Buter zegt met de clubs mee te denken, als trainer. 'Ik kijk eerst goed hoe een elftal er uit ziet. Portsmouth gaf me opdracht om een middenvelder te zoeken. Dan word ik kriegelig. Wat voor middenvelder? Verdedigend, aanvallend, links, rechts, diepgaand, er zijn wel dertig soorten middenvelders. Ik ga niet op zoek naar de beste speler, maar naar de speler die het best bij een elftal past.'
Maar natuurlijk, als een club een bepaalde speler op het oog heeft, de verkeerde in de ogen van Buter, en voet bij stuk houdt, drijft hij zijn zin niet door. 'Dan vragen ze er zelf om en doe ik gewoon mijn werk.'
Voetbalmakelaars hebben recht van bestaan: 'Clubs kunnen niet in de hele wereld contacten hebben. Ze kunnen niet de spits van pakweg Litouwen in hun bestand hebben.' Toch, geeft Buter toe, 'vreemde handel' blijft het.
'Soms klopt het niet, dan is het onduidelijk voor welke partij je nou eigenlijk werkt, de club of de speler. Het is tricky business en er komt in het algemeen een hoop oneerlijkheid aan te pas. Het is verleidelijk h, het gaat om veel geld. Er zijn momenten dat je als het ware wordt uitgenodigd om de boel te flessen.'
Nee, hij zelf is nog nooit in de verleiding gekomen. 'We zijn maar een klein bureau en eigenlijk net begonnen.'
Drie, vier duels bezoekt hij per week, in Nederland, Belgi en Engeland. Vaak komt het voor dat hij denkt: hee, handel. Buter kijkt met de ogen van een makelaar en denkt aan zijn computerbestand. 'Als ik een goede rechtermiddenvelder zie, gaat hij direct in de computer.'
De Haarlemse trainer is een internationaal georinteerde zakenman geworden. Slechts de 'wedstrijdspanning' mist hij. Financieel heeft hij geen klagen, nooit gehad trouwens, en het onderhandelen gaat hem makkelijk af.
'Het is hier echt niet iedere dag bingo. Maar als er nu iets mislukt, is het mijn fout en kan ik niemand de schuld geven. Dat is een zeer prettige gedachte: ik ben niet meer afhankelijk.'

Foto
	Piet Buter FOTO BERT VERHOEFF - DE VOLKSKRANT

