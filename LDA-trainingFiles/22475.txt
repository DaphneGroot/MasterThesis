Des'ree.
Des'ree (Londen, 30 november 1968) is de artiestennaam van Desiree Weeks, een Britse zangeres, die in de jaren negentig van de 20e eeuw enkele hits scoorde. Haar grootste succes in Nederland behaalde ze in 1998, toen het nummer "Life" op nummer 1 kwam. De single "You Gotta Be" uit 1994 was haar grootste internationale succes. Het nummer behaalde de vijfde plaats in de Verenigde Staten en werd drie keer een top 20-hit in het Verenigd Koninkrijk. In Nederland kwam het nummer nooit verder dan de tipparade.
In 1993 scoorde Des'ree een bescheiden hit met "Delicate", een duet met Terence Trent D'Arby. In 1996 was zij te zien in "Romeo + Juliet" als zangeres. Het nummer "Kissing You" verscheen op de soundtrack en later ook op haar eigen album "Supernatural".
