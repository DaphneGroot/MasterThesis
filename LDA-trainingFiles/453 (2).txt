Hobby.
Een collage van afbeeldingen gemaakt tijdens het uitvoeren van een hobbyproject
Onder een hobby wordt in het algemeen een ontspannende activiteit verstaan die men in zijn vrije tijd uitoefent en die men graag doet.
Hobby's worden uitgeoefend uit interesse en voor het plezier, niet als betaald werk. Voorbeelden zijn het verzamelen van bijvoorbeeld postzegels of het beoefenen van een sport. Het praktiseren van een hobby kan leiden tot een aanzienlijke kennis, ervaring en vaardigheid. Persoonlijke voldoening staat echter voorop.
Het beoefenen van een hobby kan een kalmerend en therapeutisch effect hebben. Een hobby kan ook uit de hand lopen en een obsessie vormen.
Etymologie.
Het woord "hobby" is afkomstig uit het Engels, waar het dezelfde betekenis heeft, maar het is ook een soort kleine, snel vliegende valk met smalle vleugels en een klein paard of pony. De huidige betekenis van het woord is vrijwel zeker afkomstig van deze laatste twee dieren, die voor vrijetijdsamusement (valkenjacht, plezierrijden) gebruikt werden. Een andere verklaring is dat het komt van hobbelpaard (Engels: "hobby horse"). Het berijden van een hobbelpaard (of: schommelpaard) was een favoriet tijdverdrijf. Dit sluit aan bij de Nederlandse uitdrukking voor een fanatiek bedreven hobby: 'stokpaardje'.
Hobby en vrijwilligerswerk.
Wanneer het uitoefenen van een hobby ten goede komt aan andere mensen, zoals het geven van volwassenenonderwijs of het trainen van een voetbalelftal, kan een hobby overgaan in vrijwilligerswerk.
Hobby en beroep.
Hobby's zijn persoonlijk. Zo kan een computerprogrammeur bijvoorbeeld koken als hobby hebben, terwijl een kok computerprogramma's schrijven als hobby heeft.
Sommige mensen maken 'van hun hobby hun beroep'. Over het algemeen wordt iemand die een activiteit alleen voor zijn of haar plezier doet een amateur genoemd en is een professional iemand die die activiteit als beroep heeft.
Activiteiten waarmee niet gemakkelijk geld verdiend kan worden, worden vrijwel alleen uit liefhebberij uitgevoerd. Een voorbeeld hiervan is het verzamelen van postzegels. Astronomie is een voorbeeld van een hobby waarin amateurs soms bijdragen leveren: het komt voor dat amateurs als eerste een gebeurtenis of nieuw object aan de nacht-hemel waarnemen. Ook entomologie wordt op wetenschappelijk niveau door velen als hobby beoefend; geld is er alleen beschikbaar voor onderzoek naar plaaginsecten.
Verzamelen is een populaire hobby. Hier een bladzijde uit een postzegelalbum.
