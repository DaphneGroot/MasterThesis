	Gehandicapten hebben hoge verwachtingen van nieuwe anti-discriminatiewet 'Ik wil niet schattig doof gevonden worden'
	Van onze verslaggeefster
Ellen de Visser
UTRECHT
Een gehandicapte vrouw wordt de toegang tot een sauna geweigerd omdat 'andere klanten er last van hebben'. Een vrouw die moeilijk ter been is, boekt een busreis en moet 85 gulden extra betalen omdat ze gehandicapt is. Een dove man krijgt aanvankelijk geen woonvergunning van de gemeente omdat 'een dove alleen in een huis veel te gevaarlijk is'.
Een greep uit de tientallen voorbeelden van discriminatie van gehandicapten die de Gehandicaptenraad de afgelopen jaren verzamelde. Voorzitter J. Troost vermoedt dat de lange lijst slechts een ondergrens vormt van de werkelijke omvang van de achterstelling van gehandicapten. 'Velen durven niet voor hun eigen recht op te komen omdat ze nergens met hun klacht terecht kunnen. Bovendien zijn gehandicapten zich vaak niet meer bewust van vormen van discriminatie. Zij vinden het al heel gewoon dat ze een winkel niet in kunnen.'
Het wetsvoorstel tegen discriminatie van gehandicapten dat staatssecretaris Terpstra van Welzijn april volgend jaar bij de Tweede Kamer wil indienen, moet lichamelijk en geestelijk gehandicapten beter beschermen tegen allerlei vormen van ongelijke behandeling. 'Het voorstel kan het begin zijn van iets heel moois', aldus Troost.
'Een goede wet zou een grote stap zijn in de richting van een normaal leven voor gehandicapten', zegt Marije Schadee. Schadee is doof en heeft dagelijks te maken met discriminerend gedrag.
Zo moest zij na haar studie rechten overstappen van een studentenstandaardpakketpolis naar een reguliere particuliere verzekering. De verzekeringsmaatschappij weigerde haar echter aan te nemen tegen het normale tarief, ze kon zich slechts verzekeren tegen een tarief dat 150 gulden per maand hoger lag.
'Gelukkig heb ik met dergelijke vormen van directe discriminatie niet zoveel te maken', zegt ze. 'Dat komt waarschijnlijk doordat ik doof ben en veel opmerkingen niet zal horen, en doordat ik een redelijk onzichtbare handicap heb. Met indirecte discriminatie heb ik echter wel van doen. Zo kunnen doven niet opbellen naar openbare diensten en ook niet vanaf openbare plaatsen omdat daar geen teksttelefoon beschikbaar is. Verder worden op stations omroepberichten niet op een display getoond en werken alarminstallaties in openbare gebouwen alleen op geluid.'
Hoe omvangrijk discriminatie van gehandicapten is, is niet bekend. Uit een onderzoek dat het Verwey-Jonker Instituut en het Willem Pompe Instituut twee jaar geleden verrichtten, blijkt dat directe discriminatie van gehandicapten vrijwel uitsluitend plaatsvindt op de arbeidsmarkt.
Als een gehandicapte en een niet-gehandicapte op dezelfde functie solliciteren, wordt in 75 procent van de gevallen de voorkeur gegeven aan de niet-gehandicapte sollicitant. Op andere maatschappelijke terreinen is weinig sprake van directe achterstelling: scholen, reisbureaus en restaurants verwelkomen gehandicapten in de meeste gevallen zonder problemen.
Indirecte discriminatie, zoals de ontoegankelijkheid van gebouwen, vormt voor gehandicapten vaak een omvangrijker probleem. Troost vindt dat de nieuwe wet instanties en bedrijven duidelijk moet maken wat zij daaraan moeten doen. 'Als je alleen maar stelt dat gehandicapten recht hebben op werk, maar je doet niets aan de toegankelijkheid van het openbaar vervoer, dan gebeurt er weinig. Als je niet zorgt voor ondertiteling bij televisieprogramma's, houd je dove mensen dom en krijgen ze geen gelijke kansen.'
De Amerikaanse Americans with Disabilities Act, die in 1992 van kracht is geworden, is volgens Troost een voorbeeld van goede wetgeving. De wet omschrijft nauwkeurig wat er voor gelijke behandeling van gehandicapten op terreinen als werk, openbare dienstverlening en telecommunicatie moet gebeuren. 'Ondernemers die in hun zaak bijvoorbeeld geen aangepast toilet hebben, kunnen een boete verwachten', aldus Troost.
Troost verwacht niet dat alle vormen van discriminatie met de nieuwe wet in de hand in korte tijd kunnen worden bestreden. Toch ontbreekt de goede wil waarschijnlijk niet. Uit het onderzoek van het Verwey-Jonker en het Willem Pompe Instituut blijkt dat 'kwaadaardige discriminatie', afkeer of angst die bij achterstelling van allochtonen en homoseksuelen veel voorkomt, bij gehandicapten nauwelijks een rol speelt. Als er gediscrimineerd wordt, komt dat veelal voort 'uit onwetendheid over de mogelijkheden en de beperkingen van gehandicapten'.
Toen de onderzoekers van het Verwey-Jonker en het Willem Pompe Instituut bij wijze van experiment een licht spastische kandidaat aanmeldden voor een spelprogramma, zei de omroepmedewerkster verheugd 'dat het leuk zou zijn om een speciale uitzending te maken met allemaal van die mensen'. Toen zij een chic restaurant belden met de vraag of ze met vier verstandelijk gehandicapten konden komen eten, antwoordde een medewerker dat zij niet wist in hoeverre de andere klanten 'eraan toe waren'.
'Gehandicapten zijn er niet om weg te stoppen of om te behandelen als een klein kind', zegt Schadee. Ze hoopt dat de nieuwe wet kan bijdragen aan een positieve beeldvorming van mensen met een handicap. 'Ik wil niet doodgeknuffeld worden door oude dametjes omdat ik zo schattig doof ben en ik wil geen torenhoge complimentjes krijgen omdat ik zo knap gestudeerd heb.'

