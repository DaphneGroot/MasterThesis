	Vissen bij De Vleet
	Wie dacht dat de haringstand alleen door overbevissing enorm is gekelderd, komt bedrogen uit. Ook kleine wijzigingen in onderzeese stromingen schoppen de verdeling van mineralen, plankton en vissenlarven in de war. Dit soort veranderingen in het Noordzee-ecosysteem kunnen ook grote invloed hebben op de haringstand, menen sommige visserijbiologen.
Nuttige informatie afkomstig van de digitale encyclopedie over de Wadden, de kust en de Noordzee, die EcoMare op cd-rom voor Windows 3.1 of hoger heeft gezet. EcoMare, het informatiecentrum voor de wadden en de Noordzee op Texel, heeft het schijfje De Vleet genoemd, naar de grootste rog in de Noordzee, die 2,5 meter lang en 1,6 meter breed wordt.
De Vleet staat ook symbool voor de kwetsbaarheid van het leven in de Noordzee. In 1900 kwam deze vis nog algemeen voor in de Noordzee, maar doordat de grote rog pas na twaalf jaar geslachtsrijp is, is de kans groot dat hij al voor die tijd is gevangen.
De Vleet kent 'boeken' (dieren), 'boekdelen' (zoogdieren), 'hoofdstukken' (roofdieren) en 'onderwerpen' (robben). In een ecosysteem hangt alles met alles samen. De verschillende onderwerpen zijn onderling verbonden door middel van jump links, mogelijkheden om van de ene naar de andere plek te springen zonder uitgebreid te hoeven zoeken in de inhoudsopgave. Een prettige manier is dat, om associatief met het programma te spelen of om een scriptie te maken.
Ook foto's en andere afbeeldingen zijn ingebouwd. Via het formulier 'afbeeldingen zoeken' en het invullen van het gezochte dier komen alle foto's tevoorschijn die daarop betrekking hebben.
De Vleet is uiterst ruimhartig met z'n informatie. Zo beperkt de cd-rom zich bijvoorbeeld bij het onderwerp kunstriffen niet tot de experimenten daarmee voor de Nederlandse kust, maar laat de schijf ook zien wat er elders in de wereldzeen op dit gebied te koop is. En als het gaat over kustontwikkeling wordt ook het laatste rapport van het Wereld Natuur Fonds, Meegroeien met de Zee, beknopt beschreven.
De gevolgen van de zeespiegelstijging voor de Wadden komen aan bod en nu al voorspelt De Vleet dat Greenpeace opnieuw in actie komt als de Britten dit jaar zouden besluiten het boorplatform Heather tot zinken te brengen.
Wie was vergeten hoe het zat met het zeehondenvirus waardoor honderden zeehonden in 1988 het loodje legden, krijgt geen oeverloze opsommingen, maar informatie die to the point is. De gewone zeehonden werden aangestoken door de zadelrobben die drager waren van de dodelijke virusziekte. Normaal huizen zadelrobben in noordelijke wateren bij Noorwegen, maar doordat hun voedsel daar was weggevist, zakten ze af naar het zuiden en kwamen in aanraking met de zeehonden in de Waddenzee.
De Nederlandse markt is klein en daarom staan op De Vleet ook Engelse en Duitse teksten. Wat was ook al weer de Duitse naam voor de brandgans? En heeft de slak Patella ook een Nederlandse naam? Wat is apikol? Voor dit soort problemen heeft de cd-rom ook een voorziening. Bij alle planten- en diersoorten is een paragraafje 'namen' opgenomen. Hierin staan de namen die een bepaalde soort heeft in het Nederlands, Duits, Engels en Latijn.
Niet het geringste onderdeel van De Vleet is de literatuurlijst. Alle belangrijke bronnen zijn hierin opgenomen. Om deze lijst in omvang te beperken, zijn alleen de titels, schrijvers, uitgevers en trefwoorden opgenomen uit de catalogi van de bibliotheken van EcoMare en van de andere instellingen langs de kust die meewerken aan deze cd-rom.
Marieke Aarden
De Vleet
EcoMare, De Koog (Texel);  100,-
Jaarabonnement met halfjaarlijkse actualisering:
 150,-

