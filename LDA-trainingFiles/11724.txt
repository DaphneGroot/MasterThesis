Liege Airport.
Liege Airport, (Frans: Aéroport de Liège) ook wel "Luchthaven Luik-Bierset", (ICAO: EBLG/IATA: LGG) is een luchthaven 10 km ten westen van de Belgische stad Luik. De luchthaven ligt op het grondgebied van Bierset, een deelgemeente van Grâce-Hollogne.
In België is het de grootste goederenluchthaven en de op twee na grootste passagiersluchthaven na Brussels Airport en Brussels South Charleroi Airport.
De luchthaven is eigendom van het Waals gewest en wordt uitgebaat door s.a. Liège Airport (oorspronkelijke naam SAB s.a.) die in 1990 door het Waals gewest een concessie kreeg om de luchthaven te promoten en verder uit te bouwen. De aandeelhouders van Liège Airport s.a. zijn Société de leasing et de Financement [S.L.F.] (50 %), SOWAER (25%) en Aéroports de Paris Management (25 %). De luchthaven is de hub van verschillende cargo maatschappijen onder andere van TNT Airways (De gehele vloot van TNT is op Liège Airport gestationeerd) en de Europese hub van El Al Cargo, CAL Cargo Air Lines en Ethiopian Airlines Cargo.
Op het terrein van de luchthaven bevindt zich fort Hollogne als onderdeel van de fortengordel rond Luik.
Geschiedenis.
De luchthaven van Bierset is ontstaan in 1914 wanneer er in de gemeente Ans een grasbaan wordt aangelegd voor vliegverkeer. Tijdens Eerste Wereldoorlog komt de grasbaan in handen van de Duitse bezetter die op het grondgebied van Bierset een vliegveld maakt. Na de oorlog vestigt het Belgische leger zich op de luchthaven. In 1930 wordt de grasbaan in Ans verlaten en focust men zich vooral op het vliegveld in Bierset, een eerste lijndienst tussen Brussel, Antwerpen en Bierset wordt opgezet. Tijdens de Tweede Wereldoorlog bezetten de Duitsers nogmaals het vliegveld.
Na de oorlog wordt de luchthaven teruggegeven aan de Belgische overheid en worden de civiele activiteiten hervat, met onder andere een lijndienst van Sabena tussen Luik en Parijs. In 1952 wordt de luchthaven van Bierset opnieuw een militaire vliegbasis en in 1953 neemt het ministerie van defensie de controle over de luchthaven over.
In 1976 wordt de luchthaven van Bierset opnieuw een publieke luchthaven en start Sabena met een weinig succesvolle lijndienst tussen Luik en Londen via Charleroi. In de jaren tachtig wordt zware infrastructuurwerken uitgevoerd aan de landingsbanen.
In 1990 wordt het beheer van de luchthaven toegekend aan SAB s.a. met het doel de luchthaven van Liège-Bierset nieuw leven in te blazen. Deze boekt zijn eerste succes in 1994 met een toename van de passagiersvluchten (vooral charters). In 1996 komt het cargoverkeer op gang en in 1998 vestigt TNT Airways zich op de luchthaven met een forse groei van het cargoverkeer tot gevolg.
In 2005 werd een nieuwe passagiersterminal ingehuldigd zodat de luchthaven van Liège-Bierset tot 1 miljoen passagiers per jaar kon vervoeren.
Wegens de sterke groei van Brussels South Charleroi Airport besliste de Waalse overheid echter dat Liège Airport zich vooral moest focussen op vrachtverkeer zodat de luchthaven van Charleroi verder kon groeien in het passagiersverkeer.
Infrastructuur.
Liège Airport beschikt over 2 geasfalteerde start- en landingsbanen. Baan 05R/23L (45 x 3700 m) en baan 05L/23R (45 x 2340 m). In 2008 is begonnen met werken om de hoofdlandingsbaan te verlengen met 423m waardoor de totale lengte op 3710 m komt. Op die manier zou een Airbus A380 cargo kunnen landen op de luchthaven van Luik.
Airport Liège is 24 uur per dag geopend en heeft daardoor veel vliegbewegingen, voornamelijk veel Boeing 747 cargo vliegtuigen. De luchthaven beschikt over een ILS Cat. 3.
In de toekomst zijn grote werken gepland om de positie die de luchthaven heeft in het ontvangen van vracht verder moet verstevigen. In 2008 heeft de luchthaven eveneens besloten op toe te treden tot Eurocarex een HST-netwerk voor vrachtvervoer tussen verschillende luchthavens. Ook de NMBS heeft besloten om toe te treden tot Eurocarex waardoor de bouw van een goederenstation aan de luchthaven van Luik zeker is.
