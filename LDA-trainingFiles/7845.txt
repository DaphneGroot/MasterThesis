Piet Dankert.
Pieter (Piet) Dankert (Stiens, 8 januari 1934 â€“ Perpignan, 21 juni 2003) was een Nederlandse politicus, lid van de PvdA.
Dankert was afkomstig uit het onderwijs en werd in 1968 lid van de Tweede Kamer. Daar was hij woordvoerder voor Buitenlandse Zaken en Defensie, en een pleitbezorger van de verdere Europese eenwording in de Europese Unie. Eind jaren zeventig stapte hij over naar het Europees Parlement, waarvan hij van 1982 tot 1984 voorzitter was. In het kabinet-Lubbers III (1989-1994) was hij staatssecretaris voor Europese Zaken. Nadien werd hij weer lid van het Europees Parlement.
Dankert profileerde zich daar onder meer als begrotingsspecialist en had zitting in de parlementaire Assemblees van de Raad van Europa, de NAVO en de West-Europese Unie. Tijdens zijn laatste termijn als Europees parlementslid ijverde hij onder meer voor de toetreding van Turkije tot de Europese Unie.
