	'Er wordt beter gehonkbald, maar veel minder geacteerd'
	Meespelen met oud-internationals, honkballer Herman Beidschat moet er niet aan denken. Ze hebben hem wel eens gevraagd, ooit, maar hij doet het niet. Ouwe lullen zijn het. Misbruik maken van een hapje en drankje dat na afloop wordt aangeboden. En dat geouwehoer over vroeger. 'Ik denk wel eens, mijn God, waar hebben ze het over, die dingen interesseren me helemaal niks.' Voor Beidschat heeft zijn honkbalverleden afgedaan, hij denkt liever in de tegenwoordige tijd.
Als hij nu met iemand in gesprek raakt hoort hij wel eens, goh, eigenlijk ben je wel een leuke vent, heel anders dan vroeger. Beidschat heeft het nooit geweten. Voor velen was hij in de zestiger- en zeventiger jaren een geweldige pitcher maar een vervelende kapsoneslijer. Gepassioneerd dacht Beidschat echter alleen maar aan het leveren van prestaties.
Zowat alle middelen paste hij toe. Subtiel creerde hij een vijand-situatie met zijn tegenstander. 'Zo maakte ik een slagman kwaad, en kwaadheid maakt een tegenstander zwak.' En als hij weer eens werd uitgescholden door het publiek wuifde hij de toeschouwers met de pet in de hand vrolijk toe en ging nog beter gooien. Mentaal was hij onverslaanbaar.
Vanwege zijn autoritaire houding joeg Beidschat iedereen tegen zich in het harnas, maar daar kwam hij veel later achter. Pas toen besefte hij dat hij een belangrijke fase in zijn leven had overgeslagen. Een periode waarin hij uitsluitend met honkbal en winnen bezig was geweest. Eerst aan het slot van een imponerende carrire probeerde hij ook een beetje te leven als een ander. Hij stak wel eens een sigaret op en nam zelfs nu en dan een pilsje.
Heel veel jaren later heeft Beidschat (57) de juiste balans gevonden. Al lijkt het soms wel eens dat hij het verloren deel van destijds wil inhalen. Hij praat niet graag over zijn honkballeven. 'Dan krijg je van die drollenverhalen.'
Wie iets over Beidschat van toen wil weten gaat maar naar het Honk- en Softballmuseum in Haarlem. Daar, op een onopvallend plekje van de eregalerij, hangt een foto van hem met een opsomming van zijn prestaties. Want Beidschat was een grootheid in Nederland en daarbuiten. Gedurende de periode 1959-1971 werd hij tien keer uitgeroepen tot beste pitcher in de hoogste klasse. Eerst bij EHS, later bij Nicols. Ook in de ontmoetingen tegen aartsrivaal Italie bleek hij vaak onbespeelbaar.
Op bijna veertigjarige leeftijd stopte hij. 'Ik begon pijnen te voelen in de lies. Eigenlijk was ik op, maar dat gaf ik niet toe. Tot ik alleen nog maar naar mijn auto kon kruipen. De heup bleek versleten.' Medische ingrepen volgden. Vorig jaar is de derde nieuwe heup geplaatst.
Ooit leerde Beidschat het straathonkbal in de Amsterdamse Watergraafsmeer. Een stoelpoot werd gebruikt als knuppel en een leeggelopen bal deed dienst als handschoen. Hij leerde er heel hard maar vooral heel zuiver gooien. Zijn onderarm ontwikkelde hij op een speciale manier. Altijd had hij een massief rubber balletje bij zich. Daar kneep hij in, de hele dag.
Momenteel traint Beidschat de softbaljeugd bij Kinheim. Hij heeft zijn oorspronkelijke ideen over honkbal wat aangepast. Al mogen zijn methoden nog best pittig worden genoemd. Toch zeggen de ouders van zijn pupillen hem tegenwoordig gedag. Dat was hij vroeger niet gewend.
Nu vindt hij het leuk met jongeren te werken. Hij weet hoe hij hen moet aanpakken. 'Jaren geleden vonden ze me een klootzak. Ik accepteerde niks. Maar later hoorde ik wel eens dat iemand, hoe bikkelhard ik ook was geweest, daar baat bij had gehad. Ik ben nooit een supercoach geweest, wel een goede trainer. Ik ben een betere trainer dan Leurs. Die is te lui. Maar Leurs is een betere coach.'
Nu, jaren later en veel ervaringen wijzer, voert trainer Beidschat een act op voor de Kinheim-jeugd. 'Alles wat ik doe heb ik aan de ouders uitgelegd. Daarom verwacht ik respect en eerlijkheid. Ik houd de kinderen uit de disco. Daar worden ze niks beter van. Ik weet dat er een paar zijn gaan roken. Ik hoop dat ze straks hun vinger opsteken en tegen me zeggen, ik rook. Maar ik zal het hen niet verbieden.'
Straks, als het honkbalseizoen begint, gaat Beidschat weer kijken bij de thuiswedstrijden van Kinheim. Want het spelletje vindt hij nog steeds heel mooi. Alleen is het jammer dat het publiek wegblijft. Niet alleen bij Kinheim maar bij alle clubs. Hij weet waarom. 'Er wordt beter gehonkbald dan in mijn tijd, maar veel minder geacteerd. Je mist idioten als Hamilton Richardon, Hudson John en misschien ook wel iemand als mijn persoontje. Bovendien bestond vroeger een team uit vijf klasbakken en vier mindere goden, tegenwoordig zie je negen gelijkwaardige spelers. Het publiek kan zich daar niet mee identificeren.
'Wij toonden uitstraling, agressief plezier op het veld. Dat is nu een stuk minder. Toen ik trainer was bij Herons keken ze daar eens een avond en nacht zo lang naar de video dat ik de volgende dag een stelletje mummies op het veld zag staan'.
Peter Bruin
Dit is de zevende aflevering van een serie over oud-internationals.

