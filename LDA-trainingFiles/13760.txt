Oligarchie.
Bij een oligarchie (Oudgrieks: "ολιγος (oligos)" = 'weinig' en "αρχειν (archein)" = 'heersen') is de macht in handen van een kleine groep mensen die behoren tot een bevoorrechte klasse of stand. De meeste klassieke oligarchieën hebben zich voorgedaan bij het regeren van elites, uitsluitend van een heersende kaste: een erfelijke sociale groepering die door religie, verwantschap, economische status, prestige of zelfs taal is afgescheiden van de rest van de maatschappij.Dergelijke elites hebben de neiging om kracht uit te oefenen in het belang van hun eigen kaste.
In een oligarchie is de autoriteit van de wetten afgeleid van de autoriteit van deze gesloten elite. Het is een van de vijf staatsvormen beschreven door Plato, die de oligarchie identificeert als de 'slechte' variant van aristocratie omdat die uitsluitend de bevoordeling van de eigen klasse voor ogen heeft.
Voorbeelden.
De beroemdste oligarchische "polis" was Massalia, wiens staatsinrichting gedurende de oudheid de bewondering van velen genoot. Ook de "poleis" Sparta, Korinthe en Athene zijn ooit voorbeelden geweest van oligarchieën, evenals enkele Nederlandse steden in de 17e en 18e eeuw. Ook de Fenicische handelsstad Carthago was een oligarchie.
De term 'oligarch' werd weer veel gebruikt toen na het uiteenvallen van de Sovjet-Unie verschillende topmensen uit de Russische zakenwereld nauwe banden bleken te onderhouden met de politiek en zo hun invloed konden aanwenden bij politieke besluitvorming. Om dezelfde reden worden de Verenigde Staten tegenwoordig ook steeds vaker als oligarchie getypeerd.
Voorbeeld van een door een oligarchie bestuurd land in de huidige tijd is Saoedi-Arabië, waar de macht gedeeld wordt door een duizendtal prinsen die deel uitmaken van het Huis van Saoed.
IJzeren wet van de oligarchie.
Socioloog Robert Michels stelde dat alle organisatievormen, onafhankelijk van het democratische of autocratische gehalte in het begin, onvermijdelijk oligarchisch worden. Daarmee sluit deze ijzeren wet van de oligarchie aan bij de elitetheorie van Pareto en Mosca.
