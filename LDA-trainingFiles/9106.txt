Eclips (sterrenkunde).
Een eclips of verduistering is de bedekking van een ster door een ander hemellichaam.
In het dagelijks taalgebruik wordt onder een eclips meestal een zons- of maansverduistering verstaan.
Als de zon, de maan en aarde precies op één lijn staan (in deze volgorde) is de zon vanaf een plek op aarde gezien bedekt door de maan. Het zonlicht bereikt dan niet meer de aarde. Anders gezegd: een deel van de aarde is door de maan verduisterd. Men spreekt dan van een zonsverduistering of zonne-eclips. Letterlijk is dit eigenlijk een "aardeverduistering", want de aarde is verduisterd door de maan.
Als de aarde tussen de zon en de maan in staat, en daardoor het zonlicht verhindert de maan te bereiken, is er sprake van een maansverduistering of maaneclips. Vanaf de maan gezien bedekt de aarde immers de zon. De maan is dan dus verduisterd door de aarde.
Als een ander hemellichaam, zoals een ster of planeet, bedekt wordt door de maan of een ander hemellichaam, spreekt men meestal over een occultatie of "bedekking".
