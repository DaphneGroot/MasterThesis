	Homoprostitutie
	Jongen, 25, belandde zeven jaar geleden in de homoprostitutie.

'Ik ben met dat werk begonnen toen ik 18 was. Ik had de havo afgemaakt en ging in Amsterdam wonen om een beroepsopleiding te volgen. Maar ik was ook benieuwd naar het homowereldje. Het was een combinatie van geilheid en nieuwsgierigheid die mij naar die club dreef, vooral geilheid, ik wilde gewoon seks. Ik had het adres uit een homoblaadje. Ik heb altijd in clubs gewerkt, niet op straat of in cafs.
Voor het geld hoefde ik het niet te doen, want ik had een studietoelage, en mijn ouders hielpen me ook. Maar dat geld verandert wel je leven. Dat was eigenlijk verkeerd, denk ik achteraf. Het is niet goed op zo'n jonge leeftijd zo veel geld te hebben. Vijfhonderd gulden per week was het minste, soms verdiende ik wel tweeduizend of meer.
Je gaat dan ook echt leven. Kleren kopen is natuurlijk leuk, maar je gaat ook veel drinken en drugs gebruiken. Sommigen raken verslaafd aan het gokken. Door het vele geld loopt het vaak slecht met je af. Je wordt er door verpest. Het verdient snel, maar het is ook weer zo weg. Je wordt lui. De school heb ik toen verwaarloosd.
Het werk op zich ging wel. In het begin was het wel zwaar, vieze oude mannen, h. Maar dat went wel. Je draait gewoon een knop om. De spanning was dat die mannen m¡j aantrekkelijk vonden, ik zocht zelfbevestiging. Ik zocht geen vaderfiguren of zo, het draaide om mezelf. Na een tijdje wordt het puur business.
Homoseksueel zou ik mezelf niet willen noemen, maar ik val wel meer op mannen dan op vrouwen. Ik heb ook wel eens een vriendin gehad en ga n¢g wel eens met een vrouw naar bed, dat vind ik wel lekker. Ik weet eigenlijk niet wat ik ben, misschien ben ik toch wel voor 75 procent homoseksueel. Iedereen die dit werk doet, is op zijn minst biseksueel, anders kun je het niet. Je moet toch een erectie kunnen krijgen. Het is best moeilijk om biseksueel te zijn, want je weet niet precies wat je met je leven wilt.
Op mijn 15de zei ik al tegen mijn ouders dat ik van huis weg wilde. Ik wilde de grote wereld verkennen en kunnen doen wat ikzelf leuk vond. Ik wilde meer vrijheid. Niet dat ik het thuis slecht had, het was wel leuk, en ik heb nog steeds een goede verhouding met mijn ouders. Maar ik sloot me altijd al op in mijn kamer, om te lezen, muziek te luisteren, te tekenen. Ik ben altijd een loner geweest, zonderling in de ogen van anderen. Ik wilde weg van de omgeving waar ik ben opgegroeid.
Ik heb dat werk niet constant gedaan. Er waren ook wel perioden dat ik werkte, in de fabriek, schoonmaakwerk, ik pakte eigenlijk alles aan. Ik heb nooit zo'n duidelijk idee gehad van wat ik met m'n toekomst wilde. Ik had wel een hang naar het artistieke, schilderen of iets in de mode. Zo kwam ik na een paar jaar in een varit-dansgroepje terecht. We traden op in clubs en discotheken. Het verdiende goed, het was een heerlijke tijd, the time of my life.
Maar ik raakte overspannen, werd depressief en zag het hele leven niet meer zitten, nu trouwens nog niet. Ik denk dat het ook door de speed kwam, die ik toen veel gebruikte. Dat heeft me gesloopt, zowel psychisch als fysiek. Ik zag er niet meer uit op een gegeven moment. Toen ben ik er ook mee gestopt, met die speed. Ik blow nog wel.
Daarna ben ik weer in een bordeel gaan werken. Dat heeft een jaar of twee geduurd, tot enkele maanden geleden. Door omstandigheden hield dat werk op. Inmiddels werk ik als verkoper in een winkel. Het verdient minder, maar misschien is het voor mijn toekomst wel beter.
Niet dat ik spijt heb van dat werk in de prostitutie. Ik heb het nooit als iets verkeerds gezien. Het komt gewoon op je weg, het hoort bij mijn leven. Ik zie er geen enkel moreel bezwaar in. Ik ken geen fatsoen, althans ik trek me niets aan van wat mensen als onfatsoenlijk beschouwen.
Wat is er verkeerd aan homoprostitutie? In Nederland gebeurt het open, maar in de rest van de wereld gebeurt het ook, alleen verborgen. Het zou overal moeten kunnen. Er heerst een angst voor dat wereldje, maar die is niet terecht. Er is niet meer geweld dan elders in het uitgaansleven. Vooral in die clubs gaat het er vreedzaam aan toe.
Wat ik belangrijk vind in het leven is dat mensen elkaar in hun waarde laten. Ik wil dat iedereen mij accepteert zoals ik ben en mij niet de wet voorschrijft, daar heb ik echt een hekel aan.
Ik ben wel tegen kinderporno. Ik vind het ook een goede regel dat jongens onder de 18 niet in zo'n bordeel mogen werken. Dat is om hen tegen zichzelf in bescherming te nemen. Pedofilie vind ik ziek. Maar volwassenen moeten kunnen doen wat ze willen.
Van godsdienstige bezwaren heb ik geen last, want ik geloof niet; alleen in mezelf. De islam is in ieder geval niets voor mij, al ben ik ermee opgevoed. Er zitten wel mooie kanten aan, zoals dat je niet mag moorden en stelen. Maar ik zou niet als moslim kunnen leven. Ik ben te veel vrijheid gewend. Van het geloof moet je allerlei dingen laten, en dat zijn juist de dingen waarvoor je leeft, vind ik. Zoals de vrouw in de islam als slaaf wordt behandeld, dat hoort niet, daar ben ik absoluut tegen.
De laatste jaren verdiep ik me wel steeds meer in de Marokkaanse muziek en cultuur. Dat is nu alles voor me. Vreemd eigenlijk. Ik ben in Marokko geboren, maar ik ben hier opgegroeid en interesseerde me altijd vooral voor westerse dingen. De laatste tijd vraag ik me vaak af wat ik ben en waar ik thuishoor. Op dit moment zou ik niet in Marokko kunnen leven. Die regels, die wetten, dat hele systeem daar, dat is gewoon verkeerd. Vrijheid is heel belangrijk voor me. Maar ik denk wel dat ik graag daar zou willen g  n, ik bedoel oud worden en doodgaan.
In trouwen of een vaste verhouding geloof ik niet meer. Ik moet geen drukte om me heen, ik ben heel graag alleen. Ik vind het eigenlijk raar om een verhouding te hebben. Waarom zou je een verhouding moeten hebben? Seks is voor mij heel belangrijk. Maar waarom die poespas eromheen? Ik ga me ook niet meer hechten, want dan ga je weer uit elkaar en dat doet pijn. Verliefd worden, vind ik onzin. Je denkt dat het voor eeuwig is, maar het gaat heel snel over, dan wordt het een sleur. Dat spontane duurt nooit lang. Als je verliefd bent, verlies je jezelf. Je ziet iets van jezelf in die ander, of juist iets wat je zelf mist, en daarop word je verliefd. Je weet dan niet meer waar je zelf staat.
Ik ben eigenlijk ook wel teleurgesteld in mensen. Ik geloof niet dat dat iets met dat werk te maken heeft, dat ik daardoor ben afgestompt of zo. Misschien was het wel fout, maar het hoort bij mijn leven.
Het moeilijkste is dat mijn ouders het niet mogen weten. Om met je geheim te leven. Dat is het ergste ervan.'
Frits van Veen

Foto
	FOTO MICHAEL FERRON

