Tiberias.
Tiberias (Hebreeuws: "Teverja" - טבריה) is een stad in het noordoosten van Israël, 70 kilometer ten oosten van Haifa. De stad ligt aan de westkant van het Meer van Tiberias (genoemd naar de stad, het wordt ook wel "Meer van Kinneret" en "Meer van Galilea" genoemd). Tiberias is de grootste plaats die aan dit meer ligt. Eind december 2009 had de stad ca. 41.300 inwoners. Het Meer van Tiberias ligt ongeveer 205 meter beneden zeeniveau, maar de stad heeft ook aanzienlijk hoger gelegen wijken.
Geschiedenis.
De stad werd in het jaar 17 n.Chr. gesticht door Herodes Antipas, de zoon van de beroemde koning Herodes I. Herodes Antipas noemde het naar de "princeps" Tiberius. Al sinds de klassieke tijd is de stad bekend vanwege de heetwaterbronnen die zich hier bevinden. Een belangrijke bron van inkomsten is van oudsher de visvangst op het meer.
De stad werd naast Jeruzalem, Hebron en Safed een van de heilige steden voor joden. Lange tijd is het spiritueel centrum geweest voor de joden in het land. De stad heeft een rijke geschiedenis. In het oude Israël lag het in het gebied van de stam Naftali. Verder bevindt de graftombe van Maimonides zich in de Ben Zakkai-straat in Tiberias, en ook de graven van Jochanan ben Zakkai en van Rabbi Akiva liggen in de stad. Na de verwoesting van de Tempel van Jeruzalem werd het Sanhedrin in de 2e en 3e eeuw n.Chr. naar Tiberias verhuisd.
De Masoreten die een systeem ontwikkelden om de bijbeltekst, inclusief klinkers betrouwbaar door te geven, waren rond het jaar 900 à 1000 actief in deze stad.
In 1938 vond een moordpartij plaats in de stad, waarbij 19 Joodse inwoners om het leven kwamen, zie Pogrom van Tiberias (1938).
Een maand voordat Ben-Gurion de staat Israel uitriep viel de Hagana de stad aan.
Veel palestijnse inwoners (5000 van de 11000) vluchtten op het horen van het nieuws van bloedbaden in Deir Yasin op 9 april en Khirbat Nasr al-Din op 12 april.
Dagenlang hadden zij in angst gezeten vanwege beschietingen door zionistische milities vanaf de heuvels die zich verheffen boven de stad. Ook was men uit zijn doen door continue zeer luide geluiden uit luidsprekers van de vijand. Dan waren er de vatbommen die langs wegen naar het meer naar beneden kwamen rollen. In plaats van bescherming te bieden drongen de Britten er bij de Palestijnen op aan over evacuatie te onderhandelen met de Hagana; koning Abdullah van Jordanië zond 30 vrachtwagens om vrouwen en kinderen op te halen.
Op 18 april viel de stad.
Tiberias is populair bij Israëlische en buitenlandse toeristen. Vanuit veel plekken in Tiberias heeft men een mooi uitzicht op het meer, en op de Golanhoogten aan de overzijde ervan.
