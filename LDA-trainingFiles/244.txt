	Vertrek secretaris gaat Haarlem 2,4 miljoen kosten
	Van onze verslaggever
HAARLEM
De gemeente Haarlem heeft 2,4 miljoen gulden uitgetrokken voor een financiÃ«le regeling met de gemeentesecretaris, die wegens slecht functioneren vertrekt. De 52-jarige E. Blitz ontvangt tot haar AOW wachtgeld, dat de gemeente aanvult tot 100 procent van haar laatst verdiende loon. In die dertien jaar gaat ze ook gewoon mee in de reguliere salarisverhogingen voor ambtenaren. Daarenboven wordt het verlies aan pensioenopbouw gecompenseerd.
Blitz is al enige tijd weg, maar verlaat de gemeente officieel per 29 januari. Burgemeester en wethouders zijn overeengekomen dat ze eervol ontslag krijgt. Volgens het gemeentebestuur heeft dat tot gevolg dat Blitz volgens het ambtenarenreglement aanspraak mag maken op de wachtgeldregeling.
Na het vertrek van Blitz, in september vorig jaar, lieten B en W het bureau Boer en Croon Groep (BCG) een onderzoek instellen naar de gemeentelijke organisatie. In het vorige week gepresenteerde rapport staat vernietigende kritiek op de wijze waarop Blitz opereerde en de sfeer op het gemeentehuis verziekte. BCG verwijt B en W te lang te hebben getreuzeld met het nemen van maatregelen.


