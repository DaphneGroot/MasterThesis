	PLATEN: NEDERLANDSTALIG
	In Joop Visser zit nog veel Jaap Fischer
Jaap Fischer: De Liedjes. EMI 7243 8 55810 2 1.
Wat zal Jaap Fischer de platenbazen weer vervloeken. Die sujetten die als volleerde pooiers de klassieke liedjes van een mysterieuze student uit de jaren zestig uitmelken.
Als het Fischer behaagt, dan verlaat hij zijn burcht om in een zaaltje als Joop Visser zijn prachtige nieuwe liedjes te zingen. Zijn cd's brengt hij uit in eigen beheer, omdat hij geen enkel vertrouwen heeft in belangenbehartigers als BUMA/STEMRA en al helemaal niet in de platenmaatschappijen, die maar niet willen begrijpen dat zwart-studentikoze liedjes als Cipier, Het Ei en Hutje bij een afgesloten periode passen.
Fischer is een ongrijpbare man. Pogingen om hem te interviewen botsen op een onverbiddelijk njet. Hij versteent als hij een artikel leest waarin zijn verleden een prominente rol speelt. De zanger heeft nooit echt duidelijk gemaakt waarom hij zo moeilijk doet over de confrontatie met zijn verleden. Aan de kwaliteit van de liedjes kan het niet liggen. Die zouden ruim 35 jaar na dato nog steeds elk kleinkunstprogramma kunnen opvrolijken; niet alleen de cynische liedjes, maar ook zoet-romantische als Eendje en Suzanne.
Als Joop Visser is hij harder geworden in zijn teksten, maar in zijn repertoire draagt hij nog een hoop van de oude Fischer mee. Leuk zal Fischer het niet vinden, maar het is prachtig dat het oude werk nu op dubbel-cd beschikbaar is.
De Jazzpolitie: Interland. United Talent 7243 8443052.
Henk Temming: Gras. Mercury 534 313-2.
Met de band Splitsing zaten Peter Groot Kormelink en Herman Grimme nt achter de nederpop-hausse van Doe Maar en Het Goede Doel, maar als De Jazzpolitie zijn ze een belangrijke vertegenwoordiger van de nieuwe golf Nederlandstalige bands. Ze hebben links en rechts wat invloeden opgedaan, bij Dire Straits, Bruce Hornsby en de frisse Mersey-beat uit de jaren zestig. Daar heeft het duo een smakelijk mengsel van gebrouwen. Spitse teksten, waarin iets gemeld wordt zonder prekerig te zijn, en oppervlakkige onderwerpen die met een fijn taalgevoel naar een hoger niveau worden getild.
Ook Henk Temming, een van de twee Henken van Het Goede Doel (die andere was Westbroek), is zijn oude stiel nog niet verleerd. Hij is zowel wat tekst als muziek betreft dicht in de buurt van het idioom van Het Goede Doel gebleven. Opgewekte popmuziek, strakke ritmes, met soms een diepere tekst die buiten de wereld van de tiener valt. Buitengewoon grappig is het nummer Geniaal, waarin in TGV-tempo door het namenregister van knappe koppen wordt gejaagd.
Ramses Shaffy: Ramses '97. CNR 2002909.
De premire van de theatervoorstelling Ramses '97 werd uitgesteld en nog eens uitgesteld, en vrijwel iedereen ging ervan uit dat de comeback van Ramses Shaffy een aardige droom was. Maar de tournee kwam er, hij maakte hem af.
Het werd een ware triomftocht. Zeker, de stem is wat brozer, maar de teksten waar de levensenergie vanaf druipt worden er alleen maar sterker door. We zullen doorgaan, Zonder bagage en andere evergreens worden aangevuld met nieuw materiaal, waar dezelfde ruigheid en melancholie in doorklinkt.
Voor alle zekerheid zijn direct aan het begin van de tournee de opnamen voor de cd gemaakt. Dat is misschien jammer, want toen Shaffy op toeren was, klonk het nog iets beter. Maar perfectie heeft eigenlijk nooit bij Shaffy gepast, dus het is wel goed zo.
Patrick van den Hanenberg

Foto
	Jaap Fischer

