Gouvy.
Gouvy (Waals: "Govi") is een dorp en gemeente in de Belgische provincie Luxemburg. De gemeente telt iets meer dan 5.000 inwoners.
Geschiedenis.
Op het eind van het ancien régime werd Gouvy een gemeente. In 1823 werden bij gemeentelijke herindelingen in Luxemburg veel kleine gemeenten samengevoegd en Gouvy werd opgeheven en bij de gemeente Limerlé gevoegd. In 1823 waren de kernen Limerlé en Gouvy immers ongeveer even groot. Op 20 februari 1867 werd in de gemeente Limerlé, net ten oosten van het dorp Gouvy, het treinstation van Gouvy geopend op de nieuwe lijn lijn 42 tussen Trois-Ponts en Troisvierges. Op 26 oktober 1885 werd de lijn via Bastenaken naar Libramont geopend. Tijdens de Eerste Wereldoorlog werd deze lijn verlengd naar Sankt-Vith, zodat de Duitse bezetter oorlogsmaterieel kon aanvoeren naar het front in het zuidwesten.
Bij de de gemeentelijke herindeling van 1977 ontstond een nieuwe gemeente door samenvoeging van de toenmalige gemeentes Limerlé, Bovigny, Beho, Cherain en Montleban. Commanster, een dorp in de gemeente Beho, werd toegevoegd aan de gemeente Vielsalm. De nieuwe fusiegemeente kreeg de naam "Gouvy". Gouvy lag immers centraal in de gemeente en was in tussentijd, mede door het station, wel een stuk groter geworden dan Limerlé.
Geografie.
De gemeente wordt in het noordoosten begrensd door de provincie Luik (en tegelijk het grondgebied van de Duitstalige Gemeenschap) en in het zuidoosten door de staatsgrens tussen België en het Groothertogdom Luxemburg.
Kernen.
De gemeente telt vijf deelgemeenten, waarin nog meerdere dorpen en gehuchten liggen.
Demografische evolutie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Evenementen.
Gouvy staat internationaal bekend om het Festival de Jazz et de Blues dat er sinds 1978 bijna jaarlijks gehouden wordt en voor Tribes Gathering Festival dat er sinds 2011 jaarlijks gehouden wordt.
2007-2012.
Het bestuur van Gouvy bestaat uit een coalitie van de lijsten OSE en ROC.
Verkeer en vervoer.
In de gemeente bevindt zich het Station Gouvy op de spoorlijn Luxemburg - Luik.
