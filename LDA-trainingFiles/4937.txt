	Armstrong traint weer op de fiets na chemotherapie
Lance Armstrong heeft dit weekeinde voor het eerst met zijn nieuwe ploeg Cofidis meegetraind. De Amerikaan reed in de omgeving van Lille een ritje van honderd kilometer. Pas een maand geleden stopte de 25-jarige beroepswielrenner met chemotherapie.
Een intensieve kuur die ruim twee maanden duurde, nadat in oktober een van zijn door kanker aangetaste zaadballen operatief was verwijderd. Een paar weken later werden twee tumoren uit zijn achterhoofd weggehaald. Het gezwel aan de testikel veroorzaakte uitzaaiingen in buik- en longstreek.
'Ik voel me goed', verklaarde Armstrong na de trainingstocht. 'Die honderd kilometer was geen echte training, louter een fietstocht. Ik bungelde constant aan de staart.' Wanneer Armstrong zijn comeback kan maken, weet hij niet. Wel liet hij weten dat de bestralingen zijn gestopt, dat hij geen speciaal dieet volgt en dat de bloedtesten goed waren.
'De artsen hebben me verzekerd dat ik tachtig procent kans heb te overleven', zei de wereldkampioen van 1993. 'De behandeling was een lijdensweg, maar ik heb niet meer dan twee mogelijkheden: óf ik leg me neer bij de ziekte, óf ik knok en overleef. En dat laatste doe ik. Ik ben nog lang niet klaar om te sterven.'
De ernstige kwaal veranderde veel, zo niet alles in het leven van de Amerikaan, behalve zijn passie voor de wielersport. 'Sinds enige tijd geloof ik in God. Iedere dag dat ik leef is een mooie. In het begin heb ik het zwaar gehad. Moelijke dagen gehad. Nooit heb ik gedacht: ''Lance je gaat dood'', hoewel ik me op het ergste had voorbereid.'
Armstrong zei dat de stapels post per week en telefoontjes vanuit de hele wereld een geweldige morele steun hebben betekend. De drie telefoontjes van Armstrongs illustere landgenoot Greg LeMond en het belletje van zijn nieuwe ploegmakker Maurizio Fondriest op eerste kerstdag raakten hem bijzonder.
Woensdag, de dag na de officiële voorstelling van Cofidis in Parijs, vliegt Armstrong terug naar Texas. Daar, in eigen omgeving, gaat hij verder werken aan zijn terugkeer. 'Ik ga terug naar Amerika omdat ik me regelmatig voor onderzoek moet melden. Ik neem zo veel als mogelijk rust en slaap gemiddeld tien uur per dag.'

