	Communisten in Italië houden 'moeder aller privatiseringen' tegen
	Van onze correspondent
Jan van der Putten

ROME
Italiës orthodoxe communisten hebben de 'moeder van alle privatiseringen' de nek omgedraaid. Dat deden ze door niets te doen: ze onthielden zich van stemming over de overname van de telecommunicatiegigant STET door de schatkist. Daardoor is een van de uitgangspunten aangetast van de economische politiek van de regering-Prodi.
Vorig jaar besloot de regering de florerende STET, een dochter van de in haar schulden zwemmende staatsholding IRI, in de lente van 1997 te privatiseren. De miljarden guldens die dat moest opleveren, zouden het IRI van de ondergang moeten redden. Dat was plechtig beloofd aan de Europese commissaris Van Miert.
Maar tegen dat plan liep een bont bondgenootschap te hoop: de managers van de staatsbedrijven die hun macht niet kwijt willen, de opgelapte neofascisten die privatisering vinden vloeken met hun nationalisme, de scherpslijpers van Communistische Herstichting die een sleutelsector als de telecommunicatie niet onder privé-controle willen hebben, politici van vele partijen die de staatsbedrijven blijven gebruiken om hun politieke cliënten te vertroetelen.
In november vaardigde de regering een decreet uit om het IRI te redden van het faillissement en de weg voor te bereiden voor de privatisering van de STET. Het bedrijf zou fuseren met zijn eigen dochter Telecom en, in afwachting van zijn privatisering, worden overgenomen door de schatkist. Deze constructie verleidde Van Miert tot het verlenen van nieuw uitstel voor de sanering van het IRI.
Maar de Kamer torpedeerde dit decreet met een verschil van slechts vier stemmen. De rechtse coalitie van Berlusconi en de separatistische Liga Noord, die op papier zo weinig mogelijk overheid willen en zo veel mogelijk particulier initiatief, stemden tegen. Veel leden van de centrum-linkse regeringscoalitie Olijf waren afwezig. Beslissend was de stemonthouding van Communistische Herstichting.
Premier Prodi en schatkistminister Ciampi bagatelliseerden aanvankelijk de torpedering van het decreet. Maar gistermiddag sprak Prodi vanuit Zagreb zorgelijk over een 'belangrijk alarmsignaal' en over zijn tot nu toe 'loyale relatie' met de orthodoxe communisten. Deze relatie is vele gematigden in de Olijf een doorn in het oog. Minister Andreatta, die het IRI-akkoord met Van Miert sloot, zei dat de communistische leider Bertinotti nu maar tekst en uitleg aan de eurocommissaris moest gaan geven.
Maandag praten Van Miert en Ciampi in Brussel over de torpedering van het decreet.

