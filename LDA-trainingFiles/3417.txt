	Als het Zonnelied klinkt dooft overal het licht John F. Szwed ontrafelt het raadsel van Sun Ra
	TOEN IN juli 1969 de Apollo 11 klaar was om aan zijn Onder de illustere namen die de redactie uitnodigde - van Hubert historische ruimtereis te beginnen, legde het tijdschrift Esquire een aantal politici en kunstenaars de vraag voor, welke tekst Neil Armstrong uit moest spreken op het plechtige moment waarop hij als eerste mens voet op de maan zou zetten. Humphrey tot Vladimir Nabokov - bevond zich een opmerkelijk buitenbeentje: de jazzmuzikant en self made-mysticus Sun Ra, een alias waarachter zich de pianist Herman Poole Blount (1914-1993) verschool.
De avant-gardecomponist, die zich in esoterische gedichten vereenzelvigde met de Egyptische zonnegod en claimde inspiratie te putten uit de diepste diepten van het heelal, stuurde een handzame tekst in, die niet eens zo gek afstak naast Armstrongs fameus geworden 'One small step for a man. . .':
'Humanity can move to achieve the impossible. Because when you've achieved one impossible, the others come together to be with their brother, the first impossible (. . .) Happy Space Age to You. . .'
Als de ene onmogelijkheid is verwezenlijkt, volgen de andere vanzelf - als schapen over de intergalactische dam. Het had de lijfspreuk van Sun Ra kunnen zijn, want de orkestleider heeft heel zijn leven in dienst gesteld van het realiseren van het onmogelijke. Niet alleen in artistieke zin ('speel wat je n¡et weet', luidde een van zijn favoriete aansporingen), maar ook in alledaagse materile zaken.
Het imposante freejazz-orkest, dat hij ruim veertig jaar lang onder steeds wisselende namen bijeen hield (van Intergalactic Research tot 21st Century Cosmo Love Adventure Arkestra), beschikte over een jaarlijks budget waarvan andere ensembles hooguit een boodschappenjongen op na konden houden. Wie niet vurig geloofde in Ra's muziek, hield het in deze no budget-organisatie al snel voor gezien.
Ook Sun Ra-liefhebbers zijn volhouders. Net zoals The Grateful Dead kende het Arkestra een fanatieke aanhang, die het orkest kriskras op pelgrimage door de USA volgde en de cryptische uitspraken van de leider ('every beginning is the end of some endlessness') interpreteerde alsof het het evangelie was. Daarnaast roerde zich een legertje niet minder fanatieke kamergeleerden, die alles van en over hun ongrijpbare idool probeerden uit te pluizen, of n kleurrijk Arkestralid - bij voorkeur tenorist John Gilmore - tot alpha en omega van hun studie verhieven.
Hoe ver die toewijding kan gaan, bleek drie jaar geleden, toen de Ra-vorsers Robert L. Campbell en Hartmut Geerken onafhankelijk van elkaar uitputtende discografien publiceerden, die elk op eigen wijze het honderden uitgaven tellende oeuvre van het Arkestra toegankelijk maakte.
En nu meldt zich volhouder nummer drie: de Amerikaanse antropoloog John F. Szwed, hoogleraar aan de Yale Universiteit, die na jaren onderzoek zijn omvangrijke biografie (476 pagina's) van Sun Ra publiceert.
Dat al zo snel na Sun Ra's dood zijn leven en werk in kaart zijn gebracht, is een klein mirakel, want de zonnegod was er veel aan gelegen zoveel mogelijk over zichzelf in duisternis te hullen. Zijn precieze geboortedatum was bijvoorbeeld jarenlang onbekend, en volgens Szwed slaagde Ra er in minstens een derde van zijn biografie te mystificeren of uit te wissen.
Dankzij een eindeloze hoeveelheid gesprekken met voormalige bandleden en vergeten jeugdvrienden, slaagt Szwed erin het mysterie Sun Ra beetje bij beetje te ontrafelen. Daarbij maakt hij ook gebruik van welgekozen citaten uit de internationale muziekpers, waarbij hij zelfs vraaggesprekken van Bert Vuijsje en Eddy Determeijer uit de jaren zestig en zeventig traceerde.
De uitkomst is fascinerend, zij het niet altijd vrolijkstemmend. Szwed portretteert de op 22 mei 1914 in Birmingham, Alabama geboren Herman Poole Blount als een begaafd, maar chronisch teruggetrokken kind. Hij groeit op in een vaderloos gezin en wordt opgevoed door zijn grootmoeder. Zijn isolement wordt versterkt door een aangeboren afwijking, cryptorchisme: een niet ingedaalde teelbal, die hem het gevoel geeft een rare speling van de natuur te zijn.
Als hij geen piano speelt zit de kleine Herman met zijn neus in de boeken, en studeert hij op eigen houtje in de Bijbel. Hoewel zijn schoolresultaten hem voorbestemmen voor een universitaire opleiding, heeft hij uitsluitend belangstelling voor de muziek. Het is de tijd van de grote Swingorkesten: hij hoort Duke Ellington en Fletcher Henderson, begint een eigen rehearsal band en toert met de Society Troubadours door het Zuiden.
Een diepe crisis dient zich aan als hij wordt opgeroepen voor militaire dienst in de Tweede Wereldoorlog. 'Sonny' beroept zich in wanhopige brieven op zijn onmisbare rol als muzikant, zijn pacifisme en lichamelijke zwakte ('this morning I took a razor and started to slash my wrist or the one testicle that I have'), maar hij krijgt geen pardon. Na enige tijd gevangenisstraf verklaart een psychiatrisch onderzoek hem voor 'psychopathic' en wordt hij alsnog ontslagen van dienstplicht.
In 1946 vertrekt hij vol verbittering naar Chicago, hij verbreekt alle banden met zijn familie en zal pas veertig jaar later weer in Birmingham terugkeren.
Szwed is op zijn best in deze hoofdstukken over Sun Ra's vroege jaren. Hij diept onbekende feiten op, en geeft een overtuigend beeld van een geboren muzikant die alles nt even anders dan zijn tijdgenoten hoort, maar wiens dissonante arrangementen hem eerder respect dan hoon bezorgen. De auteur volgt Ra's ontwikkeling op de voet: het prille Arkestra in Chicago, de verhuizing naar New York waar de leider uitgroeit tot internationaal kopstuk van de avant-garde, en tenslotte de finale jaren in Philadelphia, waar het Arkestra definitief de vorm aanneemt van een hechte commune, waarin muziek geen broodwinning maar levensreligie is.
Zowel de doorgewinterde kenner als de oningewijde lezer komt aan zijn trekken. De eerste groep zal blij zijn met de informatie over de futuristische zonnebril die Ra op lp-hoezen uit de jaren zestig draagt (Europese skibril, gekocht bij een straathandelaar in GreenwichVillage), de tweede categorie zal opkijken van de methoden waarmee de leider de 'discipline' handhaafde.
Muzikanten die zondigden tegen 'de wet' konden rekenen op huisarrest, of op concerten waarbij ze zonder instrument op het podium moesten zitten. Voor zware gevallen was er de 'royal treatment': dan werd je rondgereden in limousines en kreeg je de beste suites, maar mocht niemand met je praten. De leider sprak zelf trots over de Ra jail, 'de beste gevangenis die er is'.
Szwed maakt aannemelijk dat Ra's bizarre regime (vrouwen, drank en drugs waren not done) werd ingegeven door de angst dat hij ooit zijn Arkestra zou verliezen. Het orkest was zijn versie van een familieband, en hij reageerde verslagen als muzikanten hem verlieten om elders een beter betaald baantje te vinden.
Natuurlijk komt ook de mythische kant van Sun Ra uitgebreid aan bod. Er is geen gebrek aan sterke verhalen over in composities verborgen 'boodschappen'. Als tijdens een uitvoering van het 'zonnelied' Along Came Ra in het hele blok het licht uitvalt, is de leider niet verbaasd: 'Goed gespeeld', luidt het tevreden commentaar.
De auteur negeert gelukkig ook de gewone kanten van zijn onderwerp niet. Zo leren we dat Sun Ra dol was op kungfu-films en talkshows, en dat zijn voorliefde voor flamboyante hoofddeksels aanving op het moment dat zijn kruin een kale plek begon te vertonen.
Overigens is Szwed geneigd Sun Ra's gedachtengoed heel serieus te nemen. Hij onderneemt een erudiete poging in Sun Ra's wereldbeschouwing door te dringen, waarbij we diep afdalen in de moslim-theosofie van zwarte leiders als Elijah Muhammad. Gaandeweg bekruipt je echter het gevoel dat de metafysische uiteenzettingen het zicht benemen op de aardse aspecten van Sun Ra's bestaan. Na pagina's vol Gurdjieff, Hermes Trismegistos of Wallace D. Fard ('de rencarnatie van Allah') moet de biograaf met reuzenstappen verloren tijd inhalen en muzikale ontwikkelingen samenvatten in korte, gecomprimeerde alinea's.
Ook door Szweds gedistantieerde stijl - als hij al gevoel voor humor heeft, dan is die van de kurkdroge soort - komen de theatrale, hilarische kanten van 'The Living Mr. Re' niet erg tot hun recht. Alleen in het slot komt Sun Ra plotseling weer heel dichtbij. Na een beroerte ligt de 79-jarige componist in het ziekenhuis; verlamd en niet meer in staat te spreken. Zijn ene nog bruikbare hand tast naar een bezoeker, die bij het afscheid hulp moet krijgen om zich uit Ra's onwrikbare greep los te maken.
Zes dagen na zijn dood op 30 mei 1993 wordt Sun Ra in zijn geboortestad begraven. Hij draagt een wit gewaad en op zijn borst rust het Egyptische Ankh-teken. De kobaltblauwe, metalen grafkist lijkt wel een ruimteschip, zeggen zijn vrienden.
John F. Szwed: Space is the Place. The Lives and Times of Sun Ra. Pantheon, import Nilsson & Lamm,  69,20 (gebonden). Payback Press, import Nilsson & Lamm,  48,25 (paperback).

Foto
	Sun Ra FOTO FRANS SCHELLEKENS

