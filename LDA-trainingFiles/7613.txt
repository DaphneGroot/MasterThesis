Dagobert Duck.
Dagobert Duck, ook wel bekend als Oom Dagobert (Engels: Scrooge McDuck), is een fictieve eend en een van de vaste personage uit de stripverhalen met Donald Duck. Hij is een creatie uit 1947 van Carl Barks. Dagobert Duck is een steenrijke eend/man op gevorderde leeftijd, volgens de verhalen "de rijkste eend ter wereld". Hij woont in Duckstad, en in de meeste verhalen is zijn eigen geldpakhuis tevens zijn woning.
Oorsprong.
In tegenstelling tot veel andere Disney-karakters begon Dagobert Duck zijn carrière niet als tekenfilm-, maar als stripfiguur. Hij maakte zijn debuut in Barks' verhaal "Christmas on Bear Mountain" ("Kerstmis op de Berenberg") uit 1947. Als tekenfilmfiguur is hij hoofdzakelijk bekend van de pas veel later gemaakte animatieserie "DuckTales". Hierin werd de Nederlandse stem van Dagobert Duck vertolkt door acteur Sacco van der Made.
Naam.
Zijn oorspronkelijke Engelse naam is "Scrooge McDuck". De naam Scrooge is een verwijzing naar de vrek Ebenezer Scrooge, de hoofdpersoon in Charles Dickens' klassieker "A Christmas Carol in Prose". Het eerste verhaal waarin hij optreedt, speelt zich dan ook af in de kersttijd. De naam McDuck is een verwijzing naar Dagoberts Schotse afkomst. Barks koos ervoor om Dagobert uit Schotland te laten komen vanwege de spreekwoordelijke zuinigheid van de Schotten.
In de Nederlandstalige versies van de strips werd de achternaam van Dagobert aanvankelijk ook geschreven als McDuck, maar dat "Mc" is in de loop der jaren weggevallen. Op een vraag van een lezer in de Nederlandse Donald Duck waarom Dagobert Duck zich geen Dagobert McDuck meer noemt, antwoordt hij dat hij door "Mc" niet meer te schrijven veel inkt bespaart. De voornaam Dagobert is afkomstig uit het Duits.
Levensloop (verschillende versies).
In de loop der jaren hebben meerdere tekenaars het verleden van Dagobert Duck uitgediept. Zo zijn er meerdere verhalen ontstaan over zijn jonge jaren en hoe hij zijn fortuin zou hebben vergaard. Veel van deze verhalen spreken elkaar op bepaalde punten tegen, maar steeds terugkerende elementen zijn dat Dagobert Duck van oorsprong uit een arme Schotse familie komt, de McDuck-clan en zich nadien een weg omhoog heeft gewerkt naar rijkdom. Hij zou rijk zijn geworden als goudzoeker in Klondike.
Verhaallijn van Don Rosa.
De bekendste versie van Dagobert Ducks levensverhaal is bedacht en opgetekend door de Amerikaanse schrijver en tekenaar Keno Don Rosa. Hij vertelt Dagoberts levensgeschiedenis met name in de spin-offreeks "De jonge jaren van Oom Dagobert". De gebeurtenissen hierin zijn voor een groot deel gebaseerd op de stamboomschetsen van Carl Barks.
In Don Rosa's verhalen is Dagobert de oudste zoon van Fergus McDuck en Ma McDuck (in het Engels: Downy O'Drake). Hij is geboren in het jaar 1867, op 15 augustus. Zijn familie bezit een kasteel, het Kasteel McDuck. Dit kasteel is ook een creatie van Carl Barks. Dagobert McDuck heeft het in 1885 gered door op tijd de achterstallige belasting te betalen zodat het niet verkocht werd. Dagobert wilde al vanaf het begin van zijn leven geld verdienen, daarom is hij toen hij klein was schoenpoetser geweest. Hiermee heeft hij zijn eerste dubbeltje verdiend, dat later zijn geluksdubbeltje werd. Dit dubbeltje vormde het begin van zijn fortuin. Later in Dagoberts leven is hij de wereld rond gaan reizen en in 1885 is hij gericht naar goud gaan zoeken. Na tien jaar (zonder succes) ging hij naar Klondike en vond in 1897 een enorme goudklomp. Uiteindelijk is hij in zaken gegaan en door zijn gierigheid én door zijn goede zakeninstinct de rijkste eend van heel Duckstad en de hele wereld. Zijn zakenimperium is inmiddels enorm divers en omvat vrijwel alle soorten bedrijven en industrieën die er zijn.
Volgens de Duck-stamboom bedacht door Carl Barks, waar Don Rosa later zijn eigen verhalen op baseerde, heeft Dagobert twee jongere zussen: Hortensia en Doortje. Hortensia trouwt latere met Woerd Snater Duck, een van de kinderen van Oma Duck. Uit dit huwelijk worden Donald en Dumbella Duck geboren. Dumbella is op haar beurt de moeder van Kwik, Kwek en Kwak. Andere rechtstreekse familieleden zijn Dagoberts ooms Angus 'Wedje' McDuck en Jacob McDuck, beiden broers van Dagoberts vader.
Volgens Don Rosa's (ongepubliceerde) tijdlijn is Dagobert overleden in 1967 op 100-jarige leeftijd. In Don Rosa's verhalen komen details voor die erop wijzen dat zijn verhalen waarin Dagobert nog meespeelt allemaal rond de jaren 50 plaatsvinden en dus niet in het "nu". Deze details zijn echter niet zodanig, dat ze jeugdige lezers op zouden vallen. Verhalen van de meeste andere auteurs van Dagobert Duck-verhalen spelen zich wél af in het heden, blijkens de aanwezigheid van computers, mobiele telefoons en mp3-spelers, gecombineerd met de aanwezigheid van een gewoon nog levende oom Dagobert.
Andere verhaalversies, overige en "alternatieve" familieleden en -relaties.
Veel andere auteurs hebben het niet zo nauw genomen met de stamboom van Don Rosa en zelf een geheel eigen draai gegeven aan Dagoberts levensverhaal en familiegeschiedenis. Volgens DD Minipocket 4 heeft Dagobert een oom genaamd Schraalhans McDuck die hem heeft geleerd zuinig te zijn. Volgens de schrijver en tekenaar William van Horn heeft Dagobert ook een halfbroer, Oom Heisa, ook wel Hannes Doorslaper genoemd. In het verhaal 'Oom Dagoberts grote geheim' doet Dagobert dat geheim voor het eerst uit de doeken aan zijn neefjes Kwik, Kwek en Kwak. Inmiddels heeft Van Horn ook al een verhaal gemaakt waarin dit geheim uitkomt, maar dat is tot op heden niet in Nederland gepubliceerd.
Volgens de Italiaanse tekenaar Romano Scarpa heeft Dagobert nog een tweede halfbroer, Gideon McDuck. In een verhaal uit 1986 blijkt dat Dagobert ook nog een volle neef genaamd Douglas heeft, die op het moment van het verhaal nog steeds in Alaska woont.
In een alternatieve Nederlandse versie heeft Dagobert in het begin samengewerkt met een andere goudzoeker genaamd Gullebroer, die alleen voorkomt in het verhaal "De speurtocht naar Gullebroer" (in 1988 verschenen in de reeks Donald Duck Dubbelalbum). In veel andere (m.n. Nederlandse) verhalen zijn Oma Duck en Dagobert Duck broer en zus. Dagoberts Schotse achtergrond blijft hier buiten beschouwing, en ook Hortensia en Doortje blijven in deze verhalen geheel buiten beeld.
Minnares.
De aanbidster van Dagobert Duck is Gitta Gans (of "Brigitta Gans"), die voornamelijk in Italiaanse strips voorkomt, in Nederland komt ze voor in de Donald Duck Pocketreeksen. De enige vrouw voor wie Dagobert zelf een zwak heeft, is Goldie Glittergoud (ook Knappe Kitty genoemd) uit Klondike. Ze hebben echter nooit een echte relatie gehad; Dagobert Duck is zijn leven lang vrijgezel.
Persoonlijkheid.
Oom Dagobert staat met name bekend om zijn gierigheid. Hij leeft zelf erg sober en probeert op elke mogelijke manier geld te besparen. Als het op geld verdienen aankomt laat hij zich echter door niets of niemand tegenhouden. Hij zoekt voortdurend nieuwe doelen om na te streven en zo meer geld te verdienen, zoals het afsluiten van een goede zakendeal of het vinden van een verborgen schat. Als zakenman gaat hij vaak agressief en doortastend te werk.
Vooral in de eerste verhalen waarin hij meedeed was Dagobert ook erg afstandelijk tegenover zijn familie en wantrouwde elke vorm van bezoek in zijn kantoor. Een bekend scenario uit deze tijd is dat hij een geweer of kanon schietklaar houdt wanneer er iemand binnenkomt. Ook heeft zijn kantoor een valluik dat met een druk op de knop openklapt wanneer Dagobert genoeg van zijn bezoeker heeft. De verbaasde bezoeker wordt via een glijbaan naar de straat afgevoerd. In latere verhalen is zijn houding tegenover zijn familie veranderd en is hij duidelijk meer om hen gaan geven. Ook zijn houding als het om zaken gaat is veranderd. In oudere verhalen was hij erg cynisch over dingen als morele waarden en ging tot het uiterste voor geld. Dit karakter was bedacht door Carl Barks en gebaseerd op met name de grote industriëlen uit de tijd dat Dagobert blijkbaar zijn fortuin vergaarde: eind negentiende, begin twintigste eeuw. Tegenwoordig lijkt hij beter na te denken over zijn daden en heeft hij een gevoel van eerlijkheid.
Dagobert gebruikt soms fysiek geweld tegen hen die zijn woede opwekken, maar hij is tegen het doden van anderen. Zo redt hij zelfs vijanden als die in gevaar verkeren.
In de serie "DuckTales", waarin Dagobert een van de hoofdrollen vertolkt, is hij duidelijk een stuk aardiger en opgewekter dan in de strips. Deze verandering in zijn karakter wordt vaak toegeschreven aan het feit dat in de serie Kwik, Kwek en Kwak bij hem zijn komen wonen. Hij heeft in de serie een strenge erecode en houdt te allen tijde vol dat geld alleen iets waard is indien men het eerlijk heeft verdiend. Zijn gierigheid is echter ook in de serie duidelijk aanwezig.
Dagobert Duck is het rijkste lid van de Biljonairsclub.
Geluksdubbeltje.
Kenmerkend aan Dagobert is zijn geluksdubbeltje, het eerste muntje dat hij ooit verdiende. Hij heeft dit Amerikaanse dubbeltje altijd gehouden. Het dubbeltje wordt vaak gezien als oorzaak van Dagoberts rijkdom (en wordt daarom ook geluksdubbeltje genoemd), maar striptekenaars verschillen hierover onderling. Onder andere Don Rosa laat Dagobert nooit spreken over zijn "geluksdubbeltje". De heks Zwarte Magica wil dat dubbeltje stelen om een amulet te maken waardoor zij de gave van Koning Midas zou verwerven, om alles wat zij aanraakte in goud te veranderen.
Geldpakhuis.
Dagobert woont en werkt in het geldpakhuis, een groot kubusvormig gebouw op de Ossegrafheuvel waar eerst Fort Duckburg stond. De grootste ruimte is de kluis, waar het geld als bulkgoed opgeslagen is. Ook elders in het gebouw slingert veel geld over de vloer. De reden waarom hij het in het pakhuis opslaat en niet op een bank zet, is omdat hij ervan houdt om letterlijk in zijn geld te zwemmen. Er is dan ook een springplank in de kluis. Bovendien heeft het geld nostalgische waarde voor hem, doordat hij precies weet wanneer, waar en hoe hij ieder muntstuk heeft verdiend. Aan iedere munt kleeft dus een herinnering. Hierdoor bevinden zich in de geldvoorraad enerzijds zeer waardevolle munten, maar anderzijds ook munten die door het desbetreffende land al uit de circulatie is genomen en dus niets meer waard zijn.
Er zijn verhalen waarin wordt gesuggereerd dat Dagobert meerdere geldpakhuizen heeft, verspreid over de wereld en dat zijn geldpakhuis in Duckstad gewoon het bekendste is. Verder zegt Dagobert Duck in Don Rosa's verhaal "De kluizenaar van Villa Duck" ("De jonge jaren van een steenrijke eend", album 57) dat niet al zijn geld in het pakhuis opgeslagen ligt, de rest is in de vorm van tegoeden e.d. verspreid over de hele wereld.
Stripreeks van Oom Dagobert.
"Oom Dagobert, avonturen van een Steenrijke Eend " is een albumserie met verhalen waarin Dagobert Duck de hoofdrol speelt.
