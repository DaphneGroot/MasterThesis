Olne.
Olne is een plaats en gemeente in de Belgische provincie Luik. De gemeente telt ruim 3500 inwoners. Binnen de gemeentegrenzen liggen geen andere kernen. Het dorp, in het Land van Herve gelegen aan de Vesder, is opgenomen in de lijst van de mooiste plaatsjes in Wallonië (Les Plus Beaux Villages de Wallonie).
Geschiedenis.
Olne maakte deel uit van het Graafschap Dalhem.
Ten gevolge van het Partagetraktaat kwam het dorp in 1661 toe aan de Republiek der Verenigde Nederlanden, als meest zuidelijk gelegen enclave van het generaliteitsland Staats-Overmaas. De interesse van de Republiek voor dit dorp was niet vreemd aan het feit dat er zich een protestantse gemeente bevond. Als zodanig beschikte 'Holland' gedurende een periode van meer dan 120 jaar, midden in de huidige Belgische provincie Luik, over een stukje grondgebied dat tot aan de Vesder reikte. Pas in 1785 met het Verdrag van Fontainebleau werd deze wel erg zuidelijk gelegen Hollandse enclave afgestaan aan de Oostenrijkse Nederlanden.
Olne werd een gemeente op het eind van het Ancien Régime. In 1822 werd de buurgemeente Mont-Hadelin opgeheven en bij Olne gevoegd. Bij de grote fusieoperatie van 1977 werd Olne niet meer gefuseerd en bleef het één van de kleinere gemeentes van het Waalse gewest.
Bestuur 2007-2012.
Het bestuur van Olne bestaat uit de partij RAB die de meerderheid van de zetels heeft.
