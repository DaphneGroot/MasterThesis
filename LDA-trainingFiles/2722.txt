	Burgemeester Scholten vraagt om meer repressie; 'Drugshandel Koerden groeit Arnhem boven het hoofd'
	Van onze verslaggever
Mac van Dinther
ARNHEM
'Er gebeuren hier dingen die wij in ons eentje niet meer aankunnen. Het is ons volstrekt boven het hoofd gegroeid. Dit is geen lokaal of regionaal probleem meer, maar een landelijke zaak.' Burgemeester P. Scholten draait er niet omheen. Arnhem zit met een probleem dat de macht van de stad te boven gaat.
Zonder hulp van het rijk staan politie en justitie in Arnhem zo goed als machteloos tegen de Turks-Koerdische drugsbendes die de stad als uitvalsbasis gebruiken. 'We doen wat we kunnen, maar het is niet genoeg.' Om een vuist te kunnen maken heeft Arnhem meer mensen en meer geld nodig.
De burgemeester schildert nog eens het enorme probleem waarmee de stad kampt. De commissie-Van Traa onthulde dat Arnhem, met name de wijk Spijkerkwartier, een centrum is van internationale drugshandel. Dat werd bevestigd in een vervolgonderzoek door politie in justitie in Arnhem, dat in maart werd gepubliceerd.
Herone uit Pakistan, Afghanistan en Iran wordt via Turkije, waar de grote bazen zitten, naar Arnhem gesmokkeld en van daaruit naar bestemmingen in binnen- en buitenland gebracht. Een handvol families, meestal van Koerdische afkomst, domineert de handel. Lager in de organisatie zijn ook Turken actief.
Na het uitkomen van het laatste onderzoek werd het stil. Die tijd hebben gemeente, politie en justitie gebruikt om te praten met vertegenwoordigers van de Turks-Koerdische gemeenschap en een plan te maken. Dat plan is nu klaar en ligt ter goedkeuring bij het rijk.
Arnhem wil zestien miljoen gulden van het rijk voor de bestrijding van de criminaliteit en de opvang en begeleiding van jongeren om te voorkomen dat ze op het criminele pad gaan. Het geld is bestemd voor een project van vier jaar.
De Arnhemse ideen sluiten goed aan bij een vorige week gepubliceerde kabinetsnota over de aanpak van criminaliteit onder allochtone jongeren. In deze nota, die maandag wordt besproken in de Tweede Kamer, bepleit het kabinet een individuele aanpak van jongeren.
Arnhem was betrokken bij het opstellen van dit advies, zegt Scholten. Er is sprake van dat het Spijkerkwartier een voorbeeldproject wordt. Graag, wat Arnhem betreft. Maar Scholten plaatst een kanttekening. De kabinetsvoorstellen zijn volgens hem te eenzijdig gericht op preventie en jeugd. Repressie krijgt te weinig aandacht.
'Uit ons onderzoek blijkt dat veel ''gewone huisvaders'' in de drugshandel zitten. Het gebeurt bij wijze van spreken rond de keukentafel. Dan kun je de hele dag wel preventief bezig zijn met kinderen, maar als 's avonds aan tafel criminele deals worden besproken, dan gaat vader voor.'
Wie de drugshandel wil bestrijden moet ook de volwassen boeven vangen, want zij zijn het voorbeeld voor hun zonen, aldus Scholten. Drugshandelaren oefenen aantrekkingskracht uit op de jeugd met hun snelle auto's en mooie kleren. Als je hen onderuit haalt, ontneem je jongeren hun helden.
'Een spijbelproject beginnen is niet zo moeilijk. Repressie is veel lastiger. We boeken nu af en toe succes. Onlangs is nog een grote drugsbende opgerold. Maar het is te weinig, je moet er veel dieper in duiken, nieuwe methodes bedenken om door te dringen. Dat is werk voor de politie.' Scholten wil een flink deel van de zestien miljoen die hij vraagt in de politie steken.
Ook de medewerking van de Turks-Koerdische gemeenschap is van groot belang. In Arnhem wonen tienduizend mensen van Turkse of Koerdische afkomst. Hoeveel er in de drugshandel zitten, is onduidelijk. Je mag niet de hele groep over een kam scheren, benadrukt Scholten. 'Een meerderheid heeft er niets mee te maken. Maar een grote minderheid wel.'
De burgemeester heeft steeds zijn uiterste best gedaan stigmatisering te voorkomen. Bij de presentatie van het onderzoek in maart kregen vertegenwoordigers van Turkse en Koerdische organisaties de resulaten als eersten te horen. De burgemeester deed een beroep op hen mee te helpen bij de bestrijding van de drugscriminaliteit.
Tot nu toe is er vooral defensief gereageerd. Er werd bezwaar gemaakt tegen de stigmatisering door het onderzoek. Aan de andere kant zeggen ingewijden dat drugshandel steeds openlijker gebeurt en dat normen vervagen. Turkse jongeren die zich tweederangs burger voelen zouden er geen probleem in zien carrire te maken in de drugs .
Toch lijkt er wat te verschuiven, zegt Scholten. 'Ik heb alle moskeeen afgelopen. De reacties waren overal positief. Tegen mij zeiden ze dat ze de drugshandel ook vreselijk vinden. Ze waren dolblij dat het taboe eindelijk was doorbroken. Dat hoorde ik ook van veel vrouwen. Dat is niet onbelangrijk, want die zitten ook aan de keukentafel.'
Maar tot nu toe heeft geen enkele gezaghebbende figuur uit de Turks-Koerdische gemeenschap openlijk stelling genomen tegen de drugsbaronnen in eigen kring. Scholten zou het toejuichen als dat zou gebeuren. Maar er zijn ook tegenkrachten, waarschuwt hij. 'Criminelen zijn er niet blij mee als je aan hun handel komt. Je moet voorzichtig zijn.' Angst speelt ook een rol in de terughoudendheid, denkt Scholten.
De burgemeester blijft de Turken en Koerden betrekken bij de discussie. Begin december bespreekt hij met hen zijn nieuwe plannen. 'Die samenwerking is buitengewoon nodig. Maar als die er niet komt, wil dat niet zeggen dat de overheid aan de kant moet blijven staan. Het mag geen vrijstaat worden.'

Foto
	Burgemeester Scholten. FOTO FRANS YPMA

