	Voorverkoop voor filmfestival groter dan ooit
	ANP
ROTTERDAM
Simon Field, de nieuwe directeur van het International Film Festival Rotterdam, heeft bijna nachtmerries gehad van een openingsavond woensdag voor een lege zaal. Dat blijkt inmiddels ongegrond: in de voorverkoop werden al vijftigduizend kaartjes verkocht.
Volgens woordvoerder P. Verstraeten is de voorverkoop voor het festival nog nooit zo heftig verlopen als nu. Het 26ste Filmfestival Rotterdam biedt 210 speelfilms en lange documentaires en 140 korte films, videoproducties en dergelijke. In totaal zijn er ongeveer 1000 voorstellingen.
Het festival wordt woensdag geopend met de speelfilm Basquiat van Julian Schnabel, over een jonge zwarte kunstenaar uit het New York van een aantal jaren geleden. Hij is een beschermeling van Andy Warhol, die wordt gespeeld door David Bowie. Het festival probeert nog steeds Bowie naar Rotterdam te krijgen, maar er is nog geen enkele zekerheid.

