	De spelletjes van Hans Hovy
	Het is een understatement om te zeggen dat de Amsterdamse beeldhouwer Hans Hovy (1953) van spelletjes houdt. Hij is spelletjes-freak. Flipperen, barricade, paaltjesvoetbal en het elektronische bric lay: Hovy is eraan verslaafd geweest en van afgekickt. In de tafelsculpturen en beelden die hij sinds het begin van de jaren negentig maakt, verwijst hij naar spel. Het is een spel met knikkers, fiches en pionnen, waar de kunstenaar de baas over blijft.
In het onvolprezen kunstdorp Diepenheim in de Achterhoek toont Hovy nu werk uit de afgelopen zes jaar. De kunstenaar heeft een keuze gemaakt van beelden uit drie opeenvolgende periodes. Het oudste werk, dat bestaat uit drie 'speeltafels', staat boven. Dit zijn de houten tafels die Hovy al eerder liet zien bij zijn vaste galeries Reuten en later Onrust in Amsterdam. Ze zijn zelfgemaakt - Hovy heeft als meubelrestaurator bij Amsterdamse musea gewerkt -, glanzend gepolijst en hun blad is bekleed met groen en blauw laken, als bij een biljart.
Het verlokkende aan die tafels en de zwartwitvarianten op de begane grond is niet de glans van het hout, maar de voorwerpen die op het blad staan of erin verzonken zijn. Uitgezaagde schijfjes, rondjes, knuppels en bolletjes: ze zijn gemaakt, lijkt het, om uit of van het bord te worden gelicht en op andere plaatsen in stelling te worden gebracht, alsof het een potje halma, tric-trac of stratego betreft.
Maar nee, aanraken is ten strengste verboden, melden bordjes in de tentoonstellingsruimte, en ook de dienstdoende suppoost laat weten dat Hovy er ab-so-luut niet van gediend is als men z'n werk aanraakt. En dat terwijl deze aan tafel vastgenagelde objecten zo verlangen naar meer; naar beweging bijvoorbeeld.
Werkelijke beweging roept Hovy op in zijn nieuwste werk uit 1995 en 1996. Op de begane grond van de Kunstruimte liggen series van steeds twee granieten deksels waarop vormen zijn gerangschikt. Het zijn organische vormen, ruw 'geknede' bolletjes, eieren, tuimelaars. Ze zijn er in zwart (graniet) en zilver. Ieder plateau van een serie draagt dezelfde elementen in precies dezelfde hoeveelheid. Maar hun opstelling verschilt. Er ontstaat een spiegelbeeld dat niet klopt.
Zo schuift de blik van de kijker van links naar rechts en weer terug, alsof hij toeschouwer bij een pingpongwedstrijd is. Wat staat waar, hoe verhoudt de ene vorm zich tot de andere en vooral, wat is het effect van verschillend materiaalgebruik in een en dezelfde vorm? Hovy slaagt erin om met minimale middelen en binnen een minimale ruimte (sommige plateaus zijn niet groter dan een kleine pannenkoek) grote verschillen aan te brengen. Hij toont niet alleen dat een keiharde granieten bol verandert in een boterzachte molshoop, maar onthult ook het raadsel achter deze gedaanteverwisseling.
Lucette ter Borg
Beelden en tekeningen van Hans Hovy. T/m 7 mei. Kunstvereniging Diepenheim. Ma t/m vr 10.30 uur-16.30 uur, za en feestdagen 14-16.30 uur, zo 12-16.30 uur.

