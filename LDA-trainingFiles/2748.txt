	'Ook  de zuivere wetenschap sluit compromissen'
	IJ vertelt het alsof hij het vandaag opnieuw zou kunnen doen, ware het niet dat kabouters inmiddels weer gewoon het onderwerp van kinderboeken zijn, in plaats van een machtsblok in de Amsterdamse stadspolitiek.
In 1971 schreef Wim Turkenburg (nu 50), toen nog fysicus aan het FOM-instituut in de Watergraafsmeerpolder bij de hoofdstad, een kritisch rapport voor de toenmalige wethouder Roel van Duyn. De opperkabouter, in die tijd overigens alweer aangeschoven bij de PPR, had gegevens nodig voor een spreekbeurt op de alternatieve conferentie in Stockholm, parallel aan de allereerste milieuconferentie van de Verenigde Naties. Gegevens over kernenergie.
Wim Turkenburg, sinds 1988 hoogleraar Natuurwetenschap en Samenleving aan de Universiteit Utrecht: 'Het was een merkwaardige ervaring. Je hoefde maar wat vakbladen op te slaan om te worden overvallen door ongeloof. De kernenergie kampte met aanzienlijke problemen, alleen werd daar heel luchtig over gedaan. Nu zijn het bijna uitgekauwde onderwerpen: kernafval, veiligheid, proliferatie. Maar in die tijd had je een primeur als je dat eens gewoon op een rijtje zette.'
Ruim een kwart eeuw later runt hij een vakgroep van 45 mensen, verdeeld over drie disciplines (natuurkunde, scheikunde, biologie) en komt er zoveel geld van externe financiers binnen dat wordt overwogen dat maar in een bv onder te brengen. Niet om er op termijn stil van te gaan leven, maar om personeelsrechtelijke redenen. Bij de vakgroep wordt ruim de helft betaald uit de derde geldstroom, voornamelijk van semi-overheden en de energiewereld.
Een bv zou de zoveelste vorm zijn, die Turkenburg in zijn loopbaan vindt om zijn persoonlijke idealen de ruimte te geven. Idealen, die in de cynische jaren negentig achterhaald klinken, maar daarom niet minder inspirerend zijn. 'Ik werk, gedragen door onze groep overigens, nog steeds aan een betere samenleving, zeker, dat is het fundament waarop ik mijn onderwijs en onderzoek probeer te baseren. Een zuiver pragmatische samenleving is een schrikbeeld.'
In de jaren zeventig waaide het kernenergiedebat over van de Verenigde Staten naar Nederland. De politiek, met D 66 voorop, hamerde op de noodzaak van veel kerncentrales in Nederland. Economische groei, was de redenering in die dagen, betekent groei van het energieverbruik in een land. 'De sfeer was: missen we de boot niet, als we niet nu in kernenergie gaan investeren? Men wilde snelle-kweekreactoren, een fors aantal centrales, en allemaal om de eigen industrie op de been te helpen. Anders zou Siemens de markt pakken.'
In 1972 publiceerde een groep onderzoekers, onder wie de fysicus Turkenburg, een alternatieve kernenergienota, waarin met dat idee de vloer werd aangeveegd. Economische groei ging weliswaar samen met groei van het energieverbruik, maar dat wilde zeker niet zeggen dat ook het omgekeerd waar was. Voor het eerst werd min of meer systematisch nagegaan of lucratieve energiebesparing mogelijk was, en wat de inbreng van bijvoorbeeld wind- en zonne-energie zou kunnen zijn. En waren er geen schone technieken voor kolenstook? Maakte kernfusie een serieuze kans?
Het rapport veroorzaakte in de media een golf van publiciteit. Zijn kritiek op kernenergie bracht Turkenburg in directe aanvaring met de hoogleraar-directeur van het instituut waar hij zijn promotiewerk deed, een fundamenteel onderzoek naar de structuur van materiaaloppervlakken. 'Dat conflict leidde zelfs tot Kamervragen en een onderzoek van een commissie onder leiding van professor Casimir die oordeelde dat in mijn geval de vrijheid van meningsuiting en de wetenschappelijke vrijheid in het gedrang waren gekomen.
'Het conflict met mijn hoogleraar liep met een sisser af, vooral omdat ik mijn meetapparatuur aan de praat had en dag en nacht aan mijn onderzoek moest spenderen.'
De groep kritische onderzoekers uit die dagen komt nog steeds een keer of tien per jaar bij elkaar voor discussies over onderwerpen als milieu en energie. Inmiddels zijn er vijf hoogleraren bij, medewerkers van energiebedrijven, ambtenaren van sleutelministeries.
In 1976 promoveerde Turkenburg en besloot niet naar de fameuze Bell-labs in Amerika af te reizen, zoals had gekund. In Utrecht stond niet alleen een deeltjesversneller waar hij zijn oppervlakte-onderzoek zou kunnen voortzetten, er was ook net - na heftig lobbywerk van de studenten - besloten dat er onderwijs moest komen dat de relatie tussen natuurkunde en samenleving grondig analyseerde.
Het energievraagstuk was daarvoor een uitgelezen kapstok. 'Techniek, economie, beleid, ethiek, alles waarmee een student later in zijn werk te maken zal krijgen, spelen daarbij een rol. Maar een heel klein deel van de studenten blijft academicus, het merendeel gebruikt zijn opleiding in een maatschappelijke context en moet daar precies de beslissingen nemen waarover wij het hebben.'
In het begin van de jaren tachtig besloot de politiek tot de Brede Maatschappelijke Discussie (BMD) over de Nederlandse energievoorziening, vooral een volksdebat over kernenergie. Voor de fundering van dat project onder leiding van minister De Brauw was flink wat onderzoek nodig. Turkenburg sprong erin en deed, aanvankelijk vooral met studenten, studies naar de betrouwbaarheid van de energievoorziening, duurzame energie-inzet en besparingstechnieken.
'De BMD bood ons de mogelijkheid om het onderwijs te verankeren in eigen onderzoek, precies zoals je aan een universiteit wilt. Alleen was daarvoor binnen de universiteit geen financiering te vinden. De tweede geldstroom, NWO, betaalde alleen voor bewezen, monodisciplinaire onderzoeksvelden. De eerste geldstroom bood weinig ruimte voor nieuwe initiatieven. De derde geldstroom was de enige kans om het onderzoek werkelijk van de grond te tillen.'
Financiering door derden wekte in die dagen nog veel argwaan, herinnert Turkenburg zich. 'Velen binnen de faculteit meenden dat zulk beleidsgericht en praktijkgericht onderzoek helemaal niet in Utrecht thuishoorde, dat moesten de technische universiteiten maar doen. Bovendien zeurden we in het onderwijs over verantwoordelijkheden van onderzoekers, ook binnen de faculteit. Het was dat ik als fysicus een behoorlijk goede naam had, en dat we steeds meer geld uit de derde geldstroom wisten te trekken, anders hadden we het vertrouwen niet gewonnen, denk ik.
Is dat veranderd? 'Collega's die vinden dat alleen fundamenteel onderzoek echte wetenschap is, hebben een beperkte definitie van wetenschap. Er bestaat een heel spectrum, van geheel vrij onderzoek tot zeer toegepast en ik zie niet in waarom het een beter zou zijn dan het ander. Toegepast onderzoek kan verrassende fundamentele inzichten opleveren, fundamenteel onderzoek kan tot gruwelijke toepassingen leiden. Dat heeft juist kunnen gebeuren doordat de universiteiten zich teveel in de ivoren toren opsloten.'
Onderzoek uit de derde geldstroom houdt het risico in, dat onderwerpen uit de gratie raken. Dan drogen de bronnen op, hoe graag de onderzoeker misschien ook verder wil vorsen. Dat, erkent Turkenburg, is een probleem. 'Deels word je gestuurd door de financile mogelijkheden die er zijn voor je interesses, maar anderzijds is er meer werk dan we aankunnen.
'Dat is allemaal niet zo wezenlijk anders dan voor groepen die fundamenteel onderzoek willen doen. Die sluiten ook compromissen om het geld. Die werken ook in grote verbanden als dat bij de financiers in de mode is. Die zoeken ook formuleringen en constructies die passen bij wat NWO, de universiteit of de minister wil.'
Maar de onderzoeksvrijheid is een groot goed. Zeker in politiek gevoelige onderwerpen heeft ook een onderzoeker de natuurlijke neiging een stelling in te nemen. Dat, geeft Turkenburg aan, is tegenwoordig misschien wel zijn belangrijkste taak binnen de vakgroep die hij leidt: het aanwakkeren van de kritische houding, ook - vooral - ten aanzien van de eigen inzichten en voorkeuren.
'Kijk, als je conclusie zou zijn dat het broeikasprobleem een fake is, een constructie van een groep onkritische wetenschappers, dan zou ik geen enkele moeite hebben dat hardop vast te stellen. Ook al betekende dat zeker dat veel van ons onderzoek acuut geen financiering meer zou vinden. Je eigen belang mag nooit een argument zijn om je conclusies aan te passen. Wat gezegd moet, moet gezegd.'
Zelfs over kernenergie, de techniek waarover hij ooit dat eerste kritische rapport schreef? 'Als er een nieuwe techniek wordt gevonden die helemaal tegemoet komt aan al mijn bezwaren, iets wat ik me nu niet goed kan voorstellen overigens, ben ik voor kernenergie. Ja, waarom niet? Juist als universiteit heb je de plicht niet fundamentalistisch te zijn.'
Martijn van Calmthout
Dit was de laatste aflevering van de serie Uit de ivoren toren. Eerdere afleveringen verschenen op 14 juli, 19 juli, 21 juli, 28 juli en 4 augustus.

Foto
	Wim Turkenburg: 'Toegepast onderzoek kan verrassende fundamentele inzichten opleveren.' FOTO WIM RUIGROK - DE VOLKSKRANT

