	228 + 423 = 439 EEUWENLANGE ZOEKTOCHT NAAR VERLOREN BEWIJS VAN FERMAT
	ER ZIJN TWEE soorten mensen. De eerste soort ziet de kop boven dit artikel en denkt: 'Gadverdamme, getallen, wat zijn die kleine drietjes? Dat ga ik niet lezen.'
U hoort tot de tweede soort, want u leest deze zin.
Geheel overbodig zeg ik u dat het drietje boven het getal 228 betekent dat je 228 twee keer met zichzelf moet vermenigvuldigen: 228 x 228 x 228; daar komt ongeveer twaalf miljoen uit.
Zij die de kop lezen en verstaan, vallen in twee soorten uiteen. De eerste soort denkt: 'Dat is een fraaie rekensom. Waarom zou het niet kloppen? Voor en achter het gelijkteken staat ongeveer 85 miljoen. De derde macht van 228 eindigt op een 2, die van 423 op een 7, en die van 439 inderdaad op een 9.' Rekenwonders zullen zelfs de laatste twee cijfers in n oogopslag goedkeuren.
De tweede soort zijn de wiskundigen. Zij denken: 'De som van twee derdemachten, die toevallig gelijk is aan een derdemacht? Maar dat kan niet volgens de stelling van Fermat die twee jaar geleden bewezen is. Die kop is een leugen.'
De kop is een leugen. Maar in een leugen kan meer informatie zitten dan in een waarheid. Zelden zal men de kop 'Parijs is de hoofdstad van Frankrijk' lezen. Het is t waar. Maar de kop 'Parijs is de hoofdstad van Europa' of 'Brussel is de hoofdstad van Frankrijk' is, hoewel een leugen, wl mogelijk en zet je aan het denken.
Waarom zou de som van twee derdemachten geen derdemacht kunnen zijn? Die vraag ligt sinds 1637 voor ons. De Franse wiskundige Fermat stelde hem toen. De Zwitserse wiskundige Euler bewees dat het niet kon. Je hebt sindsdien geen rekenmachine nodig om te weten dat de kop boven dit stuk gelogen moet zijn.
Maar Fermat had het niet alleen over derdemachten. Ook de som van twee vierdemachten, beweerde hij, kan geen vierdemacht zijn, en de som van twee vijfdemachten geen vijfdemacht, en zo voort tot in alle eeuwigheid.
Hoe kwam Fermat erop? De Griekse wiskundige Pythagoras is genoemd naar de stelling van Pythagoras, die zegt dat in een rechthoekige driehoek de som van de kwadraten van de lengten van de kleine zijden gelijk is aan het kwadraat van de lengte van de langste zijde. Soms zijn al die zijden een heel aantal centimeters lang, bijvoorbeeld 3, 4 en 5. Drie in het kwadraat (9) plus vier in het kwadraat (16) is inderdaad vijf in het kwadraat (25). Er zijn nog veel meer van zulke pythagoresche triootjes: 5, 12 en 13; 13, 84 en 85; 85, 3612 en 3613, om er drie te noemen.
Fermat was 36 jaar toen hij een oud Grieks boekje las waarin het probleem om een kwadraat te splitsen als som van twee kwadraten, wordt behandeld. Hij schreef in de marge ernaast: 'Met derdemachten, vierdemachten en zo verder is zo'n splitsing niet mogelijk. Daar heb ik een prachtig bewijs voor, dat helaas niet in deze marge past.' Het is een van de kwellendste mededelingen geweest die ooit een mensenkind heeft opgeschreven.
Had Fermat dat bewijs echt? Hij publiceerde later wel een bewijs voor het geval van de vierdemachten. Misschien dacht hij dat dit bewijs voor andere machten ook op zou gaan. Misschien had hij geen algemeen bewijs. Misschien ging zijn bewijs verloren. Misschien nam hij het mee in zijn graf. Van 1637 tot 1994 was er nog een mogelijkheid: misschien vergiste Fermat zich wel! Getallen kunnen rare dingen doen. Waarom zou er niet ergens een elfdemacht zijn die de som is van twee elfdemachten?
U heeft groot gelijk als u zegt dat de kwestie van geen enkel belang is. Dat zijn kwesties waarover wiskundigen koortsachtig nieuwsgierig zijn, altijd. Het gaat ze niet om de vraag of twee elfdemachten samen een elfdemacht kunnen zijn, maar om de vraag hoe je zou kunnen bewijzen dat dit niet kan.
De ervaring leert dat het antwoord op zo'n onzinnige vraag altijd toch een direct of indirect nut blijkt te hebben. Daarom trekken we geld uit om wiskundigen te laten denken. En na 357 jaar en een subsidie van 357 miljoen gulden weten we het goede antwoord: nee, zulke elfdemachten zijn er niet, en boven de tweedemachten van Pythagoras zal het nooit gebeuren dat er twee gelijke machten samen weer zo'n macht opleveren. En we weten dat met een gewisheid die alle andere kennis overtreft.
In de drie eeuwen na Fermats tergende notitie werd aan alle kanten aan het probleem gevreten, maar niemand had enig idee hoe het in zijn algemeenheid aan te pakken. Totdat twee Japanners beweerden dat elke elliptische functie een modulaire functie was. U heeft geen idee waar ik het over heb? Dat hadden veel wiskundigen in 1955 ook niet. In ieder geval was geen wiskundige op dat idee gekomen. De grote Franse wiskundige Weil geloofde er niets van, maar vond het wel goed dat het vermoeden van Taniyama en Shimura ook zijn naam droeg. Niemand dacht bij het idee van de twee Japanners aan Fermat.
In 1984 gebeurde er voor het eerst sinds 1637 iets belangrijks. De Duitse wiskundige Frey bewees - eigenlijk erg eenvoudig - dat, als er een tegenvoorbeeld van Fermat bestond, er een elliptische functie was die niet modulair was. Andersom geldt: als iemand het vermoeden van de twee Japanners kon bewijzen, dan had hij ook de waarheid van de stelling van Fermat bewezen.
De Engelse wiskundige Andrew Wiles besloot dat te gaan doen. Hij ging zeven jaar elke dag naar zijn zolder en kwam in 1993 trots vertellen dat hij het bewijs had gevonden. Champagne, berichten op de voorpagina's van de kranten. Maar even later bleek het bewijs een foutje te bevatten.
Wiskundigen zijn in het algemeen sociaal met elkaar. Ze weten dat ze zelf verder komen als ze met collega's over hun gedachten praten. Dat leidt wel eens tot vervelende incidenten, zoals ik net over Weil vertelde, maar toch blijven wiskundigen, anders dan medici en goochelaars, heel mededeelzaam over hun werk.
Wiles was dat niet. Hij zei tegen niemand waaraan hij werkte. Wie, met hulp van de twee boeken die aan zijn bewijs zijn gewijd, met sprongen door zijn zevenjarig kluizenaarschap gaat, merkt dat het steeds ontdekkingen en technieken van andere wiskundigen zijn die hem over dode punten heen helpen. Hij vertoonde zijn bewijs aan slechts n vriend, maar om hun bijeenkomsten geheim te houden, organiseerden ze een college met een onschuldige naam, waar al spoedig geen student meer kwam.
Die vriend zag het foutje in het bewijs niet, omdat je als toehoorder niet steeds de spreker wil onderbreken. Toen de vriend later als beoordelaar van een wiskundig tijdschrift het bewijs rustig nalas, zag hij de fout. Dit keer was Wiles zo verstandig wl met iemand samen te werken, en samen kwamen zij eruit. Het foutje werd hersteld en iedereen kan nu in een bewijs van tweehonderd pagina's nalezen dat het vermoeden van Fermat juist is.
Over dit wiskundig avontuur, dat vele eeuwen omspant, zijn twee boeken verschenen. In 1996, een jaar na de doorbraak, schreef Amir D. Aczel De laatste stelling van Fermat, dat nu in het Nederlands is vertaald. Dit jaar publiceerde Simon Singh, die eerder voor de BBC een documentaire maakte, een boek met dezelfde titel. Ik heb ze gelezen en zal u zeggen welke het beste is.
Het boek van Singh is drie keer zo dik als dat van Aczel. Dat hoeft geen voordeel te zijn. Beide boeken besteden veel aandacht aan de wiskunde v¢¢r Fermat, en dat is niet nodig. In het boek van Singh wordt een lezer die geen wiskundige is, beter uitgelegd hoe bijvoorbeeld het bewijs van Frey in elkaar zit, dan in dat van Aczel.
Hoe kunnen die functies, die glijdende oppervlakken voorstellen, iets te maken hebben met de hele getallen van Fermat? Singh legt dat uit. Het gaat helemaal niet om hele getallen, want breuken mogen ook. Ook voor breuken geldt dat de som van twee derdemachten nooit een derdemacht kan zijn. Voor de wiskundige is dat vanzelfsprekend hetzelfde als wat Fermat zegt, maar beide boeken vergeten het te melden. Zijn er dan nog meer getallen dan breuken? Ja, de breuken zijn een marginaal drupje in de oceaan der getallen.
Aczel besteedt aandacht aan het slechte gedrag van Weil, Singh niet. Singh meldt een 1 april-grap die Wiles aan het schrikken bracht. Singh laat zien dat het vermoeden van de Japanners en het bewijs van Frey voorbeelden zijn van de bijzondere manier waarop de wiskundige zich voortbeweegt: niet door steeds verder in alle richtingen te specialiseren, maar juist door ver van elkaar verwijderde gebieden te verenigen. Dat deed Descartes met de meetkunde en de algebra, dat deden Taniyama en Shimura met twee soorten functies, dat deed Frey met hun vermoeden en dat van Fermat.
Singh heeft honderd namen meer in het register dan Aczel. Pijnlijk is dat in het boek van Aczel de foto van de bladzij waarop Fermat zijn opmerking schreef, uit het verkeerde boek is. Er staat daar wel een Latijnse tekst naast de Griekse, maar die is slechts een vertaling van het Grieks. Singh geeft wel de juiste foto.
Aczel schreef het eerste boek, Singh het beste. Misschien kan een derde auteur nu het ideale boek schrijven. Het gebeurt niet vaak dat de wiskunde zo'n spannend verhaal brengt en ook voor de niet-wiskundige is dat puur genot, zoals een sportliefhebber ook niet zelf hoeft te bewegen om van tennis of hoogspringen te kunnen genieten.
Hugo Brandt Corstius
Amir D. Aczel: De laatste stelling van Fermat - De ontraadseling van een oud wiskundig vraagstuk.
Bert Bakker; 156 pagina's;  29,90.
ISBN 90 351 1854 5.
Simon Singh: Fermat's Last Theorem - The Story of a Riddle that Confounded the World's Greatest Minds for 358 Years.
Fourth Estate, import Novelty; 224 pagina's;  50,80.
ISBN 1 85702 521 0.

Foto
	Fermat ILLUSTRATIE UIT 'FERMAT'S LAST THEOREM'

