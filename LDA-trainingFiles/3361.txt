	Wat schuilgaat achter woorden
	HET VERHAAL GAAT dat een eerstejaarsstudent Nederlands onlangs aan zijn hoogleraar vroeg: 'Die Jezus en die Christus, zijn dat eigenlijk dezelfde persoon?'
Wie kan de vraag of hij zijn klassieken kent, nog met een volmondig ja beantwoorden? Hoewel onze cultuur - om een bijbels beeld te gebruiken - doordesemd is van Bijbel, mythologie en klassieke talen, is het slecht gesteld met de parate kennis daarvan.
Onlangs verschenen twee boekjes die daar iets aan zouden kunnen verbeteren; Van Achilleshiel tot de Toorn van Zeus door C.G.L. Apeldoorn en T. Beijer, en Heureka door Jan Verheggen. Het eerste gaat over woorden en uitdrukkingen waarin bijbelse en mythologische personen schuilgaan, het tweede over Nederlandse woorden van Griekse oorsprong.
Van Achilleshiel tot de Toorn van Zeus bevat behalve van origine bijbelse en mythologische woorden (adamsappel, het zwaard van Damocles) allerlei religies en sekten (Bahaisme, Arminianen) en woorden die helemaal niets met het onderwerp te maken hebben, zoals algoritme (van de Perzische wiskundige al-Chwarizmi). Veel van de bijbelse woorden zijn op zijn best gangbaar in Maarten 't Hart-land. 'Een jonge bijzit van een oude man', schrijven Apeldoorn en Beijer, 'noemt men een Davidsdeken.' Er staat niet bij waar deze uitdrukking tot de omgangstaal behoort, maar het zal in dezelfde streek zijn waar een treiteraar wordt uitgescholden voor Moab en een norse, onverstandige man voor Nabal.
Evenmin courant, maar aardig om te gebruiken na een drinkgelag, is de term gambrinisme: de toestand die ontstaat na langdurig, overmatig biergebruik, naar de legendarische Vlaamse koning die het bier uitvond, Gambrinus.
Zo staan er wel meer wetenswaardigheden in het boekje. Ik leerde er bijvoorbeeld uit dat de muzieknoot si de afkorting is van Sancte Ioannes, Johannes de Doper: de namen van de muzieknoten werden afgeleid van de eerste woorden van een religieuze hymne. Een andere verrassende etymologie is die van de kookmethode au bain Marie. Middeleeuwse alchemisten kenden al een balneum Mariae, wat verwees naar Mirjam, de zuster van Mozes, die bekend stond als een autoriteit op het gebied van occulte zaken.
Zelf lijken de auteurs vaak weinig vertrouwen te hebben in de amusementswaarde van hun materiaal, wat tot vreemde uitschieters in stijl leidt. 'De Danaiden waren de vijftig dochters van koning Danas. Ja, vijftig, voor minder deden ze in de mythologie niet.' Een beschrijving van de Floralia, een Romeins soort carnaval, wordt opgeleukt met de uitsmijter: 'Ja, de Romeinen konden er wat van.'
Ook is de informatie vaak storend onvolledig. Zo is bij antichrist de oorspronkelijke betekenis niet vermeld (de valse Messias die in de eindtijd zal verschijnen) en wordt over een van de wereldgodsdiensten meegedeeld: 'De Boeddhisten zijn verspreid over India.' Alleen over India?
Al met al is Van Achilleshiel tot de Toorn van Zeus een taalboekje van dertien in een dozijn. Bovendien moet het concurreren met het Eponiemenwoordenboek van Ewoud Sanders, die weliswaar minder bijbelse en mythologische woorden behandelt, maar zowel in degelijkheid als in stijl Apeldoorn en Beijer voorbijstreeft.
Jan Verheggens Heureka - Griekse cultuur in Nederlandse woorden is evenwichtiger en betrouwbaarder, maar ook saaier dan Van Achilleshiel tot de Toorn van Zeus. Verheggen schreef eerder een boekje over het Latijnse erfgoed in de Nederlandse taal, Non scholae sed vitae. ln Heureka legt hij in hoofdstukken als 'Opvoeding en sport' en 'Natuur en techniek' de Griekse wortels bloot van zo'n veertienhonderd Nederlandse woorden. Daar zijn veel woorden bij die met hun afkomst te koop lopen, zoals gynaecologie en diaspora, maar ook alledaagse als pleister, boter en krent (van de stad Korinthe, waarvandaan vroeger veel krenten werden ingevoerd).
Door de stijve stijl en het lage gehalte aan smakelijke anekdotes is Heureka niet echt, zoals het voorwoord hoopt, een 'woordenleesboek' geworden. Het is meer een naslagwerk waarin de bladeraar regelmatig op opmerkelijke geschiedenissen stuit. Zo werd het Griekse woord voor wildeman, barbaros, zich via allerlei omwegen het Nederlandse braaf; rabarber, Berber en (natuurlijk) barbaar stammen van hetzelfde woord af.
In de bijtende spot van sarcasme schuilt het Griekse sarkazein: vlees van botten scheuren, zoals straathonden doen. De betekenis van school ten slotte (schol in het Grieks) verschoof van 'vrije tijd' naar 'liefhebberij' en 'studie'. Want alleen wie zo rijk was dat hij niet hoefde te werken, beschikte over genoeg vrije tijd om zich geestelijk te ontplooien.
Zullen Nederlanders die de klassieken niet op school hebben leren kennen, ze belangrijk genoeg vinden om in hun vrije tijd boekjes als dat van Verheggen te bestuderen? De leraar klassieke talen Verheggen heeft zelf in ieder geval genoeg gevoel voor relativering, getuige een van de motto's die hij aan Heureka meegaf. De hedendaagse Griekse dichter K¢stas M¢ntis schreef: 'Knappe lui, die klassieke voorvaderen van ons, maar tja, niemand heeft het overleefd.'
Peter Burger
C.G.L. Apeldoorn & T. Beijer: Van Achilleshiel tot de Toorn van Zeus - Bijbelse en mythologische eponiemen in de Nederlandse taal.
BZZToH; 160 pagina's;  19,50.
ISBN 90 5501 348 X.
Jan Verheggen: Heureka - Griekse cultuur in Nederlandse woorden.
Contact; 304 pagina's;  36,90.
ISBN 90 254 0960 1.

