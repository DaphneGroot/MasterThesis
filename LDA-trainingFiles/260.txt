	Pronk acht twee ministers voor buitenland nodig
	Van onze verslaggeefster
DEN HAAG
Nederland is rijp voor twee ministers van Buitenlandse Zaken, vindt minister Pronk voor Ontwikkelingssamenwerking. In een vraaggesprek met het maandblad Onze Wereld zegt hij dat het voor één minister 'fysiek' onmogelijk is geworden het werk naar behoren te doen.
'Het buitenland wordt steeds belangrijker. Meespelen in die globaliserende wereld is van groot Nederlands belang. Je kunt dit werk niet meer doen met één minister van Buitenlandse Zaken, zelfs niet als je een heel groot apparaat hebt. Het is daarom ook niet eerlijk om Van Mierlo te bekritiseren omdat hij bepaalde delen van de wereld links laat liggen.'
Het buitenlandse beleid moet anders worden georganiseerd, vindt Pronk. De twee ministers moeten het buitenland opdelen in regio's, zoals dat in Engeland en Frankrijk gebeurt. 'Mijn Britse collega Chalker is ook minister van Buitenlandse Zaken voor Afrika.'
Pronk heeft er nooit een geheim van gemaakt dat hij niets ziet in suggesties om van de ministerspost voor Ontwikkelingssamenwerking een staatssecretariaat te maken. 'Ik hoop door de manier waarop ik het doe de partijen te overtuigen van de wenselijkheid van een ministerschap.'
Of Pronk zichzelf ziet als een van de twee door hem gewenste ministers van Buitenlandse Zaken laat hij in het midden. Op Ontwikkelingssamenwerking wil hij niet terugkeren. Voor een andere post is zijn belangstelling gering.

