	OM weigert rechter inzage in contract Karman en VS
	Van onze verslaggever
AMSTERDAM
Het Amsterdamse Openbaar Ministerie (OM) weigert in het proces tegen Johan V. alias de Hakkelaar een concept-overeenkomst tussen kroongetuige Ad Karman en de Amerikaanse autoriteiten over te leggen aan de rechtbank. De Amerikanen onderhandelen met de voormalige 'chef laden en lossen' van de hasjbende over diens medewerking aan de vervolging van V. in de Verenigde Staten. De advocaten van de Hakkelaar vrezen dat het OM Karman tegen zijn zin heeft verplicht ook daar te getuigen.
Officier van justitie M. Witteveen zei gisteren voor de Amsterdamse rechtbank zich 'niet vrij' te voelen het stuk aan de openbaarheid prijs te geven. Het was door de Amerikaanse autoriteiten slechts 'ter inzage' gegeven. 'Eventueel' kunnen de Amerikanen via een rechtshulpverzoek tot toestemming voor openbaring worden bewogen.
Het OM heeft met zijn Amerikaanse collega's de mondelinge afspraak 'dat we zoveel mogelijk zouden profiteren van elkaars bewijs en getuigen', aldus Witteveen. Het contact kwam tot stand toen onderzoek werd gedaan naar de bestemming van in Canada aangelande partijen Pakistaanse hasj van de Hakkelaar. Dat bleek Amerika te zijn.
De raadslieden van V., vader en zoon Moszkowicz, denken dat het OM een zeer actieve rol speelt in het ter beschikking stellen van Karman als getuige. Het OM zou bewust een internationale clausule uit zijn kroongetuige-contract hebben weggelaten, om Karman in de waan te laten dat hij alleen in Nederland hoefde te getuigen. Zij willen daarom inzage in het voorlopig contract. In de VS hangt V. na uitlevering mogelijk een veel hogere straf boven het hoofd voor grootschalige hasjhandel dan in Nederland.
Volgens Witteveen is het nog een 'punt van discussie' of de overeenkomst van Karman met het Nederlandse OM zich uitstrekt tot het meewerken aan een rechtshulpverzoek. 'Die verplichting bestaat in beginsel niet', aldus de officier. Het OM zelf is via een rechtshulpverdrag wel verplicht te voldoen aan een dergelijk verzoek.
De rechtbank beslist woensdag of het OM zelf in een proces-verbaal moet vermelden wat hij in de concept-overeenkomst tussen Karman en de VS heeft gelezen. Ook kunnen de rechters het OM vragen via een rechtshulpverzoek Amerikaanse medewerking te krijgen.

