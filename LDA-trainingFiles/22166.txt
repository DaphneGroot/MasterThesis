Ontbijtkoek.
Ontbijtkoek is een koeksoort. De koek wordt ook wel peperkoek, feeste, snijkoek, lekkerkoek, zoete koek, honingkoek, kruidkoek of pondkoek genoemd.
Achtergrond.
Ontbijtkoek wordt gemaakt van roggemeel, waaraan suiker, glucosestroop, fructosestroop, kandij en rijsmiddelen (E-500 en E-450a) zijn toegevoegd. Een hele ontbijtkoek weegt meestal 600 gram. In 100 gram koek zit ongeveer 3,5 gram vet en 64,3 gram koolhydraten.
De bereiding is als volgt: eerst wordt de suikerstroop gekookt, die wordt vervolgens door de roggebloem gemengd, na afkoeling en rijping (best enkele dagen) wordt het deeg gekneed, ook opbraken genoemd, met de honing, kaneel en bakpoeders. Na toevoeging van vruchten en dergelijke wordt het geheel gedurende een uur gebakken op 180° Celsius.
Ontbijtkoekvarianten kennen toevoegingen van appel, gember, noten, rozijnen, kaneel en andere specerijen.
Ontbijtkoek in Nederland.
Koninklijke Peijnenburg B.V. is de Nederlandse marktleider in ontbijtkoek. Bolletje staat op de tweede plaats waarna Modderman volgt.
In 2007 werden in Nederland 100 miljoen ontbijtkoeken verkocht. Dat was tweemaal zoveel als in het jaar 2000. De koek wordt aangeprezen als 'gezond', een campagne die niet gebaseerd is op de samenstelling van de koek, die voor een derde uit suiker bestaat.
Veel Nederlandse huishoudens beschikken over een speciale "ontbijtkoektrommel" om de eetwaar tegen uitdrogen te behoeden. Deze langwerpige broodvormige trommel was vroeger gemaakt van blik en later van kunststof.
Peperkoek in België.
In Vlaanderen wordt "ontbijtkoek" peperkoek genoemd, wat de algemene oudnederlandse benaming is. In de Kempen sprak men vroeger ook van "pondkoek", omdat de koek per pond afgesneden en verkocht werd. Bekende producenten hiervan zijn Vondelmolen, Meli en Lotus Bakeries.
