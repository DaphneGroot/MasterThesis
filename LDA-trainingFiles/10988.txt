Sympetalae.
"Sympetalae" is een botanische naam die lang in gebruik geweest is, maar op het ogenblik uit de mode is, al mag ze nog wel gebruikt worden. Het is een beschrijvende plantennaam en betekent "planten met samengegroeide kroonbladen".
De naam wordt gebruikt, bijvoorbeeld in het Eichlersysteem en het Wettsteinsysteem, voor een hoofdgroep van vele plantenfamilies, die gekarakteriseerd wordt door een bloemkroon die vergroeid is. Het is de tegenhanger van de "Choripetalae".
De groep is ruwweg te vergelijken met de "Gamopetalae" in het systeem van Bentham & Hooker, de "Asteridae" van Cronquist (1981) en met de Asteriden uit de 23e druk van de "Heukels" (2005).
