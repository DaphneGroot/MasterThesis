Universiteit van Oxford.
De Universiteit van Oxford is een universiteit in de Engelse stad Oxford en behoort met die van Cambridge tot de twee beroemdste en oudste universiteiten van het Verenigd Koninkrijk. De twee universiteiten samen worden aangeduid met "Oxbridge".
De universiteit bestaat uit 39 "colleges" en 6 "halls", tot op zekere hoogte van elkaar onafhankelijke eenheden, vaak gebouwd om een centraal plein of grasveld ("quadrangle": op het gras mag absoluut niet gelopen worden), waar docenten en studenten intern verblijven, en dit in de grotere en oudere colleges/halls nog steeds doen. Studenten verblijven er meestal het eerste en het laatste jaar van hun drie jaar durende bachelorsopleiding. Elk college is apart gesticht door een rijke weldoener of vorst, een aantal al in de 13e tot 15e eeuw. Het meest recente college van de universiteit is Green Templeton College dat werd opgericht bij Koninklijk Charter op 1 oktober 2008 uit de fusie van Green College en Templeton College.
De toegangseisen voor een topuniversiteit als Oxford zijn streng; uit vele kandidaten worden slechts de besten aangenomen. Dit weerspiegelt zich in de kwaliteit van het onderwijs en het onderzoek en in de rangschikking van Oxford binnen de top 5 van beste universiteiten ter wereld. Sinds 1921 hebben 46 in Oxford gestudeerden een Nobelprijs gewonnen (eredoctoraten en mensen die pas na hun Nobelprijs naar Oxford kwamen niet meegeteld).
Ook het grootste deel van de Britse topambtenaren, diplomaten, ministers en staatssecretarissen komt nog steeds van 'Oxbridge'.
