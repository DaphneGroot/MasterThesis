	Boeren kunnen volgens voorman Das niet meer tegen lege stallen 'Wij willen weer varkens fokken'
	Van onze verslaggever
Frank Poorthuis

VELDHOVEN
Brabantse boeren dreigen hun varkens weer te gaan insemineren ondanks het fokverbod dat minister Van Aartsen van Landbouw heeft afgekondigd in de strijd tegen de varkenspest.
Volgens hun voorman, de Veldhovense varkensboer en NCB-bestuurder C. Das, dient het fokverbod geen doel meer.
- U dreigt met ongehoorzaamheid tegen de overheid, die al meer dan drie miljard in de bestrijding van de varkenspest heeft gestoken om de sector te redden!
'Ja, maar wij hebben te maken met een achterban die in alle staten is. Onze boeren zijn ten einde raad. Die willen dieren fokken. Ze kunnen niet meer tegen de lege stallen. Het kost ze niet alleen veel geld. Ik vrees ook voor de emotionele toestand van onze mensen.'
- Maar de pest is nog niet voorbij. Zou u niet beter wachten tot het sein 'brand meester' is gegeven?
'Varkenspestbestrijding heeft ook onze prioriteit. Maar dit fokverbod heeft niets meer met pestbestrijding te maken. De pestepidemie is duidelijk aflopend.'
- Geen enkele instantie durft te zeggen dat ze overwonnen is.
'De minister heeft deze week nog gezegd dat hij het einde in zicht acht. En epidemiologen zeggen ook dat het niet lang meer kan duren.'
- Kunt u dan niet nog even wachten?
'Het duurt zeseneenhalve maand voordat vanaf nu gefokte biggen vervoerd moeten worden.
Na een draagtijd van vier maanden zitten ze nog tweeÂ‰neenhalve maand binnen. Dan is de pest wel voorbij.'
- Dat hoopt u.
'Dat zal toch wel?'
- Nogmaals: het fokverbod heeft de steun van de Tweede Kamer. Een kort geding over de kwestie hebben de boeren verloren. De pest kost miljarden. Mag je dan zo'n dreigement uiten?
'Ja. Dat kan. We hebben al die tijd goed overleg met het ministerie gehad, maar we vinden dit nodig. Het is ook maar een dreigement. Het hoort bij het spel.'
- Hoezo spel?
'We wachten af wat er gebeurt. We hebben vrijdag overleg met het ministerie, we zullen zien wat het oplevert.'
- Is het nu wel of niet een echt dreigement?
'Het is een dreigement. Maar meer nog niet. Of we het uitvoeren moeten we nog met onze achterban overleggen.'

