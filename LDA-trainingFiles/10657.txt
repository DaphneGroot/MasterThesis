Q65.
De groep Q65 of Q'65 is een Haagse popgroep uit de jaren 60 van de twintigste eeuw. De groep stond bekend om zijn ruwe, bewust lelijke geluid. De naam van de groep werd vaak afgekort tot de 'Q', of 'Kjoe'.
Biografie.
De groep werd opgericht door de gitaristen Joop Roelofs en Frank Nuyens, samen met zanger Wim Bieler. Bassist Peter Vink en drummer Jay Baar kenden elkaar al voor de oprichting in januari 1965 van Q65, van de band "Leadbelly's Limited". De band debuteerde in 1966 met het album "Revolution".
De groep bestond uit Frank Nuyens (gitaar), Wim Bieler (vocals, harp, mondharmonica), Peter Vink (basgitaar), Joop Roelofs (gitaar) en Jay Baar (drums) (later: Beer Klaasse (ex-Group 1850). Samen met de groep de Outsiders was de groep een van de populairste 'garage' bands.
De groep wisselde een aantal malen van samenstelling, ook Eric van de Berk, Derk Groen (gitaar) en Rinus Hollenberg (gitaar) maakten deel uit van de groep.
Naam.
Er is altijd onduidelijkheid blijven bestaan over de herkomst van de naam. Het waarschijnlijkste is: in 1965 was er een actie van Veilig Verkeer Nederland, met veel publiciteit, over kinderen in het verkeer onder de naam "Uw kleuter in 1965", afgekort tot UK 65. Direct daarna doet deze groep van zich spreken onder de naam KU (Q) 65. Volgens andere bronnen is de naam afgeleid uit twee nummers van de Rolling Stones, te weten: Susie Q en Route 66. Omdat Q66 niet lekker 'bekte', werd ervoor gekozen om 66 te vervangen door 65.
Repertoire.
Hun repertoire bestond vooral uit R&B nummers, maar ook uit nummers van de Kinks, Animals en Rolling Stones. Na één van hun optredens was producer Peter Koelewijn onder de indruk van hun populariteit en nodigde hen uit voor een proefopname: "You're The Victor".
Doorbraak.
De Kjoe scoorden hun eerste hit met "You're the victor" in maart 1966, het nummer bereikte de elfde plaats en bleef dertien weken in de Top 40.
Voor hun tweede nummer, "The Life I Live", liet de platenmaatschappij hen uitgebreid reclame maken. Zo reisden zij per rubberboot naar Londen, waar ze geen werkvergunning kregen en na enkele interviews terugkeerden. De terugreis was eveneens zogenaamd per rubberboot, deze werd echter slechts vanaf enkele kilometers uit de Scheveningse kust gebruikt. 30.000 fans verwelkomden hen.
Deze opvolger reikte tot positie vijf en werd hun grootste hit. Hun rhythm-and-blues-album "Revolution", met o.a. het nummer "I got nightmares", verkocht 35.000 exemplaren. Naast stevige R&B nummers bevat de plaat ook meer ingetogen muziek zoals het nummer "Sour Wine".
Drugsgebruik zorgde in de groep voor onenigheid en de militaire dienstplicht van zanger Wim Bieler maakte een tijdelijk einde aan het bestaan van de groep. In april 1967 kwam "World of birds" nog wel in de top 10 van de Top 40.
Comeback.
Hun laatste Top 40-hit was in oktober 1970. Met "Sexy legs" kwamen ze binnen op 40 waar ze twee weken bleven staan. De albums "Afghanistan" en "We Are Gonna Make It" waren in 1970 en '71 de laatste lp's.
