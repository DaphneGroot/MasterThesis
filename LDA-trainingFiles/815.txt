	Betogers in Sofia vallen parlement aan
	Reuter, AP
SOFIA
 Het Bulgaarse parlement is vrijdag door tienduizenden demonstranten bestormd. Aanhangers van de oppositie gooiden ramen van het gebouw in en stichtten brand in een van de vertrekken. President Zjelju Zeljev verklaarde af te zien van zijn voornemen vandaag de socialisten te vragen een regering te vormen.

In plaats daarvan wil hij eerst de nationale Veiligheidsraad bijeen roepen om te overleggen over de protesten, die zijn gericht tegen de socialisten.
De ongeregeldheden vielen vrijdag samen met het uitstel van een buitengewone zitting over de crisis in het land. De oppositie had een dergelijke zitting geëist.
De demonstraties verliepen een stuk gewelddadiger dan in Servië, naar welk model ze volgens waarnemers waren begonnen. Zeker 24 mensen raakten gewond, van wie een ernstig.
De Unie van Democratische Krachten (UDK, oppositie) had het parlementsgebouw eerder op de dag verlaten uit protest tegen het feit dat de regerende socialisten weigerden te stemmen over de zogenoemde 'verklaring van nationale redding' van de UDK. Deze voorziet in verkiezingen in maart en een overleg tussen alle Bulgaarse partijen en afgevaardigden van het Internationaal Monetair Fonds en de Wereldbank.
In economisch opzicht staat het land aan de rand van de afgrond. Volgens de oppositie is de Bulgaarse Socialistische Partij (BSP, de vroegere communisten) niet in staat gebleken de problemen het hoofd te bieden en heeft zij nu alle steun verloren.
De BSP staat erop de verklaring te larderen met delen uit een eigen tekst. 'Stukken uit onze verklaring vervangen door hun eigen tekst is belachelijk', reageerde UDK-afgevaardigde en ex-premier Filip Dimitrov kwaad. De oppositie zegt de protesten, die gisteren de vijfde dag ingingen, te zullen voortzetten tot hun reddingsplan serieus wordt
behandeld.
Socialistische afgevaardigden die het parlement uitkwamen werden met sneeuwballen en met stenen bekogeld. Tientallen politieagenten raakten in gevecht met demonstranten die het gebouw waren binnengedrongen. De oproerpolitie gebruikte traangas en water om de betogers uiteen te drijven.
Niet alleen bij het parlement werd gedemonstreerd, de gehele hoofdstad en ook andere delen van Bulgarije waren in de greep van betogingen. Duizenden mensen trokken gisteren kris kras door Sofia. Ze verbrandden rode vlaggen en scandeerden teksten als: 'De premier is een politieagent, het land is een werkkamp', 'Weg met de rode mafia' en 'Verkiezingen nu'. Voornamelijk studenten vormden een menselijke keten rond het parlementsgebouw, dat zwaar bewaakt werd door oproerpolitie.
UDK-leider Ivan Kostov verklaarde gisteren dat de parlementariërs bereid zijn zich bij de straatprotesten aan te sluiten. Tezamen met de leiders van de drie andere oppositiepartijen voerde hij vrijdag overleg met Blagovest Sendov, de voorzitter van het parlement, en scheidend minister van Binnenlandse Zaken Nikolai Dobrev.
Woensdag hadden de socialisten de machtige Dobrev genomineerd als opvolger van premier Zjan Videnov. Videnov zag zich op 21 december genoodzaakt op te stappen na ernstige kritiek op zijn economisch beleid.

Foto
	Demonstranten bestormen de deur van het parlementsgebouw in Sofia. Ze eisen vervroegde verkiezingen.FOTO REUTER

