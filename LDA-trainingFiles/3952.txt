	Kipling populairste Britse dichter
	Het is het zelfportret van een Grote Natie in ruste, de zelfkarakterisering van een land dat, met een lichte vorm van Alzheimer, zelfgenoegzaam terugblikt op een rijk verleden: het gedicht dat de Britten uitverkoren als 'The Nation's Favourite Poem'. 'If' heet het gedicht, en het werd in 1910 geschreven door Rudyard Kipling. Vandaag is het precies een halve eeuw geleden dat India zijn onafhankelijkheid verwierf en de ineenstorting van het Britse wereldrijk begon, maar gevraagd naar de pozie van hun voorkeur antwoorden de Britten nog altijd doodgemoedereerd met het werk van de meest chauvinistische bejubelaar van dat wereldrijk.
Dat gedicht zelf lijkt wel een uitgeschreven definitie van het lawaaiigste patriottisme. Het begint met: 'If you can keep your head when all about you/ Are losing theirs and blaming it on you', neemt vervolgens nog een reeks van dergelijke opschepperige voorwaarden door ('If you can meet with Triumph and Disaster'), om tot de conclusie te komen dat 'you' dan, als aan al die 'ifs' voldaan is, 'be a Man, my son': 'Yours is the Earth and everything that's in it.'
Ruim twaalfduizend reacties kreeg de redactie van het BBC-radioprogramma The Bookworm, toen ze de luisteraars vroeg hun favoriete (Engelstalige) gedicht bekend te maken. De honderd gedichten die de meeste stemmen kregen, staan nu bijeen in The Nation's Favourite Poems (BBC Books, import Van Ditmar;  27,50).
De bundel biedt allerlei verrassingen: niet Shakespeare werd de auteur van wie de meeste gedichten moesten worden opgenomen, maar W.B. Yeats. Van Yeats eindigden vier gedichten bij de eerste honderd, van Shakespeare maar twee: wel het beroemde Sonnet 18 ('Shall I compare thee to a summer's day?'), maar weer niet het minstens zo beroemde Sonnet 30 ('When to the sessions of sweet silent thought'). William Blake leeft voort in 'The Tyger' ('Tyger! Tyger! burning bright/ In the forests of the night'), maar evenzeer in 'Jerusalem' (met de geweldige melodramatische meezinger 'I will not cease from mental fight,/ Nor shall my sword sleep in my hand,/ Till we have built Jerusalem/ In England's green and pleasant land'). Die tijger haalde de tophonderd, maar Jeruzalem vreemd genoeg niet. Ook W.H. Auden is maar zeer bescheiden aanwezig in het Britse potisch bewustzijn (jawel, alleen 'Funeral Blues').
De hoeveelheid oorlogspozie, vanouds een populair genre in het Verenigd Koninkrijk, is nog draaglijk. Wel Rupert Brooke's 'The Soldier' (dat is die van dat hoekje op een vreemde akker dat 'for ever England' is), maar niet John McCrae's 'In Flanders fields the poppies grow'. Wat dat betreft valt het, afgezien van dat vette openingsgedicht, nog mee met het 'jingoism' .
Er zijn ook minder klassieke gedichten die het al tot de meest gewaardeerde honderd hebben weten te brengen. Van Jenny Joseph is er 'Warning'. Dat laat zich lezen als een bedeesd antwoord op Kipling. Diens 'Man' is daar een oude vrouw geworden: 'When I am an old woman I shall wear purple', zegt de dichteres, en ze neemt zich voor al wat te oefenen in het verval.
Michal Zeeman

Foto
	Rudyard Kipling. Karikatuur door Max Behrbohm, 1896.

