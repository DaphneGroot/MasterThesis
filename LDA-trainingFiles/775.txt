	CDA wil ouders 'opvoedgeld' geven: Partij pleit voor betere mogelijkheden om werk en kinderen te combineren
	Van onze verslaggeefster
DEN HAAG
Ouders die in deeltijd gaan werken vanwege de opvoeding van hun kinderen, moeten een toelage krijgen van 250 gulden per maand per kind. Dat bepleit het wetenschappelijk bureau van het CDA in een nota over het familie- en gezinsbeleid, die donderdag wordt aangeboden aan E. Heerma, voorzitter van de CDA-fractie in de Tweede Kamer.
Het recht op dit 'opvoedgeld' moet twee jaar van kracht zijn en worden uitgekeerd aan de ouder die tijdelijk minder gaat werken. In twee-oudergezinnen heeft elke ouder die in deeltijd gaat werken een jaar lang recht op de maandelijkse toeslag; in eenoudergezinnen krijgt de ouder het bedrag twee jaar lang. Het opvoedgeld moet worden bekostigd uit de algemene middelen. Het CDA-bureau schat de kosten op 750 tot 800 miljoen gulden.
Volgens het rapport, dat de titel heeft De verzwegen keuze van Nederland, dreigt Nederland een 'gezinsonvriendelijke samenleving' te worden, omdat gezinnen 'door beleid en publieke beeldvorming zijn genegeerd'. 'Zorgvriendelijke ondernemers' én de overheid moeten daarom tot stand brengen dat gezinnen meer ruimte krijgen voor de opvoeding van de kinderen, onder andere door andere arbeidstijden en het stimuleren van deeltijdwerk.
Als in twee-oudergezinnen één van beide partners fulltime bezig is met de zorg voor kinderen, moet die een 'zorgloon' krijgen van 250 tot 300 gulden per maand. Dat geld komt beschikbaar door het systeem van de zogeheten voetoverheveling te veranderen. Thans kan iemand die niet werkt of een laag inkomen heeft het basisbedrag waarover hij of zij geen belasting hoeft te betalen, overhevelen naar de werkende partner. In het CDA-plan wordt die 'voet' niet overgeheveld, maar omgezet in zorgloon. Dit kan ook worden uitgekeerd aan iemand die vrijwilligerswerk doet of een ziek familielid verzorgt.
Gezinnen met een minimuminkomen of iets meer, moeten volgens de CDA-nota een toelage ontvangen, om te voorkomen dat zij vanwege de kosten voor de kinderen onder het sociaal minimum terechtkomen. Die toeslag is een combinatie van kinderbijslag en een kinderafhankelijke minimumuitkering.
Huiseigenaren en werkenden moeten, als zij kinderen hebben, in aanmerking komen voor belastingvoordelen, stelt het CDA-bureau. Het zogeheten huurwaardeforfait (belasting op het bezit van een eigen huis) moet lager zijn naarmate het kinderaantal groter is.
Werkenden dienen juist meer arbeidskosten te kunnen aftrekken naarmate zij meer kinderen hebben. De laatste maatregel kan worden betaald uit de begrotingspost voor de kinderopvang. Dat stimuleert werkenden om de kinderopvang op hun eigen manier te regelen, aldus de nota.
Als dit voorjaar blijkt dat er niet meer deeltijdbanen zijn bijgekomen, moet het recht op deeltijdwerk wettelijk worden vastgelegd, aldus het CDA-rapport.
Het pleidooi uit 1995 van fractieleider Heerma voor een gezinsminister wordt in de nota krachtig ondersteund. Het gezinsbeleid kan worden ondergebracht bij de minister van Sociale Zaken en Werkgelegenheid en Gezinszaken. Een andere mogelijkheid is het vormen van een afzonderlijk ministerie voor Jeugd, Gezin, Familie, Emancipatie en Ouderen. Het CDA moet zelf maar kiezen wat het wil, maar in elk geval moet de gezinsminister een harde eis zijn bij de onderhandelingen over de komende kabinetsformatie, stelt het CDA-rapport.

