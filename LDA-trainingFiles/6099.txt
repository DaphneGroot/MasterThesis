Isabel Allende (schrijfster).
Isabel Allende (Lima, 2 augustus 1942) is een Chileens journaliste en schrijfster.
Levensloop.
Isabel Allendes vader, Tomás Allende, een neef van Salvador Allende, was diplomaat. In 1945 scheidden haar ouders en keerde haar moeder terug naar Chili met haar drie kinderen. Van 1953 tot 1958 woonde zij eerst in Bolivia en vervolgens in Libanon. Zij bezocht er privéscholen, eerst een Amerikaanse, later een Engelse. In 1958 keerde zij terug naar Chili en maakte er de middelbare school af. Zij ontmoette daar haar latere echtgenoot Miguel Frías.
Van 1959 tot 1965 werkte Allende in Santiago voor de FAO, de Wereldvoedselorganisatie van de VN. In 1962 trouwde zij en het jaar erna werd haar dochter geboren. Allende verbleef geruime tijd in Europa, waar zij in Brussel en in Zwitserland woonde. In 1966 keerde ze terug naar Chili en werd haar zoon geboren.
Vanaf 1967 was Allende redactielid van het blad "Paula" en van 1973 tot 1974 werkte zij mee aan het kinderblad "Mampato". Zij gaf twee kinderverhalen uit: "La abuela Panchita" en "Lauchas y lauchones", alsmede een verzameling artikelen: "Civilice a su troglodita". Ook was zij een welbekende gast in uitzendingen van de Chileense televisie. In 1973 werd haar toneelstuk "El embajador" in Santiago opgevoerd.
De staatsgreep van 11 september 1973 door generaal Pinochet, die tot de mysterieuze dood van toenmalig president Salvador Allende leidde, maakte Isabel Allendes toestand zeer moeilijk en in 1975 vertrok zij naar haar familie in Venezuela. Zij zou er dertien jaar blijven en werkte er voor het centrumlinkse dagblad "El Nacional" te Caracas. Na haar scheiding in 1978 woonde ze twee maanden in Spanje.
In 1981 hoorde Allende dat haar grootvader, inmiddels 99 jaar oud, op sterven lag. Ze begon hem een brief te schrijven die tot een manuscript voor een roman uitgroeide: "Het huis met de geesten" ("La casa de los espíritus"). De publicatie was een groot succes en het boek werd later verfilmd door de Deense regisseur Bille August.
Allende hertrouwde in 1988 in San Francisco en ging in San Rafael in Californië wonen. Haar dochter overleed in 1992 aan porfyrie.
Voornaamste werken.
Allendes boeken verschenen in een Nederlandse vertaling bij Uitgeverij Wereldbibliotheek, Amsterdam.
Publiek optreden.
Isabel Allende hield op de TED-bijeenkomst van maart 2007 in Californië een presentatie over schrijven, feminisme en waar zij nog meer haar inspiratie vandaan haalt. Op de TED-bijeenkomst van maart 2014 in Vancouver (Canada) sprak zij opnieuw.
Bestseller 60.
Allende tijdens de presentatie van haar boek "La suma de los días" ("De som der dagen") in Barcelona in 2008
