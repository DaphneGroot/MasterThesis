Lars von Trier.
Lars von Trier (Kopenhagen, 30 april 1956) is een Deense filmregisseur, bekend om zijn originele manier van werken. Samen met collega Thomas Vinterberg bedacht en begon hij het Dogma 95-collectief.
Zijn geboortenaam is "Lars Trier", maar op de filmacademie gaven zijn medestudenten hem de bijnaam "Von Trier". Dit was een plagerijtje, goedmoedige spot, omdat "von" een adellijke achtergrond suggereert, terwijl dat in tegenspraak is met de communistische achtergrond van zijn ouders. Tevens zijn 'Lars' en 'Trier' heel gewone namen in het egalitaire Denemarken. (Volgens sommige bronnen behield hij zijn bijnaam als een hommage aan de regisseur Erich von Stroheim.)
Von Trier studeerde filmwetenschappen in Denemarken. Vanaf 1976 maakte hij korte films. Daarna studeerde hij van 1979 tot 1982 aan de Deense filmschool. Zijn eerste lange speelfilm was "Forbrydelsens element (The Element of Crime)" (1984).
Von Trier maakte zelf maar één Dogma-film: de omstreden film The Idiots. Zijn latere films hadden wel dogma-elementen, maar Von Trier leefde niet meer alle dogma's na.
In "Breaking the Waves" werd bijvoorbeeld ook slechts met één "handheld" camera gedraaid, zodat de acteurs zich zo min mogelijk bewust waren van de aanwezigheid van camera en techniek. Het resultaat was dan ook een 'naturel' manier van acteren.
In Dogville ging Von Trier nog een stap verder dan Dogma 95: ook de gebouwen ontbraken.
Op het filmfestival van Cannes in mei 2011 heeft Trier zichzelf grappend een nazi genoemd omdat hij van Duitse afkomst is. Later zei hij dat hij Hitler als persoon begreep maar dat hij geen goed mens was. Hij zei ook dat hij voor alle joden was, maar dat Israël "a pain in the ass" kon zijn. Om die reden is hij door de festivalleiding persona non grata verklaard, al verklaarde artistiek directeur Thierry Fremaux (2 jaar) later wel dat Von Trier welkom is op het festival en het nooit de bedoeling was hem levenslang te verbannen.
Familie.
Lars von Trier is de tweede zoon van Inger Høst (1915–1989) en Ulf Trier (1907–1978). Zijn ouders leerden elkaar in het verzet kennen tijdens de Duitse bezetting van Denemarken, waar ze joden hielpen vluchten naar Zweden. Naar von Triers eigen zeggen waren zijn ouders communisten. Ze behoorden tot een groep nudisten en voedden hun zoon anti-autoritair op.
Lars von Triers oom, van zijn moeders kant was Børge Høst, een filmregisseur, en wekte interesse voor het beroep van filmmaker bij Lars op. Op de basisschool al draaide hij met een Super-8-camera kleine animatiefilmpjes, later korte films met zijn vrienden. Zijn eerste gedocumenteerde animatiefilm (uit 1967) heet Turen til Squashland (De reis naar Luilekkerland) en duurde één minuut. Von Trier had in zijn jeugd al last van stress en miste er soms school door, daar kreeg hij psychiatrische ondersteuning bij. Desondanks speelde hij in 1969 twee hoofdrollen in een Deens-Zweedse kindertelevisieserie. Sinds dat hij klein was, lijdt hij onder depressie en fobieën.
Zijn moeder vertelde hem kort voor haar dood dat zijn biologische vader haar voormalige superieur bij het ministerie van Sociale Zaken Fritz Michael Hartmann was. De familie Hartmann woont sinds 1762 in Denemarken en heeft al een paar opzienbarende muzikanten, waaronder een componist voortgebracht. Na wat onderzoek bleek dat het klopte en was von Trier diep teleurgesteld dat hij geen joodse wortels scheen te hebben. Hij had zich goed gevoeld in zijn rol als buitenbeentje, voortkomend uit een vervolgd volk. In de synagoge voelde hij zich meer thuis dan in evangelische of katholieke kerken.
In zijn eerste huwelijk was von Trier tot 1996 met de Deense regisseuse, draaiboekschrijfster en actrice Cæcilia Holbek Trier getrouwd, die net als hij aan de Deense filmacademie gestudeerd had. Tijdens de tweede zwangerschap van zijn vrouw werd hij verliefd op de (getrouwde) gouvernante, die op zijn dochter in de crèche paste. Drie weken na de geboorte van zijn tweede dochter verliet hij officieel zijn vrouw om met Bente Frøge samen te zijn. Dit leidde behalve tot veel onbegrip bij zijn vrouw tot een mediacircus in Denemarken.
