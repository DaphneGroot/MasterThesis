County Kerry.
County Kerry (Iers: "Ciarraí") is een graafschap in het zuidwesten van Ierland, in de provincie Munster. Het heeft een oppervlakte van 4746 km² en een inwoneraantal van 145.502 (2011). De hoofdstad is Tralee.
Een van de beroemdste stadjes van Ierland, Killarney, ligt in Kerry. Het graafschap heeft één nationaal park, de Nationaal Park Killarney. Het puntje van het Dingle Schiereiland is het meest westelijk gelegen punt van het Ierse vasteland. Ook heeft het de hoogste berg van Ierland (Carrantuohill) in de Macgillicuddy's Reeks.
De kustlijn van Kerry bestaat uit een reeks schiereilanden en baaien. Naast het schiereiland van Dingle is er de Ring van Kerry, een populaire locatie voor toeristen (wandelen/fietsen), en het Beara Peninsula. Net uit de kust ligt een aantal eilandengroepen, waaronder de Blasket Islands en de Skelligs. Skellig Michael staat op de Werelderfgoedlijst, en is beroemd om het middeleeuwse klooster dat op de klippen van het eiland is gebouwd.
Op Ierse nummerplaten is de afkorting voor Kerry "KY". De sportkleuren van het graafschap zijn groen en goud (ofwel "green and gold").
