	Schade bekladde Malevich op vijf miljoen geraamd
	ANP
AMSTERDAM
De schade aan het schilderij van Malevich waarop een Russische kunstenaar onlangs een groen dollarteken spoot, bedraagt vijf miljoen gulden. Dat zegt een woordvoerder van het Stedelijk Museum. Het schilderij heeft een verzekerde waarde van vijftien miljoen gulden. Bij verkoop zou het eenderde minder waard zijn.
Volgens Mr M. Pijnenburg, die de kunstenaar op 12 februari verdedigt voor de rechtbank in Amsterdam, is het bedrag van vijf miljoen niet onderbouwd door het Stedelijk Museum.
De bekladder Alexander Brener (39), die zijn daad als vorm van kunst ziet, zit nog steeds vast in het huis van bewaring. Normaal gesproken is het vernielen van een schilderij geen delict waarvoor iemand wordt opgesloten. Maar omdat Brener geen vast verblijfplaats heeft in Nederland, mag het Openbaar Ministerie dat toch doen. Brener moet zich volgende maand voor de meervoudige kamer verantwoorden.
Het kunstwerk, een wit kruis op een grijze ondergrond, wordt nu gerestaureerd. Na de opknapbeurt zullen de verfklodders met het blote oog niet meer te zien zijn. Alleen onder de microscoop blijven de groene deeltjes op Suprematisme 1920-1927 waarneembaar.

