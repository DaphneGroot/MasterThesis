	Religie om te lachen
	Religie en God zijn lang taboe geweest in het cabaret. Dat veranderde in de jaren zestig. Lurelei, goed voor het Provo-geluid in het theater, liet er geen spaan van heel.
In 1964 ontketende het tv-programma Zo is het toevallig ook nog 's een keer een nationale rel met het nummer 'Beeldreligie', waarin televisie als de nieuwe God en de kijkers als verdwaasde gelovigen werden afgeschilderd.
Maar toen Paul van Vliet met 'De heilige kuip' in 1971 iets vergelijkbaars deed - met voetbal als nieuwe godsdienst - maakte vrijwel niemand zich daar meer druk over.
Er viel niet meer zoveel te schoppen. Ook al gingen Frits Lambrechts, Jack Spijkerman, Robert Long en Leen Jongewaard nog zo tekeer, ze kregen hooguit de EO, de KRO in een fundamentalistische bui, of een paar religieus-rechtse gemeenteraadsleden op de kast.
In Is God thuis? (Anthos; ÂŸ 25,-) heeft Kick van der Veer op de van hem bekende, degelijke wijze 'liedjes, conferences en gedichten over God' bijeengebracht die een idee geven van de godsdienstige invloeden op het cabaret. Hij concludeert dat er tussen Eduard Jacobs (begin van de eeuw) en de jaren zestig weinig interessants over God te berde is gebracht. Daarna gingen de domineeskinderen Seth Gaaikema, Freek de Jonge en Liselore Gerritsen er serieus tegenaan, terwijl katholieken als Michel van der Plas, Fons Jansen, Ivo de Wijs en Herman Finkers zich over het onderwerp vrolijk maakten.

