	Westkustkunst zo van de straat
	Amerikaanse kunst van de westkust is heel anders dan die uit New York en omstreken, zegt galeriehoudster Tanya Rumpff. Directer, rauwer, ongeciviliseerder, vaker figuratief en meer strip-achtig. Afgelopen winter reisde Rumpff naar Los Angeles om Raymond Pettibon te ontmoeten.
Voor Pettibons tekeningen, duidelijk verwant aan de fameuze Amerikaanse newspaper comics en B-films uit de jaren vijftig, gaan haar uitspraken zeker op. Net als voor het werk op papier van de vier andere beroemdheden, die ze tijdens haar reisje benaderde. Ze toont het samen met dat van Pettibon. Paul McCarthy, de befaamde leermeester van hippe hedendaagse kunstenaars als Mike Kelly, was niet te beroerd om in Haarlem te exposeren. Evenmin als Meg Cranston, Jason Rhoades en Barry McGee, die stuk voor stuk kunnen bogen op een indrukwekkend cv.
In galerie Rumpff zijn de meeste tekeningen gewoon met spelden tegen de wand geprikt. Dat past beter bij de 'zo van de straat gehaalde' uitstraling ervan dan strakke lijsten. Want het blijft toch altijd een beetje merkwaardig om zoiets als de snel neergekrabbelde viltstifttekeningen van McCarthy (cowboys met neuzen als fallussen bij billen en anussen met als bijschrift Cowboy asshole of I have a pretty asshole) in een lijstje aan de wand van een nette galerie te zien. Ze lijken zo van het toilet geplukt.
In Rumpffs tentoonstelling Tekeningen uit San Francisco en Los Angeles spant Pettibons werk de kroon. Zijn werk mag dan sterk op strips lijken, de inhoud ervan is nooit plat of eenduidig. (De beste Amerikaanse strips waren dat trouwens ook niet. Niet voor niets zei Picasso ooit dat George Herriman, de maker van de surrealistische strip Krazy Kat, hem en zijn collega's veruit de baas was).
Pettibon combineert sombere levensfilosofieÂ‰n met humor en de zin tot relativeren, een beetje zoals de Nederlander Pieter Holstein die eerder bij Rumpff exposeerde. Het gaat altijd over onzekerheid, ongerustheid, de addertjes onder het groene gras. How much escapes me? staat bij een paar snelle penseelstreken op papier. Simpele lijnen die een landschap kunnen voorstellen of twee vogels. Of drukken ze harmonie of agressie uit? Wie het zeker weet, mag het zeggen.
Zijn techniek is fenomenaal, zijn tekeningen zijn stuk voor stuk fraai. Toch bekruipt je bij het zien ervan ook altijd een onaangenaam gevoel. Dat hebben Cranston, McCarthy en McGee met hem gemeen. Hun beeldtaal is die van de kinderwereld en van vrolijke verhalen, het verhaal dat ze vertellen is allesbehalve lief of optimistisch. Dat gaat over sluimerende jeugdtrauma's, verborgen leed, over drugs, rauwe sex, armoede en ellende. Kortom: over de straat. Door dat contrast komt die boodschap extra hard aan.
Ineke Schwartz
Tekeningen uit Los Angeles en San Francisco, t/m 25 juni bij galerie Tanya Rumpff, Haarlem, open donderdag t/m zondag 13-17 uur.

Foto
	Inkt op papier, Raymond pettibon. FOTO UNITED PHOTOS de Boer bv

