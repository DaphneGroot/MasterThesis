	Een journalist doet straks heel wat anders
	Een toekomstscenario voor de zaterdag: op de mat ploft niet meer een dik pak papier, voornamelijk bestaande uit katernen van de Volkskrant, maar een gewone doordeweekse 'rompkrant' met daarin nieuws, achtergronden, reportages, het weerbericht, enkele ingezonden brieven, een commentaar en een tekening van Jos Collignon. Voor de rest van de krant moet de abonnee naar zijn pc, waar hij een printje maakt van de katernen die hij wil lezen en waarop hij geabonneerd is.
Jo Bardoel (45), sinds gisteren doctor in de communicatiewetenschap, beweert niet in zijn proefschrift Journalistiek in de informatiesamenleving dat dit scenario over pakweg tien jaar zeker werkelijkheid zal worden, maar sluit het ook niet uit. Er zal in elk geval w t veranderen en mensen die hun ogen daarvoor sluiten trekken te weinig lessen uit het recente verleden. Hoe lang is het geleden dat televisie met twee netten de norm was? Hl lang geleden lijkt het, maar het is nog maar krap tien jaar.
Waar de huidige ontwikkelingen op zullen uitlopen voorspelt Bardoel niet in zijn proefschrift, maar hij wijst wel op de onontkoombare ontwikkeling dat de taak van de journalist drastisch zal veranderen. De lezer haalt zelf zijn informatie op via de elektronische snelweg. De journalist is dan geen boodschapper meer, maar meer een makelaar in nieuws.
De verklaring daarvoor is dat door de moderne communicatienetwerken de informatie veel eenvoudiger beschikbaar komt. Waar de 'ouderwetse' journalist een persbericht over de situatie in Mozambique bewerkt tot een berichtje van pakweg dertig regels en de rest weggooit, is het voor de nieuwe krantenlezer betrekkelijk eenvoudig via Internet het oorspronkelijke persbericht op zijn priv-scherm te halen. Met andere woorden, hij kan de journalist ook passeren.
Bardoel: 'Dat betekent in dat geval overigens wel dat de lezer een actievere rol moet gaan vervullen. In sommige opzichten zie je dat al gebeuren, bijvoorbeeld als men wat over specifieke zaken wil weten: beurskoersen, film- en boekrecensies. Maar ik weet ook dat de krantenlezer in het priv-leven zo actief nog niet is. Op zijn werk echter vaak al wel. Daar wordt al veel actief naar informatie gezocht.'
Nu lijkt de Internethype, waarbij je actief moet zoeken, ook in de privsfeer enigszins voorbij, maar volgens Bardoel blijft er wel degelijk wat van hangen. Daarbij verwijst hij als voorbeeld naar het bijna al weer vergeten Viditel. Daar hoor je niets meer van, maar het idee is in een andere, verbeterde, vorm (Internet) wel blijven bestaan. Ontwikkelingen gaan met schokken. Soms staan ze stil, lijken ze zelfs terug te vallen, maar per saldo gaan ze toch verder.
Een van die ontwikkelingen is dat er steeds meer informatie in de openbaarheid komt. Bardoel: 'Wat voorheen beperkt bleef tot vergadernotulen van een klein groepje betrokkenen, komt nu in het publieke domein waar iedereen kan komen. Er wordt bijvoorbeeld via communicatienetwerken veel meer openbaar gediscussieerd. Waren afdelingen van de PvdA destijds min of meer besloten vergaderclubjes in zaaltjes, nu zijn er faxcircuits ontstaan. Vroeger berichtte een journalist over een vergadering die hij had bijgewoond, nu kan in feite iedereen er van kennisnemen.'
Het is in zijn ogen niet voor niets dat er in de communicatiesector steeds meer plaats is voor pr-mensen en voorlichters en relatief steeds minder voor journalisten. De verhouding is nu dat er per journalist twee voorlichters zijn. Die verhouding lijkt zich bij het toenemen van de beschikbare informatie verder ten gunste van de voorlichters en pr-mensen te ontwikkelen.
Toch verwacht Bardoel niet dat de journalist zal verdwijnen, ook al gaan de kranten wel terrein inleveren ten gunste van de beeldcultuur. 'Er is zoveel informatie beschikbaar, dat de mensen meer behoefte dan tegenwoordig zullen krijgen aan iemand die al die informatie voor hen selecteert. De journalist wordt in die zin niet meer de oude vertrouwde poortwachter langs wie alle informatie tot hem komt, maar meer een bemiddelaar, iemand waarvan je gebruik kunt maken als je er prijs op stelt, iemand bij wie je ervan op aankunt dat hij je van de juiste informatie op de hoogte stelt.'
Gijs Zandbergen

Foto
	Jo Bardoel: 'Krantenlezer gaat actiever worden.' FOTO XANDER REMKES

