	Als de dood van de dood
	HET BETOVERENDE van het gezang der sirenen is niet gelegen in de perfectie ervan, maar in de onvolmaaktheid. Het lied dat mannen de dood in lokt, is niet meer dan een belofte van een toekomstig gezang dat wel ideaal zal zijn. In de ruimte waar het zingen pas werkelijk aanvangt heerst de volstrekte stilte, de enig mogelijke vorm van perfectie.
Deze onorthodoxe interpretatie van de sirenenmythe komt uit de koker van de Franse auteur Maurice Blanchot. Uit zijn vele beschouwingen over literatuur blijkt dat Blanchot altijd op deze manier leest, alles omdraaiend en wijzend op de paradoxen. Ook in zijn eigen romans, zoals het onlangs vertaalde Thomas l'Obscure, wordt alles verdubbeld en gespiegeld. Een vastliggende betekenis is nauwelijks te verbinden aan deze mysterieuze vertelling. Een verhaallijn, die nog wel aanwezig was in een eerdere versie van het boek, ontbreekt. Blanchot heeft uit het eerste boek uit 1941 stelselmatig alles geschrapt wat nog naar de alledaagse werkelijkheid verwees.
De tweede versie, uit 1950, is nu uitgekomen bij de kleine uitgeverij Hlderlin. Daar verscheen al eerder werk van Blanchot, zoals de roman Het oponthoud van de dood. Ook dat was geen eenvoudig boek, maar Thomas de Duistere is zo mogelijk nog vreemder. Raadselachtigheid is dan ook wat Blanchot voorstaat: 'Kunst geeft ons raadsels, en gelukkig geen helden.' Antwoorden zijn er niet: 'In een zuiver raadsel is niets verborgen.' Het gaat om het stellen van de vraag, om een beweging in de richting van het onbereikbare antwoord dat zich verschuilt in een onbetreedbare ruimte, het zogenaamde 'Buiten'.
Blanchot wijdde zijn essays aan auteurs in wiens werk hij deze beweging meende te herkennen, zoals De Sade, Kafka, Bataille en Beckett. Bij het lezen van deze essays valt onmiddellijk op dat Blanchot (1907) een van de voorvaderen is van de postmoderne literatuurkritiek. Veel van de ideen van de filosoof Derrida zijn ontleend aan Blanchot, bijvoorbeeld het idee dat in de witte plekken van een tekst, in de onvolmaaktheden, de essentie ervan schuiltgaat.
De literatuuropvatting die uit Blanchots essays blijkt, zou misschien wat licht kunnen werpen op een moeilijk boek als Thomas de Duistere. Maar dan nog valt het niet door en door te begrijpen. Gelukkig is dat ook niet de bedoeling, Blanchot wees er regelmatig op dat verhalen 'zich afsluiten' voor een al te beperkende en analyserende leeshouding. Vanaf de eerste bladzijde heeft dit boek de sfeer van een surrealistische droomwereld, waarin weinig verwijzingen naar de werkelijkheid meer zijn. Het blijft onduidelijk of de personages Thomas en Anne nu werkelijk twee verschillende mensen zijn. Ze worden zozeer aan elkaar gespiegeld dat Anne een afsplitsing van Thomas lijkt.
Op het moment dat Anne sterft, wordt Thomas plotseling een ik-verteller, alsof hij pas dan een eigen identiteit heeft verworven. Tot dat moment bestaan de schaarse dialogen dan ook alleen uit vragen als: 'Bent u het?', of: 'Wie bent u eigenlijk wel?' Het moge duidelijk zijn dat daar geen antwoorden op volgen; Thomas en Anne zijn wezenlijk onkenbaar voor elkaar. De meest beklemmende passages gaan over het onvermogen van de twee om elkaar te naderen.
Ook Anne's dood levert aangrijpende scnes op. Hardnekkig blijft zij zich aan het leven vastklampen: 'Ondanks alles wat het leven ondernam om verafschuwd te worden zou zij van het leven blijven houden.' Haar dood blijkt uiteindelijk een bevrijdend moment te zijn, waarin de leegte kan worden uitgedrukt: 'Want sterven was haar list geweest om het niets een lichaam te geven.'
Anne oefent een grote aantrekkingskracht uit op Thomas, ze roept naar hem vanuit een 'warme en behaaglijke duisternis'. Ze wordt vergeleken met Eurydice, lokt Thomas de onderwereld in, waar hij tussen de dode zielen loopt: 'Op deze weg stierf iedereen die hij tegenkwam.' Net als Orpheus verliest hij zijn geliefde, maar door dit verlies kan hij ook beginnen te bestaan.
Daarmee illustreert de roman Blanchots opvatting van de dood als 'mogelijkheid van de mens, zijn geluk en grootste hoop'. De dood begeleidt ons door het leven heen, en verdwijnt pas op het moment van sterven. Thomas zegt het letterlijk: 'De dood straalde mij verraderlijk toe als de dood van de dood.' De dood is dus alleen verschrikkelijk omdat hij de 'onmogelijkheid te sterven' aankondigt, ons het recht op sterven ontneemt.
Zijdelings voegt de schrijver daar nog aan toe dat sommige religies uit die onmogelijkheid het idee van onsterfelijkheid hebben gecreerd. God is voor Blanchot niet meer dan een ander woord voor de stilte in het hart van het gezang van de sirenen, een afwezigheid. De beweging ernaartoe is slechts mogelijk in taal, in literatuur. Wanneer Blanchot verwijst naar bijbelfiguren zoals Jozua, Izak en Noach, gaat het hem om de verhalen, niet om religieuze waarheden. Om de eeuwige vraag die literatuur is, te kunnen stellen, moet de schrijver aan een aantal voorwaarden voldoen. De belangrijkste is wel dat hij ongelukkig moet zijn, dat is zijn 'grootste talent'. Verder heeft hij een dubbelzinnige verhouding met zijn eigen werk.
Enerzijds wil hij het werk de wereld in sturen en er zelf zoveel mogelijk uit verdwijnen, anderzijds wil hij het zo ver mogelijk van de buitenwereld vandaan houden. De echte schrijver is egocentrisch en schrijft niet met het oog op een lezer, 'want de lezer wil geen werk dat voor hem geschreven is, hij wil juist een vreemd werk waarin hij iets onbekends ontdekt, een andere realiteit'.
Veel meer dan deze vreemdheid kan de literatuur niet bewerkstelligen. Net als het gezang van de sirenen blijft zij altijd onvolmaakt: 'De mislukking is onvermijdelijk, maar de wendingen die de mislukking neemt, zijn onthullend'.
Yra van Dijk
Maurice Blanchot: Thomas de Duistere.
Uit het Frans vertaald door P.I. Huigsloot en J.J. Oskamp.
Hlderlin; 143 pagina's;  26,90.
ISBN 90 71044 122.

