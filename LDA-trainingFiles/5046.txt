	Kamsky stopt volgens Russisch persbureau
	Reuter
MOSKOU
Gata Kamsky stopt met schaken. Dat meldt het Russische persbureau ITAR-Tass. De 22-jarige Kamsky verloor in juli in Elista de FIDE-wereldtitelstrijd van Karpov. Die nederlaag frustreerde hem. 'Zolang Karpov en Kasparov (PCA) wereldkampioen zijn, zullen uitdagers nooit een eerlijke kans krijgen', aldus Kamsky.
Kamsky is in Rusland geboren. Op zijn vijftiende emigreerde hij naar de Verenigde Staten. Onder de fanatieke leiding van vader Rustam besteedde hij al zijn tijd aan schaken. 'Ik heb mijn studie tien jaar verwaarloosd. Nu wil ik terug naar de middelbare school en over twee jaar naar de universiteit. Ik wil dokter worden.'

