	Alcohol geeft meer kans op hyperactief kind
	ANP
DEN HAAG
Vrouwen die gedurende hun gehele zwangerschapsperiode meer dan één glaasje alcohol per dag nuttigen hebben een grotere kans op een hyperactief kind. Die conclusie trekt de arts-epidemioloog Paul Verkerk in zijn proefschrift over alcohol en zwangerschap waarop hij aan de Rijksuniversiteit Leiden is gepromoveerd.
Al eerder is aangetoond dat overmatig alcoholgebruik door zwangeren kan leiden tot kinderen met karakteristieke gelaatsvorming, groeivertraging en afwijkingen in de hersenen. Verkerks onderzoek was bedoeld om na te gaan of ook matig drankgebruik effect heeft op het ongeboren kind. Hij deed zijn promotieonderzoek in opdracht van TNO.

