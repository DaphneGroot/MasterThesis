	Duitsland wil af van 'fiscaal duur imago' Belastingen met dertig miljard omlaag
	Van onze correspondent
Willem Beusekamp

BONN
De laagste inkomens en grootverdieners betalen in Duitsland vanaf 1999 aanmerkelijk minder belasting. De middengroepen zullen weinig merken van de komende belastingsanering, die door minister Waigel (Financien) donderdagavond als revolutionair werd omschreven. Per saldo bedraagt de fiscale verlichting jaarlijks 30 miljard mark.
Het doel, aldus Waigel en de fractievoorzitters van CDU/CSU en FDP, Schäuble en Solms, is Duitsland definitief te verlossen van 'het negatieve imago van fiscaal ingewikkeld en duur land'. De binnenlandse consumptie moet omhoog en buitenlands kapitaal moet naar Duitsland. De regering hoopt dat mede door de fiscale operatie de recordwerkloosheid omlaag gaat.
Vooral het scherp verlaagde laagste tarief moet een onbekend aantal werklozen ertoe aansporen te gaan werken in plaats van een uitkering te genieten, zo onderstreepte de liberaal Solms. Schäuble, Solms en Waigel sommeerden de oppositie haar in de Bondsraad (eerste kamer) nu al opgeworpen barricades tegen de plannen weg te nemen.
Al weken vliegen in Bonn de miljarden over tafel, met als gevolg elkaar tegensprekende bewindslieden en wilde speculaties over de omvang van 'de belastinghervorming van de eeuw'. Waigel presenteerde de definitieve plannen, waaraan 's middags door de regeringsfracties nog de laatste hand werd gelegd.
Het laagste tarief voor de loon- en inkomstenbelasting daalt van 25,9 naar 15 procent; het hoogste tarief zakt van 53 naar 39 procent. De vennootschapsbelasting wordt teruggebracht van 47 naar 35 procent. Deze verlagingen kosten de Duitse schatkist op jaarbasis 82 miljard mark. Tegelijkertijd krijgen veel mensen die tot nu toe zijn gevrijwaard van belasting in de toekomst ook een aanslag. Het betreft hoofdzakelijk werk in de nacht en overuren op zon- en feestdagen.
Deze groep levert Waigel jaarlijks op basis van de huidige tarieven een extra bedrag op van ruim 51 miljard. Per saldo derft de Duitse schatkist als gevolg van de wijzigingen ruim 30 miljard mark (82 minus 51 miljard) aan inkomsten. Hoe Waigel dit bedrag denkt te financieren kon hij niet bevredigend uitleggen. Het leeuwendeel moet worden opgebracht door het schrappen van vrijwel alle denkbare aftrekposten. Voorts gaan belastingvrije sommen omlaag, wordt spaargeld sneller belast en mag speculatiewinst twaalf maanden lang (was zes maanden) fiscaal worden weggezuiverd.
Voorts neemt Waigel aan dat het 'vereenvoudigde, eerlijker, en berekenbaarder' systeem automatisch leidt tot een (blijvende) impuls van jaarlijks 0,5 procent voor de economische bedrijvigheid. Ook de industriële investeringen zullen volgens de minister jaarlijks groeien met zo'n 1,5 procent.
Ook als deze optimistische verwachtingen uitkomen, resteert een gat van minimaal 15 miljard mark, een bedrag dat Waigel 'nooit en te nimmer' via hogere schulden wil aanzuiveren. Enige mogelijkheid: verhoging van de btw. Ofschoon iedereen ervan uit gaat dat de btw inderdaad omhoog gaat weigerde Waigel de verhoging te bevestigen.
Uit de toelichting van Waigel en de twee fractievoorzitters werd duidelijk dat de werkelijke gevolgen voor de schatkist vanaf '99 nauwelijks zijn in te schatten. Grote onbekende blijft de omvang waarmee de voormalige DDR moet worden gesteund. Officieel vervalt eind '98 de jaarlijkse geldstroom van bruto 150 miljard mark. Vast staat dat nieuwe injecties noodzakelijk zijn. Bijkomend probleem is de eerder door de coalitie besloten verlaging van de solidariteitstoeslag, een fiscale heffing waarmee alle belastingplichtigen bijdragen aan de opbouw van oost-Duitsland.

