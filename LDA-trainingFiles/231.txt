	Paspoort mag van Kamer niet duurder worden
	Van onze verslaggever
DEN HAAG
Het nieuwe paspoort mag van de Tweede Kamer niet duurder worden om de kosten van grootschalige vernietiging van de oude reisdocumenten te dekken. Dat bleek woensdag tijdens een debat met staatssecretaris Kohnstamm van Binnenlandse Zaken. De Kamer vindt dat de overheid een falend paspoortbeleid heeft gevoerd en daarvoor zelf moet opdraaien.

Kohnstamm zegt een verhoging van de paspoortprijs niet uit te sluiten. Het kabinet zal daarover een besluit nemen bij de behandeling van de voorjaarsnota. Het paspoort kost nu om en nabij de 85 gulden. Dat bedrag bestaat voor 52 gulden uit rijksleges en voor 33 gulden uit gemeenteleges. Gemeenten mogen zelf de hoogte van de leges bepalen. De productiekosten liggen ongeveer op 10,50 gulden.
Een meerderheid van de Kamer wil wel praten over een eventuele prijsverhoging in verband met nieuwe technische snufjes. Daarbij gaat het om ongeveer 95 cent. De oppositiepartijen GroenLinks en CDA zijn ook daar op tegen.
Het kabinet wil per 1 september een nieuw, minder fraudegevoelig paspoort invoeren. Gelijktijdig zullen er ongeveer 1,5 miljoen identiteitspassen (paspoorten en Europese identiteitskaarten) worden vernietigd. Dat gaat ongeveer tien miljoen gulden kosten. Alle fracties in de Kamer vinden dat de 'falende' overheid dat moet betalen en niet de burger die het paspoort aanschaft.
De Kamer vindt dat de overheid faalt omdat, zoals PvdA-kamerlid Zijlstra het formuleerde, 'we na twee jaar al weer een nieuw paspoort nodig hebben. Kennelijk is de overheid niet in staat een paspoort naar onze normen op de markt te brengen'. Het huidige paspoort werd na veel vijven en zessen op 1 januari 1995 ingevoerd, maar bleek door experts vrij gemakkelijk te vervalsen.
De fracties hebben ferme kritiek op de snelle vervanging van het paspoort. D66'er Scheltema sprak van 'zeulen door de modder', en VVD'er Remkes 'kon zich niet aan de indruk onttrekken dat er toen te weinig basis was voor geruststellende geluiden'. Hij refereerde aan de verdeelde adviezen van onderzoeksorganisaties over het paspoort van 1995. 'Is de datum van 1 januari 1995 niet te star gehanteerd?'
Kohnstamm erkende dat er destijds sprake was van een 'tijdsklem'. Vanwege de politiek roerige geschiedenis rond het paspoort - het kostte twee bewindslieden de kop - en de ondeugdelijkheid van de tot dan gemaakte reisdocumenten wilden alle partijen zo snel en ook zo goedkoop mogelijk een goed paspoort, ondanks de verdeelde adviezen over de fraudegevoeligheid ervan. 'Nu wordt er slechts gelet op de kwaliteit', beloofde Kohnstamm.

