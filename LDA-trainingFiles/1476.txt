	Europese Commissie laakt toename van staatssteun in EU
	Van onze correspondent
BRUSSEL
Vrije concurrentie op de interne markt van de Europese Unie is nog steeds een illusie. Terwijl de Europese Commissie hardnekkig probeert de markt te liberaliseren, geven nationale en regionale overheden steeds meer staatssteun uit aan het bedrijfsleven.
Aan die concurrentievervalsende praktijk moet dringend een einde komen, meent Europees Commissaris van Mededingsbeleid Karel van Miert. Hij kondigde woensdag aan dat Brussel in de toekomst nog strenger gaat optreden tegen misbruik van staatssteun. Alleen in uitzonderlijke gevallen kan overheidssteun nog door de vingers worden gezien.
Binnen enkele maanden zal de Belg concrete voorstellen doen om 'het systeem te verscherpen'. Hij sprak de hoop uit voldoende steun van de lidstaten te krijgen om zijn plannen uit te voeren. Volgens diplomaten zal vooral Zuid-Europa niet warm lopen voor een verscherping van de concurrentieregels.
Vorig jaar keurde de Europese Commissie 23 gevallen van staatssteun in de Europese Unie af. Dat is bijna een verdrievoudiging in vergelijking met 1995, toen negen negatieve besluiten werden genomen.
Van Miert noemt het alarmerend dat de steun die nationale en regionale overheden verstrekken aan het bedrijfsleven, een stijgende trend vertoont. Over de jaren 1993 en 1994 werd gemiddeld 97 miljard ecu (ruim 200 miljard gulden) per jaar aan staatssteun uitgegeven in de EU. 'Dat is aanzienlijk meer dan de hele EU-begroting', aldus de Belg. In de drie voorgaande jaren bedroeg de staatssteun gemiddeld 94 miljard ecu per jaar.
Vooral Duitsland en Frankrijk bezondigen zich aan groeiende steunoperaties voor het bedrijfsleven. Maar ook in Denemarken en Ierland nam de staatssteun toe.
De Duitse overheid stak vooral de kwakkelende Oostduitse ondernemingen een handje toe. Van Miert kan daarvoor wel begrip opbrengen. Maar soms verdwijnt het geld ook gewoon in Westduitse bedrijven, die geacht worden zonder steun te kunnen concurreren op de Europese markt. Zo werd onlangs nog Bremer Vulkan door de Europese Commissie aan de schandpaal genageld. De scheepswerf had de overvloedige overheidsmiddelen niet in Oostduitse werven geïnvesteerd, maar stiekum aangewend voor steun aan de Westduitse filialen.
Duitsland gaf de meeste staatssteun aan zijn industrie: ruim 34 miljard gulden, op de voet gevolgd door Italië. De Franse overheid steunde het bedrijfsleven met vijftien miljard gulden. Indien rekening wordt gehouden met de omvang van de economie, zijn de Griekse en Italiaanse overheid de gulste verstrekkers van staatssteun.
De groei van de overheidssteun is volgens Van Miert mede te verklaren uit de hoge werkloosheid in de EU. In veel landen staat de overheid onder druk om extra te investeren in het bedrijfsleven teneinde banen te scheppen.
Van Miert kondigde gisteren ook aan een onderzoek in te stellen naar de fusie tussen de Amerikaanse vliegtuigbouwers Boeing en McDonnell Douglas. De Europese Commissie wil weten welke gevolgen de megafusie heeft voor de concurrentieverhoudingen op de Europese vliegtuigmarkt.

