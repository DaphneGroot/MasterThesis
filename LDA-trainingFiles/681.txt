	Weggebruiker betaalt fiscus miljard extra
	Van onze verslaggevers
Mike Ackermans
Frank Poorthuis
 DEN HAAG/APELDOORN
Het strenger innen van de motorrijtuigenbelasting heeft het rijk vorig jaar boven verwachting een miljard gulden extra opgeleverd. Dat blijkt uit nog niet gepubliceerde cijfers van het Centraal Bureau Motorrijtuigenbelasting (CBM) in Apeldoorn. Een mogelijke verklaring die wordt onderzocht, is een scherpe daling van het aantal wanbetalers.

In 1995 werd de wijze van heffen van de motorrijtuigenbelasting veranderd met de bedoeling het zwartrijden onmogelijk te maken. Auto- en motorbezitters krijgen sindsdien automatisch een aanslag zodra een kentekenbewijs op hun naam is geregistreerd. Tot dan toe moesten weggebruikers zelf aangifte doen. Wie de auto ongebruikt in de schuur liet staan, was daarvan vrijgesteld. Dat leidde tot veel belastingontduiking.
De overheid is kennelijk geslaagd in haar opzet dat terug te dringen. In 1996 stuurde de belastingdienst 1,1 miljoen meer aanslagen aan bezitters van motorvoertuigen dan voor de invoering van de wet. Het CBM, dat de aanslagen verwerkt, denkt over 1996 5,8 miljard gulden te hebben geïnd, 1,1 miljard meer dan over 1995. In de Miljoenennota die het kabinet in september presenteerde, stond nog een raming van 4,8 miljard voor 1996.
De andere wijze van heffen, een overgang van een gebruiksbelasting naar een houderschapsbelasting, leverde het CBM een registratie van 6,9 miljoen motorvoertuigen op. In 1994, het jaar voor de invoering van de wet, waren er 5,8 miljoen geregistreerd. De stijging is veel groter dan uit de autonome groei van het wagenpark (jaarlijks minder dan honderdduizend) te verklaren is.
Het ministerie van Financiën is bezig is met een analyse van de gegevens. Volgens bronnen op het ministerie is het duidelijk dat de nieuwe wijze van heffen succesvol is. Onlangs werd bekend dat het ministerie over 1996 uit alle belastingen (dus ook uit de inkomstenbelasting en de winstbelasting) een extra opbrengst van 4,5 miljard verwacht. De extra motorrijtuigenbelasting is daar al in verwerkt.
Bij het CBM en bij de Rijksdienst voor het Wegverkeer (RDW) is men 'zeer verbaasd' over de grote stijging van het aantal motorvoertuigen dat sinds de invoering van de wet geregistreerd werd. 'Het is nog gissen naar het waarom', aldus een RDW-woordvoerder.
In Brabant waren in 1994 volgens de belastingen 760 duizend auto's geregistreerd. In 1996 blijken dat er 920 duizend te zijn. De provincie, die gisteren cijfers bekendmaakte, denkt dat er 35 duizend zijn toe te schrijven aan autonome groei. Voor de resterende 125 duizend kan ze eigenlijk geen goeie verklaring geven. 'Er zit ongetwijfeld een groot aantal zwartrijders tussen', aldus de Brabantse gedeputeerde Van Beek, 'maar ook hobbyisten die hun auto meestentijds in de schuur hebben staan en die nu moeten betalen.'
De nieuwe registratie levert niet alleen de staat, maar ook de twaalf provincies meer geld op. De provincies heffen een eigen opslag op de motorrijtuigenbelasting (opcenten). Noord-Brabant kreeg jaarlijks zo'n 180 miljoen aan opcenten. Daar komt nu 23 miljoen bij. Van de 5,8 miljard in 1996 gaat 1,2 naar de provincies.

