	Partnerregister
	Ongehuwde partners kunnen zich binnenkort laten registreren. Dat wordt geregeld in het wetsontwerp Geregistreerd Partnerschap, dat volgens de plannen op 1 januari 1998 in werking moet treden.
De partnerregistratie wordt ingeschreven in de basisadministratie (burgerlijke stand). Hieraan zijn vrijwel dezelfde gevolgen verbonden als aan het huwelijk. Een belangrijk verschil is de positie van kinderen. Zij krijgen door de registratie geen juridische band met de ouders. Een overeenkomst met het huwelijk is dat partnerregistratie niet mogelijk is tussen mensen met een nauwe familieband. Net als bij het huwelijk is partnerregistratie slechts mogelijk tussen twee partners, die - dat is weer een verschil - ook van hetzelfde geslacht mogen zijn.
Geregistreerde partners krijgen op pensioengebied dezelfde positie als gehuwden. Zo moeten zij ook bij ontbinding van hun partnerschap de tijdens de rit opgebouwde pensioenen verevenen.
Geregistreerde partners bouwen ook rechten op nabestaandenpensioen op. In veel pensioenregelingen zijn ongehuwden nu nog uitgesloten van nabestaandenpensioen. Na 1 januari 2000 moet dit onderscheid tussen gehuwden en ongehuwden uit de regelingen zijn verdwenen. De pensioenfondsen hebben de Tweede Kamer gevraagd geregistreerde partners tot die datum te mogen blijven behandelen als ongehuwden (gevolg: geen nabestaandenpensioen). Maar de regering heeft al medegedeeld dat dit niet mogelijk is. Ongehuwden met een partnerschap gaan als het wetsvoorstel wordt aangenomen ook rechten op nabestaandenpensioen opbouwen.
Ook de fiscus zal geregistreerde partners gelijk moeten stellen met gehuwden. Dat betekent onder meer dat vermogensinkomsten bij de meestverdienende partner worden belast, en dat de rentevrijstelling van de minstverdienende partner naar die partner wordt overgeheveld. Ook de partner-alimentatie bij ontbinding van het partnerschap behoort dan aftrekbaar te worden gesteld. Hiervoor zijn wetswijzigingen nodig. Dat werd duidelijk door een beslissing van de Haagse belastingrechter. Hij weigerde twee homo's de overheveling van de rentevrijstelling. De fiscus maakt met het wijzigen van wetten echter geen haast en heeft medegedeeld de ontwikkelingen af te willen wachten.
Ewoud Lietaert Peerbolte
De auteur is fiscaal jurist en uitgever.

