	Amerikanen in Parijs; RICHARD FORD TOCH HET STERKST OP EIGEN TERREIN
	TIEN JAAR geleden publiceerde The Sunday Times, ter gelegenheid van het feit dat het Dirty Realism nu echt vaste voet op Engelse bodem had gekregen, een dubbelreportage over Raymond Carver en Richard Ford, 'comrades in manly outdoors pursuits and writers of some of the best, toughest stories of our times'. De reportage opende met een foto van Ford, gezeten tegen een hoge stapel boomstammen, een bijl op schoot en een sinistere, indringende blik in de ogen. De foto zou Ford lange tijd blijven achtervolgen. 'Ik weet niet hoe die fotograaf het voor elkaar kreeg, maar ik zag eruit als een seriemoordenaar', liet hij zich in een interview ontvallen.
Of de fotograaf Fords pose en gelaatsuitdrukking nu manipuleerde of niet, feit is dat de foto een treffende weergave was van de reputatie die Ford had opgebouwd, als schrijver over ontwortelde, dolende figuren, die een rauw en moeizaam bestaan leiden aan de onderkant van de samenleving. Autodieven, fraudeurs, stropers en andere randfiguren bevolkten zijn boeken. Met de figuur van Frank Bascombe, hoofdpersoon van The Sportswriter (1986) en het tien jaar later verschenen vervolg daarop, Independence Day, introduceerde Ford weliswaar een veel meer middle class-personage, maar ook Bascombe is een ontwortelde, iemand die niet echt vat heeft op zijn leven, die gebukt gaat onder een soort emotionele impotentie. Of ze nu een rauw of grauw bestaan leiden, de personages van Richard Ford zijn eenlingen.
Tegen die achtergrond klinkt de titel van Fords nieuwe verhalenbundel, Women With Men, al snel ironisch. En dan hebben we het nog niet over de overduidelijke knipoog naar de exact zeventig jaar geleden gepubliceerde verhalenbundel Man Without Women van Ernest Hemingway. 'Mannelijkheid' is een thema dat Ford fascineert en inspireert, en niet alleen wanneer hij met een collega een houtje gaat hakken of het jachtgeweer ter hand neemt. Maar waar Hemingway zijn hele leven is blijven geloven in de deugden van een nogal primitief soort mannelijkheid, die gepaard gaat met strijd, overwinning en bijbehorende katharsis, geeft Ford blijk van een zowel genuanceerder als cynischer filosofie.
De mannen in Men Without Women zijn net als bij Ford stuk voor stuk loners, maar zijn zich van de onvermijdelijkheid van die positie bewust. Ze kunnen en willen niet anders. Vrouwen zijn bij Hemingway vluchtige passanten, aan wie je je niet bindt. Maar de personages van Ford zouden diep in hun hart niets liever willen dan hun heil bij vrouwen zoeken. Helaas zijn verreweg de meesten van hen daartoe niet in staat. Omdat ze te egocentrisch zijn, te veel met zichzelf overhoop liggen, het niet kunnen laten hun eigen glazen in te gooien. Omdat ze niet kunnen communiceren op het niveau dat vrouwen van hen verlangen.
In die zin was het recente interview dat een journaliste van The Independent on Sunday met de auteur had vermakelijk en illustratief. In een traditie waaraan de Engelse literaire pers zich maar al te vaak bezondigt, bestond dit vraaggesprek voor het grootste deel uit vruchteloze pogingen Ford te laten vertellen over zijn priv-leven: zijn inmiddels 35 jaar oude huwelijk, of hij wel gelukkig is, waarom hij geen kinderen heeft, of hij een ongelukkige jeugd heeft gehad. 'Kom ik te dichtbij?' 'Nee hoor, je probrt alleen maar dichtbij te komen.' Over de inhoud van Fords werk werd niet gesproken, al werd en passant wel de naam van Frank Bascombe verkeerd gespeld.
Ford houdt van zijn stugge, onhandige personages, in wie hij ongetwijfeld het een en ander van zichzelf herkent. Maar hij is ook meedogenloos voor ze. In Women With Men vertelt hij drie verhalen over mannen, die op de drempel van een nieuwe levensfase staan. Twee ervan spelen in Parijs, tot dusver geen typisch Ford-territorium. In het openingsverhaal, 'The Womanizer', reist de veertiger Martin Austin, vertegenwoordiger in kwaliteitspapier, van Illinois naar Parijs. Hij beschouwt zich als gelukkig getrouwd, maar heeft er wel een gewoonte van gemaakt zijn vrouw te bedriegen, en ziet geen reden dat in Parijs niet te doen. Hij richt zijn aandacht, ironisch genoeg, op een Franaise die hij niet eens echt aantrekkelijk vindt, en ook nog eens uiterst moeilijk te veroveren blijkt. De vrouw, Josphine, heeft een pijnlijke echtbreuk achter de rug, die culmineerde in een roman waarin haar ex-echtgenoot hun huwelijk voor het lezerspubliek uitserveerde.
Austin keert terug naar huis, waar zijn eigen huwelijk uiteenspat. Terug in Parijs blijkt hij zelfs niet in staat fatsoenlijk op Josephine's zoontje te passen, dat hij tijdelijk onder zijn hoede krijgt, met alle dramatische gevolgen van dien.
Ook de hoofdpersoon van het derde verhaal, 'Occidentals', reist van het Amerikaanse middenwesten naar Parijs. Charley Matthews heeft een welwillend ontvangen maar verder weinig succesvolle roman geschreven die goeddeels in Parijs is gesitueerd. Net als Josephine's echtgenoot in 'The Womanizer', heeft Matthews zijn eigen stukgelopen huwelijk gebruikt voor zijn boek. Een Franse uitgever wil het in vertaling uitbrengen en Matthews grijpt deze gelegenheid aan de stad te bezoeken, die hij alleen uit reisgidsen kent. Hij neemt zijn nieuwe vriendin, Helen, mee. Het bezoek aan Parijs wordt een debcle: de uitgever zegt hun afspraak af, de stad is koud en miezerig, een avond in een vooral door Amerikanen gefrequenteerd restaurant loopt uit op een fiasco. Ook dit verhaal eindigt dramatisch, als de kanker, waarvan Helen genezen leek, opnieuw begint op te spelen.
Tussen deze twee Parijse verhalen in bevindt zich het kortste maar gaafste verhaal van de drie: 'Jealous'. Hier betreden we vertrouwd Ford-terrein: de zeventienjarige Larry woont bij zijn vader in Dutton, Montana, nadat zijn moeder de zomer ervoor naar Seattle is vertrokken. De dag voor Thanksgiving zal Larry met de trein naar zijn moeder gaan. Zijn tante Doris, een buitenbeentje in de familie, rijdt hem met haar roze Cadillac naar het Amtrak-station van Shelby en zal hem vergezellen. De treinreis en wat eraan vooraf gaat, draait voor Larry uit op een nogal ruwe entree in de wereld van de volwassenheid.
Of het komt doordat Ford zich in Montana op 'eigen grond' bevindt is de vraag, maar feit is dat de kleine observaties die een sfeer van authenticiteit scheppen in 'Jealousy', sterker aanwezig zijn dan in de andere twee verhalen. Als Larry, in afwachting van zijn trein, een drugstore binnenloopt, is de lucht er 'droog, en hangt er een geur van halloween-snoepgoed'. Later, in een bar, hoort hij 'het klikken en rinkelen van de pokermachine in het duister' en ziet hij hoe het 'achter het neonbord harder begon te sneeuwen, en de koplampen van de auto's langzaam voorbijkwamen'. Aan het eind van het verhaal, als hij eenmaal in de trein zit, observeert hij vanachter het raam een wegversperring, een richtingbord dat de Canadese grens aangeeft en de snelweg, die parallel loopt met het spoortraject. 'Er waren geen auto's, alleen hier een daar in de verte de lichtjes van boerderijen, een raketbasis ver weg in de duisternis, en een paar vrachtwagens die hun best deden om met Thanksgiving thuis te zijn.'
In Women With Men probeert Ford een vertrouwde thematiek uit op goeddeels nieuw terrein. Maar hij is op zijn best als hij thuis is v¢¢r de kalkoen op tafel komt.
Hans Bouman

Richard Ford: Women With Men.
Harvill, import Nilsson & Lamm; 255 pagina's;  60,25.
ISBN 1 86046 341 X.

Foto
	Richard Ford FOTO S. BASSOULS/SYGMA/ABC PRESS

