Zwarte Magica.
Zwarte Magica (Engels: "Magica De Spell") is een personage uit de verhalen van Disney dat in 1961 werd bedacht door de Amerikaanse schrijver en tekenaar Carl Barks. Net als onder anderen Dagobert en Donald Duck is zij een antropomorfe eend. Ze is tevens een kwaadaardige heks en een van Dagoberts grootste vijanden.
Personage.
Magica woont op de helling van de vulkaan de Vesuvius in Italië. Ze wil koste wat het kost Oom Dagoberts geluksdubbeltje stelen om het vervolgens tot een amulet om te smelten in de lava van de Vesuvius. Dit amulet zal haar dan de gave geven van koning Midas, die volgens de mythe alles in goud veranderde wat hij aanraakte. Zo wil Magica de rijkste heks op aarde worden. Het stelen van dit dubbeltje is haar wel vaker gelukt, maar het omsmelten ervan nog nooit.
Zwarte Magica is bedreven in het uitoefenen van zwarte magie. Zij kan zich binnen luttele seconden omtoveren in allerlei personen (of dieren). Ook verandert ze met haar toverstaf regelmatig anderen in dieren.
Een veelvuldig gebruikt 'wapen' van Zwarte Magica zijn de zogeheten poefbommetjes, waarmee zij tegenstanders voor enige tijd kan verblinden en desoriënteren. Ook gebruikt zij steeds vaker 'slavium', en iedereen die dat ruikt gehoorzaamt aan Zwarte Magica. Verder kan zij mensen hypnotiseren. Stereotiep kan zij ook in een glazen bol in de toekomst kijken of zien wat er op grote afstand gebeurt. Vanwege de bedreiging die zij vormt, schakelt Oom Dagobert regelmatig detectives in om haar te bespioneren.
De naam 'Zwarte Magica' heeft natuurlijk met zwarte magie te maken, maar zij is ook in het zwart gekleed. Vaak wordt zij vergezeld door haar raaf, een slim dier dat anderen zoals de detectives van Oom Dagobert om de tuin leidt of bespioneert, of zelfs probeert te helpen bij het stelen van het geluksdubbeltje. In de serie "DuckTales" wordt gezegd dat hij Magica's broer is, die lang geleden werd omgetoverd in een raaf.
Creatie.
Barks bedacht het personage om Dagobert Duck een nieuwe vaste tegenstander te geven naast de reeds geïntroduceerde Zware Jongens en Govert Goudglans. Hij wilde van haar echter geen stereotiepe oude heks maken zoals de destijds al bekende Madam Mikmak. In plaats daarvan maakte hij van Magica een jonge eend-vrouw. Barks liet zich voor Magica's uiterlijk onder andere inspireren door de Italiaanse actrices Gina Lollobrigida en Sophia Loren. Ook Morticia Addams van The Addams Family heeft mogelijk als inspiratie gediend voor het personage.
Verhalen.
Magica verscheen voor het eerst in het verhaal "the Midas Touch" (1961). Een ander bekend verhaal is "The Many Faces of Magica de Spell" (1964), waarin ze een magische spray uitvindt om iemands gezicht te laten verdwijnen. Barks schreef zelf in totaal negen verhalen waar Magica in voorkwam, maar na hem hebben veel andere auteurs het personage opgepikt voor hun eigen verhalen.
Tekenfilms.
Zwarte Magica speelde ook in opvallend veel tekenfilms, waaronder in de animatieserie "DuckTales". Ook hier kan ze maar steeds niet van Oom Dagobert winnen. Echter lijkt ze meer kracht en rijkdom te bezitten: ze heeft een riante woning in vergelijking met het simpele hutje dat ze bewoont in de stripverhalen. In de televisieserie gebruikt ze haar toverkracht ook veel vaker.
Ze verscheen ook heel eventjes in de tekenfilmserie van Darkwing Duck
Edgar Poe.
Magica heeft een broer genaamd Edgar Poe (Engels: Poe De Spell), wiens naam gebaseerd is op de Amerikaanse schrijver Edgar Allan Poe. Hij is ooit veranderd in een raaf, maar hoe dit is gebeurd, is onbekend. Magica heeft al veel spreuken gebruikt om Edgar weer normaal te maken, maar dit mislukte altijd. Wel heeft zij gezegd dat ze het geluksdubbeltje van Dagobert nodig heeft om het te laten lukken. Edgar kan (omdat hij vroeger een eend was) gewoon praten, maar tussen de zinnen door krast hij wel af en toe. In de stripserie komt hij bijna niet voor. Zijn grootste rol had hij in "DuckTales". Edgar ziet eruit als een gewone raaf met een hoed op.
