Jaime de Bourbon de Parme.
Jaime Bernardo prins de Bourbon de Parme (Nijmegen, 13 oktober 1972) is de tweede zoon (en het derde kind) van prinses Irene en Carel Hugo van Bourbon-Parma. Momenteel is prins Jaime ambassadeur bij de Heilige Stoel voor het Koninkrijk der Nederlanden.
Familie en jeugd.
Zijn tweelingzuster Margarita werd een minuut eerder geboren. Hij heeft nog een broer Carlos en een zuster, Carolina. Jaime werd zes weken te vroeg geboren en verbleef met zijn zus zes weken in een couveuse in het Radboudziekenhuis. De tweeling werd door kardinaal Alfrink gedoopt. Hierbij trad prins Bernhard der Nederlanden op als peter voor Jaime. In 1981 besloten de ouders van Jaime te scheiden. Jaime ging met zijn moeder, broer en zussen in een villa in de buurt van paleis Soestdijk wonen. Later verhuisden zij naar de villa Mariënhove in Wijk bij Duurstede.
Prins Jaime is peetvader van Zaria gravin van Oranje-Nassau, dochter van wijlen prins Friso en prinses Mabel. Ook is Jaime peetvader van zijn nichtje Luisa de Bourbon de Parme, dochter van prins Carlos en prinses Annemarie.
Studie en werkzaamheden.
Jaime studeerde internationale betrekkingen aan de Brown-universiteit (VS) en rondde deze studie af met een postdoctorale studie Master in Internationale Economie en Conflict Management aan de Johns Hopkins University in Amerika. Tijdens zijn studie liep hij stages bij het WNF en het Rode Kruis. Hij werkte bij het ministerie van Buitenlandse zaken, eerst als eerste secretaris van de Nederlandse ambassade in Bagdad, daarna als politiek adviseur van een militaire vredesmissie in Pol-e Khomri in de provincie Baghlan in Afghanistan. Jaime was tot de zomer van 2007 gedetacheerd bij het kabinet van eurocommissaris Neelie Kroes in Brussel en keerde vervolgens terug naar het ministerie van Buitenlandse Zaken in Den Haag, waar hij de functie van Speciaal Vertegenwoordiger Natuurlijke Hulpbronnen bekleedde. In februari 2014 werd hij benoemd tot Nederlands ambassadeur bij de Heilige Stoel. Prins Jaime is op 15 juli 2014 door koning Willem-Alexander beëdigd tot ambassadeur. Op 20 december 2014 bood hij zijn geloofsbrieven aan aan paus Franciscus. Hij ging met zijn gezin in Rome wonen.
Overige bezigheden.
Jaime heeft als interviewer meegewerkt aan de documentaireserie "Afrika, oorlog is Business". Hier heeft hij onderzocht hoe het kan dat landen zo rijk aan grondstoffen nog steeds overheerst worden door armoede en de rol die de natuurlijke rijkdommen spelen bij het ontstaan van conflicten. In Sierra Leone gaat het om diamanten, in Liberia tropisch hout en in Congo goud en kobalt. In de documentaire worden mogelijke oplossingen gezocht vanuit de internationale gemeenschap en vanuit een bewustwordingsproces van de consument, de kijker.
Titels en onderscheidingen.
Jaime de Bourbon de Parme is lid van de na inlijving Nederlandse adellijke familie De Bourbon de Parme en draagt daardoor volgens het adelsrecht de titel van "prins" en het predicaat van "ZKH"; hij kan dus worden aangeduid als "Zijne Koninklijke Hoogheid Jaime prins de Bourbon de Parme". In de dagelijkse omgang wordt hij kortweg "prins Jaime" genoemd.
Zijn vader verleende hem in 1996 de Parmezaanse adellijke titel 'graaf van Bardi' en in 2003 kreeg hij de Carlistische adellijke titel van 'hertog van San Jaime'. Deze titel werd eerder gedragen door de Carlistische troonpretendent Alfonso Carlos de Borbón (1849-1936).
Prins Jaime is grootkanselier van de Orde van de Heilige Lodewijk voor Civiele Verdienste, een huisorde van de Bourbon de Parmes.
Sinds januari 2014 is prins Jaime de beschermheer van de veteranen van het Garderegiment Fuseliers Prinses Irene waarvan zijn moeder, prinses Irene, de naamgeefster is.
