 VastNed Off. breidde belang Pays-Bas uit. 
 AMSTERDAM, 5 maart (Reuter) - VastNed Offices/Industrial NV heeft meegedeeld dat zij overeenstemming heeft bereikt over de overneming van nog eens 10 procent van de uitstaande aandelen Pays-Bas Property Fund. 
 In december zei VastNed Offices dat zij een akkoord had bereikt met de Zweedse Securum AB over de eerder aangekondigde koop van een 78 procent belang in Pays-Bas Property Fund. 
 VastNed zei toen ook een bod op de andere aandelen uit te zullen brengen tegen dezelfde voorwaarden die voor Securum golden. Dat zou een prijs van tussen de 6,45 en 6,55 gulden per aandeel betekenen, aldus VastNed Offices/Industrial in december. 
 Over het bod op de nu nog niet in haar bezit zijnde aandelen in Pays-Bas Property Fund en over een emissie van gewone aandelen VastNed Offices/Industrial zullen binnenkort nadere mededelingen volgen, zo wordt aangekondigd. 
 Pays-Bas Property Fund heeft een vastgoedportefeuille van ongeveer 470 miljoen gulden. 
 De portefeuille van VastNed Offices/Industrial zelf groeide het afgelopen jaar tot een waarde van 518,6 miljoen gulden, vergeleken met 444,5 miljoen eind 1995. 
 Die groei was vooral te danken aan de overneming op 30 juni van de Nederlandse vastgoedportefeuille van Irish Life met een waarde van 50,5 miljoen gulden. 
 Verder werden voor 14,5 miljoen gulden drie panden verkocht die niet meer aan de beleggingscriteria voldeden. Hierop werd een boekwinst behaald van 0,6 miljoen gulden, aldus VastNed Offices/Industrial. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
