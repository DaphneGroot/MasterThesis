	Britse zakenelite zoekt warmte bij 'briljante' Blair
	Van onze correspondent
Bert Wagendorp
 LONDEN
Het leek alsof ellendige dagen de Britse vice-premier blauw hadden doen uitslaan, maar dat kwam door het licht van de studiolampen die de Torykleuren verspreidden, in de mediazaal van het Conservatieve Central Office aan Londens Smith Square. Naast Michael Heseltine zat de voorzitter van de partij, Brian Mawhinney, hevig te knikken. 'Ja', leek de wat sullige Mawhinney te mimen, 'het is heus waar wat de vice-premier beweert'.
Het was woensdag en de Conservatieven hadden een persconferentie belegd. De bedoeling was duidelijk. Er moest aan beperking van schade worden gedaan. Want Tony Blair, leider van de Labourpartij, leek er de voorgaande dagen in te zijn geslaagd een nieuwe stap voorwaarts te hebben gezet in zijn streven Nieuw Labour acceptabel te maken voor het Britse bedrijfsleven.
Dinsdag had Blair een conferentie toegesproken, georganiseerd ter gelegendheid van het uitkomen van een rapport, Promoting Prosperity. In dat rapport, uitgebracht door een commissie bestaande uit academici en zakenmensen, werd onder meer geconcludeerd dat 'Groot-Brittannië zou kunnen leven' met invoering van het minimumloon en ondertekening van de Sociale Paragraaf van het Verdrag van Maastricht en dat het land, als het even kan, zou moeten toetreden tot de Economische en Monetaire Unie.
Dat waren drie punten voor Labour, gescoord door niet de geringsten uit het Britse bedrijfsleven: Bob Bauman, de Amerikaanse topman van British Aerospace, George Simpson, van het defensie-conglomeraat GEC, Christopher Harding van verzekeringsgigant Legal and General, David Sainsbury van de supermarktketen en mediatycoon Lord Hollick - de meesten van hen bepaald geen linkse rakkers.
In zijn toespraak scoorde Blair er daarna nog een paar punten bij. Hij beloofde dat Labour de industrie een 'nieuwe deal' zou aanbieden, dat hij de onder de Conservatieven doorgevoerde veranderingen in de industriële relaties ongemoeid zou laten en dat 'dogma noch doctrine zouden prevaleren over datgene wat het beste werkt'.
De reacties in de zaal waren zeer positief. 'Hij is briljant', 'Hij is heel, heel erg goed', klonk het uit monden die nog niet zo lang geleden de Thatcher-revolutie loofden. En onvermijdelijk ontstond de indruk dat het Britse zakenleven de stand van zaken had geanalyseerd en daaruit zijn conclusies had getrokken: Nieuw Labour is te pruimen, Blair gaat hoe dan ook de verkiezingen winnen en aan de zijde van de winnaar is het altijd het warmst.
Die gedachtengang zou de doodsteek voor de Conservatieven betekenen. Vond ook Michael Heseltine, die daarom na Blair het podium betrad. Heseltine was niet uitgenodigd de aanwezigen toe te spreken, maar had geëist dat hij zijn woordje mocht doen. 'Het was erg belangrijk dat we de Labourpartij niet de kans gaven de indruk te wekken dat er steun is voor Tony Blair binnen de industriële en commerciële wereld', zei hij later.
Maar Heseltine's toespraak bleek een schot in eigen voet. Hij beschuldigde de denktank die de rapport-commissie had samengesteld en begeleid ervan een verhulde Labourorganisatie te zijn. Hij trok de academische integriteit van de onderzoekers in twijfel en beschuldigde hen van 'perverse naïviteit'.
George Bain, voorzitter van de commissie en directeur van de London Business-school zei na Heseltine's tirade 'verbijsterd' te zijn. 'Deze vooraanstaande zakenlieden zullen absoluut woedend zijn over het commentaar van meneer Heseltine.' Adair Turner, directeur van de werkgeversorganisatie CBI, wees de beschuldiging van Heseltine van de hand met de opmerking dat een aantal van de commissieleden 'bepaald geen supporters van Labour' waren en dat het rapport 'een serieuze analyse' was.
Maar woensdag, in het blauwe licht, herhaalde Heseltine zijn woorden, en het had er alle schijn van dat dat met de moed der wanhoop gebeurde, in de bijna-zekerheid dat een verkiezingsnederlaag onafwendbaar is.
Aan de wanden van het zaaltje hingen de posters van de nieuwe Conservatieve campagne: een dame met een rode traan en de woorden 'Nieuw Labour, Nieuwe Belastingen'. Een bejaarde mevrouw met een rode traan en 'Nieuw Labour, Nieuwe Prijsstijgingen'. Een gezin, een rode traan, en 'Nieuw Labour, Nieuwe Mislukking'.
Even clichématig en vermoeid klonken Heseltine's woorden. 'Labour bewijst andermaal niet geschikt te zijn om te regeren.' 'Ze hebben nu eenmaal het instinct om uit te geven.' 'Elke Labourregering eindigt in tranen.'
'Ja, echt waar', knikkebolde de brave Mawhinney.
'De Conservatieven verkeren in absolute paniek', zei Tony Blair donderdag in een toespraak. En dát cliché leek nu eens niet zo heel ver bezijden de waarheid.

