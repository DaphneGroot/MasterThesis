	De Jong op klapschaats naar toptijd op 10 km
	ANP
BASELGA DI PINE
Steeds meer schaatsers raken overtuigd van de extra's van de klapschaats. Het afgelopen weekeinde waagde een aantal mannen de overstap. Bij de vrouwen was het nieuwe materiaal sinds de Europese titel van Tonny de Jong al ingeburgerd.
Tijdens de wereldbekerwedstrijden in Baselga di Pine was haar winst zaterdag op de 1500 meter al lang geen verrassing meer. Dat gold wel voor de prestatie van naamgenoot Bob de Jong op de 10.000 meter. Hij reed zondag met 13.51,56 de snelste tijd ooit op een buitenbaan geklokt.
De Jong testte de afgelopen weken de klapschaats; de 20-jarige stayer heeft volop tijd voor technische aanpassingen. 'Ik kan nu een normale tien kilometer rijden.' Bart Veldkamp bond zaterdagavond op het Italiaanse ijs voor het eerst de klapschaats onder, hij oogde een dag later nog wat onwennig, maar reed wel 14.11,83, goed voor de tweede plaats.
Veldkamp, al 29 en met Olympisch goud en brons op de tien kilometer bedeeld, zag in dit voor-Olympisch seizoen de vorderingen bij concurrenten als De Jong, de Duitser Dittrich en de Rus Krivosjejev. 'Dus ga je mee. Volgend jaar moet je, voor een podiumplaats in Nagano, wel voor de klapschaats kiezen', luidde zijn bewering.
Ook Gianni Romme heeft bij de fabriek in Weesp een paar besteld. De Brabander hield het zondag nog bij zijn oude model. Hij had pech met het ijs, dat na een mislukte poetsbeurt op schuurpapier leek. Volgens Romme heeft de klapschaats de toekomst. 'Bij de WK afstanden zullen de meeste schaatsers daarop rijden', zo voorspelde hij.
Voor de 5000 meter nam Tonny de Jong vrijaf. Gunda Niemann was in het geheel niet in Noord-Italië. Onder het mom ziek te zijn, maar volgens onbevestigde berichten probeerde de Duitse elders de klapschaats uit. Haar landgenote Pechstein reed er al in Baselga op.
Nu ging de winst op de langste vrouwen-afstand naar Carla Zijlstra, die een persoonlijk- én baanrecord reed: 7.18,59. De 16-jarige Amerikaanse Kirsten Holum werd tweede.
Voor het Japanse publiek was de zege op de 1500 meter van Keiji Shirahata hoopgevend. Hij won in een rechtstreeks duel van Jeroen Straathof, die bij de kruising werd gehinderd, maar geen protest indiende.
Adne Sndral werd bij zijn rentree na een langdurige blessure wegens twee valse starts gediskwalificeerd, reed vervolgens een snellere tijd van Shirahata, maar dat was buiten mededinging.

