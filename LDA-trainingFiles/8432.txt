11 Luchtmobiele Brigade.
De Luchtmobiele Brigade is een snel inzetbare lichte infanteriegevechtseenheid van het Nederlandse Koninklijke Landmacht die theoretisch binnen zeven tot twintig dagen overal ter wereld inzetbaar kan zijn voor de verdediging van eigen gebied en dat van bondgenoten, het beschermen van de internationale rechtsorde en het ondersteunen bij rechtshandhaving, rampenbestrijding en humanitaire hulp. Inzet kan plaatsvinden in NAVO-verband of als onderdeel van de Verenigde Naties (UN).
Wanneer 11 Luchtmobiele Brigade geïntegreerd optreedt met het Defensie Helikopter Commando vormen zij samen de "Air Manoeuvre Brigade" (11 AMB).
Helikopters van het Defensie Helikopter Commando verzorgen voor de brigade het troepentransport en het vervoer van wapens en materieel. Daarnaast worden gevechtshelikopters ingezet die in staat zijn te verkennen, luchtsteun te geven en bescherming te bieden aan de infanterie eenheden op de grond. Wanneer gevechtshelikopters en transporthelikopters in combinatie met luchtmobiele troepen gecoördineerd worden ingezet bij (gevechts)acties spreekt met van 'Air Assault' operaties. Worden transporthelikopters enkel ingezet als vervoer voor luchtmobiele troepen dan spreekt men van 'Air Mobile' operaties. Bij enkel de inzet van gevechtshelikopters spreekt men van 'Air Mechanized' operaties en bij de inzet van parachutisten over 'Airborne' operaties.
In 2003 in Polen (oefening Gainful Sword) en in 2012 in Nederland (oefening Peregrine Sword) heeft de brigade een zogenoemde 'operationele gereedstelling' ondergaan, waarna zij aan haar naam het begrip "Air Assault" mocht toevoegen. Dit houdt in dat de brigade in staat is om samen met de helikopters van de luchtmacht op brigadeniveau een gecoördineerde aanvalsoperatie uit te voeren.
Geschiedenis.
Na de val van de muur in 1989 veranderde de veiligheidssituatie in de wereld drastisch. Nederland kreeg behoefte aan een snel inzetbare eenheid voor het wereldwijd uitvoeren van operaties in het gehele geweldsspectrum. In 1992 volgde de oprichting van 11 Luchtmobiele Brigade. Omdat Nederland geen dienstplichtigen op missie kon sturen voor deze operaties was de Luchtmobiele Brigade alleen toegankelijk voor beroepspersoneel dat vrijwillig voor de brigade koos. Na 10 jaar pionierswerk haalde de brigade in oktober 2003 de operationele gereedheidstatus.
Het embleem van 11 Luchtmobiele Brigade is een biddende valk met daaronder twee gekruiste zwaarden in een wijnrood (of 'maroon') schild. De kleur is afgeleid van de kleur van de baret. Luchtmobiele militairen zijn herkenbaar aan de rode baret en mogen deze baret pas dragen na het voltooien van de luchtmobiele infanterieopleiding (Algemene Militaire Opleiding Luchtmobiel voor manschappen en Voorgezette Algemene Kader Opleiding Luchtmobiel voor kaderleden). De rode baret is het internationaal herkenningsteken voor para- en luchtlandingstroepen.
Commandanten.
Commando-overdracht van brigade-generaal Otto van Wiggen aan brigade-generaal Nico Geerts
Taken.
De Luchtmobiele Brigade kenmerkt zich echter door snel inzetbaar te zijn en zich flexibel te kunnen verplaatsen. Dit kan zowel te voet of met lichte voertuigen over de grond alswel door de lucht met helikopters van het Defensie Helikopter Commando. Een deel van de eenheden (drie paracompagnieën, drie verkenningspelotons, het pathfinderpeloton en een deel van de gevechtsondersteunende en ondersteunende eenheden) is ook inzetbaar als parachutist en kan worden gedropt uit vliegtuigen en helikopters. Deze beide vormen van luchtlanding maken dat de brigade kan worden ingezet achter vijandelijke linies om strategische punten als bijvoorbeeld bruggen in te nemen en te bezetten tot gemechaniseerde infanterie de vijandelijke frontlinie heeft doorbroken en de luchtlandingstroepen komt doorschrijden. Een andere mogelijke inzet is door middel van korte snelle acties achter vijandelijke linies strategische doelen uit te schakelen, informatie of materieel te veroveren of personen te ontzetten en via de lucht of te voet weer te exfiltreren.
Indeling van de brigade.
Na de grote bezuinigingsronde in april 2011 zijn de mortiercompagnie en de luchtverdedigingscompagnie opgeheven. Deze taken zijn overgenomen door de Artillerie en Luchtdoelartillerie.)
Sinds 2012 maakt 20 Natresbataljon van Korps Nationale Reserve deel uit van de Luchtmobiele Brigade. Binnen de brigadestaf zit ook de Regionaal Militair Commandant, een kolonel die is belast met Nationale Operaties in het deel Noord-Holland, Zuid-Holland en Utrecht dat onder de Luchtmobiele Brigade valt.
Indeling van een bataljon.
Een luchtmobiel infanteriebataljon is opgebouwd uit een staf, drie infanteriecompagnieën en een patrouillecompagnie. De bataljons voeren het daadwerkelijke gevecht op de grond. De infanteristen hebben verschillende middelen tot hun beschikking om de diverse taken uit te voeren. De infanteristen dragen een rugzak waarin alles zit om 72 uur te overleven op het gevechtsveld. Elk bataljon heeft ook een 'para'-compagnie met parachutisten (A-compagnie 11 infanteriebataljon, B-compagnie 12 infanteriebataljon en C-compagnie 13 infanteriebataljon).
Indeling van een infanteriecompagnie.
Een infanteriecompagnie bestaat uit een stafgroep, drie infanteriepelotons, een mortiergroep (M), een SLA-groep (schutters lange afstand)(S), een waarnemingsgroep (W), een onderhoudsgroep (O), 2 geneeskundige afvoergroepen (H), een bevoorradingsgroep (D) en een administrateur (A). Een infanteriecompagnie bestaat uit ongeveer 118 personen. Een infanteriecompagnie wordt geleid door de compagniescommandant, een kapitein, die wordt bijgestaan door zijn 'second', een ervaren luitenant, de CSM, compagnies sergeant-majoor en de SMOP, sergeant-majoor operatiën.
Indeling van een patrouillecompagnie.
Luchtmobiel beschikt sinds 2011 over patrouillecompagnieën. Een patrouillecompagnie bestaat uit een stafgroep, twee patrouillepelotons, een verkenningspeloton en een bataljonshulppost.
Onder meer uit de missie in Afghanistan bleek de behoefte aan zelfstandig opererende eenheden met grote vuurkracht en mobiliteit. Hiervoor werden de lichte Luchtmobiel Speciaal Voertuigen van 11 Staf Antitankcompagnie vervangen door Mercedes Benz terreinwagens, omgebouwde ziekenvoertuigen. De nieuwe voertuigen worden bemand door drie in plaats van twee personen en zij beschikken over een zwaar.50 machinegeweer, 2 lichte machinegeweren en GILL-antitankraketten met bijbehorende optische waarnemingsmiddelen. Deze combinatie maakt meer offensief en zelfstandig optreden mogelijk; een gebied kan snel worden gedomineerd of gestabiliseerd. Ook biedt het meerwaarde bij verkenningen. Aan de officiële opname in de luchtmobiele gelederen ging een intensieve testperiode van 1,5 jaar vooraf. De militairen leerden onder meer samenwerken in de nieuwe driekoppige samenstelling, met ander eenheden en ook bijbehorende nieuwe tactieken kwamen aan bod.
De verkenners van de bataljons worden ingezet als de ogen en oren van de commandant. In kleine groepen proberen ze te achterhalen hoe sterk de vijand is en wat zij doet of van plan is te gaan doen.
Pathfinderpeloton 'Madju'.
In de stafstafcompagnie bevindt zich ook het pathfinderpeloton van de brigade. De pathfinders zijn de brigadeverkenners en de specialisten voor het verkennen en uitzetten van landingsplaatsen van helikopters en dropzones voor parachutisten. Ook zijn zij het brigade middel voor het verkennen, markeren en bemannen van geïmproviseerde vliegvelden voor TALO operaties. Zij opereren in kleine groepen van zes man en kunnen per parachute, per helikopter (fastrope en/of spie-rig), per voertuig of te voet ingezet worden.
11 Geniecompagnie (aaslt).
De geniecompagnie bestaat uit genieverkenners, advanced search teams, geniepelotons en een bouwmachinegroep. De compagnie voert genietaken uit zoals mobiliteits- en contramobiliteitssteun. Mobiliteitssteun houdt in dat de genisten zorgen dat de eigen troepen zich ongestoord kunnen verplaatsen door bijvoorbeeld geïmproviseerde explosieven (IED’s) op te sporen, mijnen te ruimen of bruggen te bouwen. Bij contramobiliteit verstoren de genisten de verplaatsing van de vijand door bijvoorbeeld hindernissen aan te leggen. De geniecompagnie treedt geïntegreerd op met de infanteriebataljons. Een bijzonderheid: de genieverkenners kunnen ook duiken en maakt hen daarmee bijzonder geschikt voor inzet op, in en om het water. De genieverkenningsgroepen en de advanced searchteams zijn in gedeeld bij het EARSpeloton (EARS= Engineers Advanced Reconnaissance and Search).
11 Herstelcompagnie (aaslt).
De militairen van de herstelcompagnie herstellen motoren, terreinwagens, vrachtwagens, wapens en het elektronisch materieel van de brigade. Dit herstel gebeurt in een werkplaats maar soms ook in het veld, dicht bij de strijd. Met het Battle Damage Repair voert de monteur snel kleine herstelwerkzaamheden uit. Hierdoor kan materieel snel weer gebruikt worden.
11 Bevoorradingscompagnie (aaslt).
De bevoorradingscompagnie zorgt voor een tijdige aanvoer van munitie, voeding, water, brandstof en reservedelen overal waar de brigade optreedt. Voor deze taak heeft de compagnie een veelzijdig wagenpark tot zijn beschikking, van grote vrachtauto’s met hijskraan tot luchtmobiel speciale voertuigen en terreinvaardige heftrucks die onder de helikopter vervoerd kunnen worden. Daarnaast speelt de compagnie een belangrijke rol bij het invliegen van de brigade naar een inzetgebied. De compagnie zorgt er dan voor dat al het personeel en materieel van de brigade in en onder de juiste helikopter komt. Hiervoor heeft de compagnie de middelen die benodigd zijn voor het vervoer onder de helikopters in beheer.
11 Geneeskundige compagnie (aaslt).
Voor de geneeskundige verzorging valt de brigade terug op de geneeskundige compagnie. De eenheid is 165 militairen sterk en is gelegerd in Assen, met een dependance van twee geneeskundige pelotons in Schaarsbergen. De eenheid beschikt over een compagniesstaf, logistiek peloton en 3 geneeskundige pelotons. Hierin zijn negen hulpposten en 51 geneeskundige afvoermiddelen onder gebracht. Hiermee wordt de spoedeisende, curatieve en preventieve zorg verleend aan al het personeel binnen de brigade en steun geleverd ver daarbuiten. Een groot deel van deze middelen zijn luchtmobiel transportabel.
De commando elementen van de eenheid dragen bij aan de geneeskundige besluitvorming en planning van de geneeskundige middelen in de voorbereiding en uitvoering van missies. Samen met de Sectie G Med van de brigade kunnen zij gezamenlijk een Medische Cel vormen. Het afstemmen van de tijdige evacuatie van gewonden en zieken van het moment van gewond raken tot aan een ziekenhuis in Nederland behoort tot hun taak.
Het bureau Trainen en Gereed stellen (TGS) zorgt ervoor dat het personeel van de eenheid voldoende kennis heeft en getraind is om onder de meest uiteenlopende omstandigheden hun geneeskundige taken te vervullen. In deze taak ondersteunen zij tevens het personeel van de overige eenheden van de brigade. Hiervoor heeft de eenheid trainingsfaciliteiten ter beschikking in Assen en Schaarsbergen.
Het logistieke peloton is de olie van de eenheid en zorg voor vele logistieke randvoorwaarden van de eenheid en de bevoorrading van de geneeskundige middelen voor de gehele brigade.
20 Natresbataljon.
Het Korps Nationale Reserve (Natres) maakt sinds 1948 deel uit van de Koninklijke Landmacht. Hoofdtaak van het korps is het bewaken en beveiligen van het Nederlandse grondgebied. De Natres bestaat uit circa 3.000 actief dienende reservisten, verdeeld over 3 regionaal georganiseerde bataljons van elk ongeveer 900 personen. De drie bataljon zijn ingedeeld bij 13 Mechbrig, 43 Mechbrig en 11 Luchtmobiele Brigade. 20 Natresbataljon bestaat uit zes compagnieën onder de brigade en verantwoordelijk voor West en Midden Nederland. De compagnieën bestaan uit circa 150 personen, gecommandeerd door een kapitein. Elke compagnie bestaat uit 4 pelotons van 35 man, geleid door een luitenant. Elk peloton bestaat uit drie groepen van ca 10 man, geleid door een sergeant.
School Luchtmobiel.
School Luchtmobiel heeft als taak het zorg dragen voor het opleiden van kwalitatief hoogwaardig personeel voor de luchtmobiele Brigade. De eindeisen waaraan de leerlingen moeten voldoen zijn bepaald door de commandant Luchtmobiele Brigade. De leerling of cursist haalt de eisen en verdient de Rode Baret of haalt de eisen niet en gaat geen deel uitmaken van de brigade.
De school voert ook de Beroeps Praktijk Vorming (BPV) stages uit voor de leerlingen in het MBO VEVA traject, faciliteert de Kennismakingsdagen Luchtmobiel en verzorgt op incidentele basis een aantal opleidingen voor de Nationale Reserve.
School Luchtmobiel bestaat uit een staf, een bevoorrading- en transport groep en 8 instructiepelotons.
School Grond Lucht Samenwerking.
De SGLS is, als Joint Organisatie Eenheid, onderdeel van het Opleidings- en Trainings Commando van de Landmacht waar militairen van alle krijgsmachtsdelen werken. De opdracht van de SGLS is het verzorgen van cursussen, voor de gehele krijgsmacht en NATO partners, in het vakgebied geïntegreerd Grond-Luchtoptreden en het daar waar mogelijk ondersteunen van trainingen en/of missies op dat gebied. Om deze opdracht uit te voeren beschikt de SGLS over twee instructiegroepen, de instructiegroep Fixed Wing (vliegtuigen) en de instructiegroep Rotary Wing (helikopters).
De belangrijkste cursussen van de instructiegroep Fixed Wing zijn gericht op Airspace Control (ASC), Airspace Management (ASM) en Air Operations (AIROPS), het opleiden van Air Liaison Officers (ALO) en Ground Liaison Officers (GLO), het opleiden en trainen van Forward Air Controllers (FAC) en het opleiden van Laser Operators. De belangrijkste cursussen van de instructiegroep Rotary Wing zijn gericht op heli handling, zoals Landing Point Finders (LPF), Landing Point Commanders (LPC) en Heli Handling Instructors (HHI),
alternatieve in- en uitstijgmethodes zoals abseilen, fastropen en spie-riggen met helikopters, samenwerking met gevechtshelikopters (Close Combat Attack oftewel CCA) en het uitvoeren van de benodigde currency-checks.
Bewapening.
De militairen van de 11 lmb beschikken over de volgende bewapening.
voertuigen.
Het Defensie Helikopter Commando maakt gebruik van een aantal types helikopters in de samenwerking met de Luchtmobiele Brigade.
De 11 Luchtmobiele Brigade maakt ook gebruik van 4 Lockheed C-130H en C-130H extended transport vliegtuigen van de Koninklijke Luchtmacht om parachute te springen.
Missies.
Sinds de oprichting van de brigade in 1992 heeft Luchtmobiel bijgedragen aan onderstaande missies.
