Slobeend.
De slobeend ("Anas clypeata") is een grondeleend uit de familie van de eendachtigen (anatidae). De vogel heeft een groot verspreidingsgebied in Noord-Amerika, noordelijk AziÃ« en Europa (zie kaartje).
Kenmerken.
Beide geslachten hebben een opvallende grote spatelvormige snavel. Het mannetje heeft een groene kop, een witte borst, roodbruine flanken, lichtblauwe voorvleugels en gele ogen. Het vrouwtje is bruin en met een groene vleugelspiegel en blauwe schouders.
Leefwijze.
De 50 cm lange eend 'ploegt' vaak met zijn brede snavel door het water om er voedsel uit te zeven. Hoewel hij een wat lompe indruk maakt is het een vogel die vaak en graag vliegt. Het voedsel bestaat uit waterplanten en kleine waterdieren.
Voortplanting.
Het legsel bestaat uit zeven tot tien groengele eieren, die door het wijfje gedurende 23 dagen worden bebroed
Status in Nederland en Vlaanderen.
In Nederland is hij plaatselijk een vrij talrijke broedvogel vooral bij enigszins brak water. Maar het aantal broedvogels vertoont schommelingen en het netto resultaat is een significante afname. Volgens SOVON waren er in 2007 circa 8500 broedparen in Nederland. De soort staat als "niet bedreigd" op de internationale Rode Lijst van de IUCN, maar valt wel onder het AEWA-verdrag. Omdat de afname in aantallen broedvogels toch zorgelijk is, werd soort in 2004 als "kwetsbaar" op de Nederlandse Rode Lijst gezet.
Als trekvogel komt de slobeend in vrij groot aantal voor in Nederland; dit aantal neemt toe.
In Bourgoyen-Ossemeersen, een natuurgebied binnen de grenzen van de Belgische stad Gent, verblijft regelmatig meer dan 1% van de Noordwest-Europese populatie van slobeenden. Hoewel er hoogstens 1000 slobeenden in Vlaanderen broeden, staat de soort daar niet op de Vlaamse Rode Lijst.
