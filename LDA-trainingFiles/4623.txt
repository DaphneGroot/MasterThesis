	Dordrechts Museum eert de Prins der Landschapschilders Met engelengeduld uitgewerkte idylle
	Van onze verslaggeefster
Judith Koelemeijer

DORDRECHT
De schilder B. C. Koekkoek (1803-1862) werd, na 'goed gedineerd te hebben', ooit z¢ luidruchtig in de trein, dat de aanwezige dames zich genoodzaakt zagen naar een andere wagon over te stappen en de conducteur hem moest waarschuwen: als hij en zijn vriend zich niet wat 'betamelyker' gedroegen, moesten zij de trein maar verlaten. Hierop, vertelt de kunstenaar Alexander Ver Heull, rukte hij zijn overjas los, wees op een rits van decoraties en riep uit: 'Ich bin der Ritter Koekkoek'
Je ziet de briesende Koekkoek voor je. Wie verwaardigde het hem, de 'Prins der Landschapschilders', de les te lezen? Hij, een man die met tal van ridderordes, gouden medailles en erelidmaatschappen was gelauwerd, werkte in opdracht van Koning Willem II en wiens romantische schilderijen al tijdens zijn leven riante bedragen opleverden.
'Koekkoek werd zo vertoornd', schrijft Ver Heull, 'dat hij den trein, hoewel deze in volle vaart was, wilde uitstappen, en niet dan met groote moeite en na heftige worsteling hiervan terug gehouden kon worden'.
De anecdote typeert niet alleen de man, maar ook zijn werk. Koekkoek wilde zijn toeschouwers verleiden, imponeren, verblinden. Zijn schilderijen zijn pronkstukken, waarop elk klaterend beekje, lieflijk herderinnetje, vredig grazende koe, vrolijke schaatsenrijder of pittoresk kappelletje zo fraai is neergezet dat de toeschouwer wel moet uitroepen: ach wat mooi, wat knap gedaan, wat is Gods wondere wereld toch prachtig!
In het Dordrechts Museum, waar het eerste grote overzicht van Koekkoeks werk in Nederland te zien is, ga je onwillekeurig met je neus bovenop de schilderijen staan. Nadat je blik eerst naar de immer lonkende verten is getrokken, tast je vervolgens de details van het panorama af: de met engelengeduld uitgewerkte bladeren, de grillige vorm van een tak, de rode pluim op het hoofdstel van een ezel. Afzonderlijke schilderijen blijven je zelden bij. Ze lijken te veel op elkaar.
Het zijn eindeloze variaties op dezelfde thema's: berg-, rivier- en boslandschappen, bij hooizomer of schaatswinter, die in je herinnering de vorm aannemen van n ideaalbeeld. Het zijn volmaakte toevluchtsoorden voor snel tevreden gestemde geesten.
Al in 1849 schreef een criticus in de Kunstkronijk: 'Kan't zijn dat zijne kunst te veel tot manier is overgegaan? Wij vinden er niet die frischheid in, die wij vroeger in eenig gewrocht van zijn hand bewonderden.' Of Koekkoek zich die kritiek heeft aangetrokken, is niet bekend. Het lijkt onwaarschijnlijk, gezien zijn niet aflatende produktie en populariteit. Tijdens zijn leven werden zijn schilderijen al zo vaak vervalst dat Koekkoek er een echtheidscertificaat bij moest leveren.
Barend Cornelis Koekkoek had alle reden zelfgenoegzaam te zijn. Hij was de oudste zoon van de gerenommeerde marineschilder Johannes Hermanus Koekkoek, verkocht als jong talent op de academie in Middelburg zijn tekeningen al voor  2,50 per stuk (ter vergelijking: de studiekosten bedroegen twee rijksdaalders per jaar) en kreeg van koning Willem I op zijn achttiende drie jaar lang een beurs van driehonderd gulden voor een opleiding aan de net geopende Koninklijke Academie van Beeldende Kunsten in Amsterdam.
Hij ontving zoals gezegd talrijke prijzen en medailles, stichtte een tekenacademie in het Duitse Kleef - waar hij vanaf 1834 een fraai onderkomen had, dicht bij zijn geliefde Rijn en Middelbergte. Hij vergezelde koning Willem II tijdens een reis naar Luxemburg, maakte in diens opdracht negen Luxemburgse schilderijen, en had ook koning Friedrich Wilhelm IV van Pruisen en tsaar Alexander II als klant.
Hij wordt gerekend tot de romantici, maar zijn romantiek is er een van het allerdegelijkste soort. Hij moest niets hebben van Duitse romantici als Caspar David Friedrich en Philipp Otto Runge, met hun symbolische, verheven en in zijn ogen valse natuurlandschappen. Hoewel Koekkoek zijn vergezichten naar hartelust componeerde en idealiseerde, ging hij ervan uit dat zijn motieven aan de werkelijkheid ontleend moesten zijn.
Natuurlijk, hij keek vaak de andere kant op, moffelde alles weg wat hem te lelijk of te eigentijds was. Maar de toeschouwer moest wel degelijk het idee krijgen dat hij naar een realistisch, zij het schilderachtig landschap keek; een 'bevallige leugen' zoals Koekkoek het zelf noemde. 'In de natuur kunnen wij niet dwalen, alles in haar is waar', schrijft hij. 'En de waarheid moet steeds den kunstenaar een heilige plicht zijn.'
Bij Koekkoek geen weltschmerz, door de goden bezielde, woeste gebergten of herosche, historische taferelen. Zijn romantiek bestaat uit het bij elkaar liegen van het ideale, pastorale landschap - zo'n beetje zoals de toen weer herontdekte zeventiende-eeuwse landschapschilders Jacob van Ruisdael en Jan van Goyen dat deden, maar dan nog fraaier. En vl zoeter.
Wat dat betreft zijn z'n tekeningen, waarvan in Dordrecht ook een groot aantal is te zien, een verademing. Murw geslagen door al te veel schone eiken, kabbelende beekjes en zonovergoten dalen, wordt een tekening als het Zelfportret uit 1825 alleen al door zijn gewoonheid intrigerend. Koekkoek heeft zichzelf trefzeker neergezet, met platte pet, sjaaltje en fronsende blik - als een jonge kunstenaar die niet hoeft te verblinden, slechts laat zien wat hij in de spiegel ziet.
Ongewild ga je in die tekeningen op zoek naar de andere kant van de al te zoete, Koekkoekse werkelijkheid. In zijn wereld blijken ook rovers en bandieten te bestaan, constateer je opgelucht, - er staat een geweer tegen een rots en dorpspleinen worden bevolkt door dronkelappen en kermisgasten.
Koekkoek heeft het ongetwijfeld nooit zo bedoeld, en als bevooroordeelde twintigste-eeuwer mag je het vast niet zo zien, maar na de protserige medailleparade kan een simpele schets van een bootje op de Maas - een studie die hij ergens onderweg razendsnel gemaakt moet hebben - veelzeggender zijn dan een boslandschap vol rosegekleurde, jubelende eeuwigheid.
Tentoonstelling: B.C. Koekkoek (1803-1862), 'Prins der landschapschilders'. Dordrechts Museum, tot en met 31 augustus.

Foto
	B.C. Koekoek: Gezicht op het Rijndal, 1843. Buste van Koekoek, 1844.

