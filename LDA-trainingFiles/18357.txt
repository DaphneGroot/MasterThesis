Billy Idol.
William Michael Albert Broad (Middlesex, 30 november 1955), beter bekend onder zijn artiestennaam Billy Idol, is een van origine Britse zanger, maar nu vooral werkzaam in de Verenigde Staten.
Biografie.
Idol maakte in zijn jeugd, samen met onder andere Siouxsie Sioux, deel uit van het "Bromley contingent". Deze jeugdgroep bestond uit trouwe volgelingen van de Sex Pistols. Uit deze jeugdgroep zijn meerdere bands gevormd, Chelsea, Generation X, Siouxsie and the Banshees, het latere Sigue Sigue Sputnik.
Billy Idol was de zanger van Generation X (later verkort tot Gen X) die in Engeland een hit had met "Wild Youth" en bij live-optredens John Lennons "Gimme Some Truth" coverde. Na de breuk van Gen X ging Idol solo en verhuisde hij naar de Verenigde Staten waar hij tot op de dag van vandaag woont en werkt.
Zijn punkrock sloeg daar erg aan; na zijn eerste solohit "Dancing With Myself" (in 1982 vertaald door De Kreuners) maakte hij een reeks albums met gitarist Steve Stevens.
Na het niet goed ontvangen album "Cyberpunk" uit 1993 en een bijna fatale overdosis in 1994 nam hij in het VH1-programma "Storytellers" de gelijknamige live-dvd/cd op met akoestische versies van onder andere zijn hits; "Cradle of Love", "Sweet Sixteen", "Don't Need a Gun" en "White wedding".
In 2005 kwam er na ca. 12 jaar een nieuw album, "The Devil's Playground" waarop Steve Stevens als vanouds zijn medewerking verleent. Zowel het album als de tour, die Noord-Amerika en Europa aandeed, werden bijzonder goed ontvangen.
Tijdens deze tournee deed Idol Nederland aan met twee concerten; één in een uitverkocht Paradiso op 7 juni 2005 en één in de Heineken Music Hall op 7 december 2005.
In oktober 2014 verscheen het album "Kings & Queens of the Underground" waarop de zanger ondermeer samenwerkte met producer Trevor Horn en diens Buggles-collega Geoff Downes. Tevens bracht hij zijn biografie uit; "Dancing With Myself"
