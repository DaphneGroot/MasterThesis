	Hoogleraar etnische studies wil nieuw migratiebeleid 'Nederland moet weer gastarbeiders opnemen'
	Van onze verslaggever
Jeroen Trommelen

AMSTERDAM
Het wordt tijd om in Nederland weer een echt immigratiebeleid te gaan voeren, vindt prof. dr. R. Penninx, hoogleraar etnische studies aan de Universiteit van Amsterdam. Nederland moet weer een immigratieland zijn waar buitenlanders een baan vinden, desnoods tijdelijk als gastarbeider. Net als in de jaren zestig.
In plaats van immigranten buiten de deur te houden, zoals nu krampachtig wordt geprobeerd, moet hun komst volgens Penninx worden gereguleerd. Bijvoorbeeld door jaarlijks 'quota' vast te stellen voor het aantal buitenlanders dat hier welkom is. De hoogleraar denkt aan zo'n 25 duizend personen per jaar.
Het idee van dergelijke quota is niet nieuw. Vijf jaar geleden werd het al bepleit door minister Pronk voor Ontwikkelingssamenwerking. Penninx en twee collega-onderzoekers van het Instituut voor Migratie en Etnische Studies (IMES) hebben het onlangs voor het eerst uitgewerkt in opdracht van de tijdelijke wetenschappelijke commissie Minderhedenbeleid. Hun rapport werd aangeboden aan minister Dijkstal van Binnenlandse Zaken.
Dat gebeurde zonder de minste ophef of rumoer, wat opmerkelijk is. Wanneer Dijkstal de gedachten van Penninx overneemt, zou radicaal worden gebroken met het migratiebeleid van de afgelopen twintig jaar. Dat zou Penninx toejuichen: 'Het huidige systeem van toelating en uitzetting is dolgedraaid. Het werkt niet. Wanneer over twee jaar het aantal asielzoekers sterk zou stijgen, belanden we in dezelfde problemen als voorheen.'
De betrekkelijke rust die nu heerst op migratiegebied, moet volgens hem worden gebruikt om het roer om te gooien. De 'beperkte reguliere arbeidsimmigratie' geniet Penninx' voorkeur, vanwege de veronderstelde positieve bijeffecten. Wanneer Nederland weer formeel 'gastarbeiders' gaat toelaten, zal dat een daling veroorzaken van zowel het aantal illegalen als van de hoeveelheid pseudo-asielverzoeken.
Het bewijs voor die stelling vindt Penninx in Duitsland, vooral in de manier waarop daar de toelating van Aussiedler (etnische Duitsers uit buurstaten) is geregeld. 'De manier waarop men dat heeft aangepakt, is psychologisch interessant. De Duitse regering heeft gezegd dat ze niet zullen ophouden met het opnemen van die Aussiedler, maar dat men geen ruimte had voor 400 duizend per jaar. Er is een wachtlijst ingesteld. Die heeft geleid tot een betere organisatie en een betere discipline.'
Een land dat immigratiequota introduceert, hoeft zich bovendien niet te schamen voor strenge maatregelen tegen illegale migranten en ongegronde asielaanvragen, zegt Penninx. Zulke strenge maatregelen kunnen veel beter dan voorheen worden gelegitimeerd; zowel naar de eigen bevolking als naar de immigranten en hun thuislanden.
Dat klinkt haast te mooi om waar te zijn. De half miljoen werkzoekenden in Nederland worden in de studie van Penninx nauwelijks genoemd, en ook de 20 procent werkloosheid onder allochtonen blijft in relatie tot de immigratiequota onbesproken. Hoe moeten al die buitenlanders aan de slag?
De hoogleraar heeft er geen sluitend antwoord op. 'Het ideale model hebben we niet gevonden', geeft hij toe. Op korte termijn zouden quota tot nog grotere werkloosheid kunnen leiden. En 'persoonlijk' vindt hij het heel wenselijk om geregistreerde werklozen in te zetten, in plaats van nieuwe migranten.
Op middellange termijn is Penninx zekerder van zijn zaak. 'Wanneer in de toekomst gaten vallen in de arbeidsmarkt, kun je daar via immigratiequota direct op reageren.' Vanwege de vergrijzing zal in Nederland binnen 축축n generatie de behoefte aan buitenlandse arbeidskrachten weer toenemen. Tegen die tijd zal de hele arbeidsmarkt trouwens flexibeler werken. 'En je moet niet denken dat het alleen om laagbetaalde banen gaat. In Amerika bestaat nu al een quotum voor 30 duizend Indiase computerspecialisten per jaar.'
Het jaarlijkse, vrij toe te laten quotum immigranten voor Nederland zou volgens Penninx rond de 25 duizend kunnen liggen. Dat is ongeveer een kwart van het aantal immigranten dat hier, met een beroep op de bestaande regels, in 1996 arriveerde.
Psychologisch maakt het een groot verschil wanneer immigratie geregeld en dus 'wenselijk' is, betoogt Penninx. 'De hausse in immigratieproblemen, zoals zich die in 1993 in Nederland en Duitsland heeft voorgedaan, heeft een enorm effect op de buitenlanders die hier al zijn, en indirect ook op de groei van extreem-rechtse bewegingen.'
Afgezet tegen 15 miljoen Nederlanders is een jaarlijks quotum van 25 duizend niet veel, vindt hij. 'Dat aantal leidt op korte termijn nauwelijks tot bevolkingsaanwas. Het is wel hoog genoeg om in 축축n klap een geloofwaardig nieuw beleid te maken en een politieke discussie te beginnen over migratie.'

Foto
	Prof. dr. R. Penninx. FOTO GUUS DUBBELMAN - DE VOLKSKRANT

