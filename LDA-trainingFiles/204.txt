	CFO eist 4 procent meer loon voor ambtenarencao
	Van onze verslaggever
AMSTERDAM
De christelijke ambtenarenbond CFO eist een loonsverhoging van 4 procent voor de nieuwe cao van het rijkspersoneel. Onder deze cao vallen 111 duizend ambtenaren. De looneis van de CFO is uitzonderlijk hoog: de FNV-bonden eisen maximaal 3 procent meer loon.
De ambtenarencao loopt op 30 maart af. De CFO eist voor het eerste jaar een verhoging van 4 procent. Mocht er een tweejarige cao komen, dan wil de bond tussen april 1998 en maart 1997 er nog eens 3,5 procent bij. De CFO noemt de looneis volkomen legitiem. 'De voorspoedige economische ontwikkeling in Nederland is mede te danken aan de vele ambtenaren die zich in hun werk hiervoor hebben ingezet', zegt CFO-onderhandelaar J. Anneveld.
De leden van de FNV-bond Abvakabo beperken hun looneis tot 3 procent, het maximum bij de FNV-bonden. Wel willen de Abvakabo-leden daar bovenop een structurele verhoging van de eindejaarsuitkering. Het percentage daarvan staat nog niet vast.


