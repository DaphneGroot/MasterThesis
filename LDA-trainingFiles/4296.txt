	In dat lijf heeft nooit een hart geklopt Het Grand Palais in Parijs toont tien eeuwen Khmer-cultuur uit Cambodja
	WANNEER ZOU Boeddha toch zo zorgwekkend zijn aangekomen? Wat is er precies gebeurd dat hij er vandaag de dag steevast uitziet als zo'n ijselijke dikzak, die volgens de leer dan wel immobiel mag zijn vanwege de diepe gedachten waaraan hij zich geheel heeft overgegeven, maar die naar de waarneming van een beetje een scepticus toch vooral niet meer van zijn plaats kan komen doordat hij daarbij gehinderd zou worden door die enorme vetrollen op zijn buik.
Het kan zijn dat het tot op grote hoogte een modieuze vraag is, ingegeven door de heersende westerse overgevoeligheid voor overgewicht, maar het is oog en oog met een selectie historische representaties van zijn gestalte tegelijkertijd een onontkoombare vraag.
Het lijkt wel alsof er sprake is van twee Boeddha's: Boeddha en de Boeddha. De een een profeet met menselijke trekjes, een godsdienststichter weliswaar, maar toch een met een geschiedenis, met individuele karakteristieken; de ander bovenal een symbool, een tot icoon gestold wezen, waarvan de formele en gecanoniseerde kenmerken veel belangrijker zijn dan de particulariteiten.
Op de tentoonstelling Angkor et dix sicles d'art khmer, die in minzame eendracht is samengesteld door Fransen en Cambodjanen in het Grand Palais in Parijs, staan bij herhaling reeksen uit steen gehouwen beeltenissen van Boeddha opgesteld. Ze bestrijken samen een periode van meer dan duizend jaar en laten, naast hun individuele schoonheid, de geschiedenis van een canonisering zien, van de ontwikkeling van een oorspronkelijk en nog lang niet uitgekristalliseerd idee naar een vorm die voor nu en alle eeuwigheid niet meer veranderd kan worden.
Het is in al zijn eigenaardigheid het verhaal van veel godsdiensten: ooit heeft iemand Jezus die baard gegeven, die sluike, dunne beharing tot vlakbij zijn jukbeenderen, en er is op enigerlei onachterhaalbaar moment een kunstenaar geweest die hem als eerste die vormeloze soepjurk heeft aangetrokken, ook al kunnen wij die kunstenaar niet meer aanwijzen.
Het merkwaardige is dat dat toentertijd een keuze geweest moet zijn, n mogelijkheid uit vele, maar dat die keuze dwingend is gebleken: eenmaal een baard, nooit meer een scheerapparaat, eenmaal een jurk, nooit meer een pak - en eenmaal een buik, nooit meer in de Roman chair.
Zo Jezus, zo Boeddha - het is een onomkeerbare ontwikkeling, die uitgedrukt wordt door dat bepaalde lidwoord dat zich als een uniek bepalende omschrijving gaat gedragen: de Christus, de Boeddha. Beiden werden ze in de loop van de geschiedenis tot onderwerp van de kunstgeschiedenis, en werden ze gedepersonifieerd tot figuur, ontdaan van alles wat hen tot mens zou maken.
De verbeelding maakte aanvankelijk iets dat nog een afbeelding zou kunnen zijn, maar de verbeelding werd traditie en de traditie schiep min of meer gelijkvormige beelden en strikte regels waaraan die beelden moesten gehoorzamen.
Niet dat die vroegste Boeddha-beelden uit de Cambodjaanse Khmer-cultuur de indruk maken direct naar het leven en de gestalte van die ene godsdienststichter geciseleerd te zijn, het model in de ene hoek van de werkplaats, de kunstenaar in de andere. Maar ze leggen stuk voor stuk getuigenis af van een zekere interpretatievrijheid.
Er moet in de zesde- en zevende eeuw van onze jaartelling, de periode die in de Khmer-cultuur de pre-Angkoriaanse heet, weliswaar al een bepaalde reverentie hebben bestaan voor de figuur van Boeddha. Er moet zelfs al sprake zijn geweest van een bepaalde iconologische opvatting over de wijze waarop hij moest worden uitgebeeld, maar het lijkt daarbij te gaan om een opvatting die meer met artistieke regels te maken had dan met de beperkingen die voortvloeien uit godsdienstige leerstelligheden.
De vroege Khmer-beeldhouwkunst presenteert zich als een autonome kunst, met hoge en strenge artistieke idealen, en niet als religieuze kunst, die immers bijna altijd snel vervalt tot clichmatigheid en uiteindelijk tot kitsch.
Wat voor de Boeddha-beelden geldt, geldt al evenzeer voor de beelden van figuren uit het Hindoesme, afkomstig uit dezelfde cultuur. Alleen dat gegeven is al veelzeggend: de godsdienstigheid die ten tijde van het koninkrijk van Funan en dat van Zhenla - tot aan het begin van de negende eeuw - krachtig genoeg geweest moet zijn om opdracht te geven voor het maken van al die beelden, was tegelijkertijd diffuus genoeg om figuren uit verschillende religieuze richtingen naast elkaar te kunnen verdragen. Het is die dunne opvatting, dat kennelijk geheel ontbreken van dogmatische schermutselingen, die de Khmer-beelden hun ongelofelijke zeggingskracht verleent.
Het is het best te zien aan twee vroege beelden van Avalokitevara, beide uit het eind van de zevende-, het begin van de achtste eeuw. Avalokitevara, de 'heer der werelden' of de 'heer die van boven op ons neerkijkt', is een populaire figuur uit het Mahayana-Boeddhisme, maar dat doet er eigenlijk niet eens zoveel toe. Beide beelden zijn een kleine twee meter groot, en dat betekent in die culturen dat ze vermoedelijk letterlijk op hun publiek hebben neergekeken: hun positie en hun functie blijken uit hun postuur.
Daar blijft het wat hun religieuze bedoelingen bij, al gaat in hun uitdrukking een weelde aan mythologische associaties schuil. Waar het echter om gaat is dat die associaties in dit stadium van hun geschiedenis nog een zekere vrijblijvendheid kennen. Ze zijn optioneel, en niet gestandaardiseerd. Daardoor kan de schoonheid van hun gestalte het nog met gemak winnen van de gehoorzaamheid waarmee ze gemaakt zijn.
Ze zijn alletwee van een weergaloze elegantie, maar het wonderlijke is, dat ze, ondanks hun gemeenschappelijke herkomst en de eenheid van hun onderwerp, afkomstig lijken uit twee verschillende culturen. Bij die uit Tan-long, de gecompliceerdste van de twee, is het alsof er iemand aan het werk is geweest die de grondbeginselen van de Boeddhistische beeldhouwkunst zat uit te dokteren. Tot en met de zittende Boeddha in zijn hoofdtooi toe zijn alle stilistische kenmerken uit die kunst er al in aanwezig - maar onnadrukkelijk, voorzichtig, als ging het eerder om een suggestie dan om een opvatting, was het eerder de bedoeling een mogelijkheid te onderzoeken dan om te voldoen aan de regels voor hoe je zo'n personage hoorde uit te beelden.
Door zijn beeldhouwkunstige sierlijkheid zijn de associaties met Griekse beeldhouwkunst onvermijdelijk; het is dat spel tussen code en individualiteit, tussen normbesef en improvisatie, dat het, net als die vroeg-Griekse beelden, zo onweerstaanbaar maakt.
De Avalokitevara van onbekende herkomst uit de vroege achtste eeuw daarentegen doet denken aan een zonderlinge mengvorm tussen Chinese en Egyptische noties: de stilering van de tors en zelfs van de Boeddha die ook hier in het hoofddeksel is opgenomen, is streng en verheven. In dat lijf heeft nooit een hart geklopt, dat hoofd is voor verheven gedachten geboren - en het staat nog te bezien of het wel geboren is.
In de bronzen beelden uit de erop volgende periode, die van de vorsten Jayavarman en Suryavarman (met evenveel indicerende toevoegingen in Romeinse cijfers als onze Karels en Willemen), een periode die tot het midden van de dertiende eeuw duurt, krijgt het stollingsproces dat van gebeeldhouwde figuren beelden maakt, zijn beslag. Er wordt een code ontwikkeld en zodra die kennelijk voltooid is, wordt eraan gehoorzaamd. Het gevolg is een tanende kracht voor het kunstwerk, een achteruitgang aan artisticiteit die uiteindelijk de totale teloorgang ervan wordt.
De Fransen zouden de Fransen niet zijn als ze deze tentoonstelling niet aanwendden om uit te leggen dat dat proces veroorzaakt is door de allengs centralistischer wordende staat. De ontwikkeling van de Khmer-kunst loopt wat hen betreft parallel met de stichting van het rijk van Angkor, in de negende eeuw.
Zoals het verval van die kunst onlosmakelijk verbonden is met de val van Angkor in de dertiende eeuw en de verovering van de door de successieve Jayavarmans gebouwde heiligdommen door de Siamese legers. Een versterkt en centralistisch staatsgezag, dat zich bedient van een godsdienst om eenheid in het rijk te bewerkstelligen: de Fransen weten sinds bij hen Clovis zich christelijk liet dopen zelf welke gevolgen dat voor de kunst heeft.
Wat dat betreft lijkt Angkor et dix sicles d'art khmer een poging orde te scheppen zowel in een pijnlijke koloniale geschiedenis, als in de geschiedenis van een eigen cultuurpolitiek.
Angkor et dix sicles d'art khmer. Grand Palais, tot en met 26 mei. Catalogus: FF 350,-.

Foto
	Avalokitevara, circa eerste helft van de achtste eeuw. Avalokitevara, midden zevende, begin achtste eeuw.

