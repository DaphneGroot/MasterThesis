	MiddagEditie is intelligente binnenkomer
	MiddagEditie. Nederland 3, 12.07 uur.
Op Nederland 3 is voor wakker Nederland in de ochtend niets te beleven. Geen herhalingen, slechts Teletekst. Maar tegen twaalven gaat de klok tikken alsof het elke middag oudjaar is. Dan komt Frits Spits uitgebreid per STER-reclame vragen om over te schakelen naar zijn spannende radioprogramma Tijd voor Twee.
Wie dit alles stocijns over zich laat komen, verwacht het Angelus, maar wordt beloond met MiddagEditie, de gezamenlijke brunch van VARA en VPRO. En dat is een plezierige, vooral ook intelligente binnenkomer, waar de waan van de dag met een laconieke blik wordt bekeken.
Harmke Pijpers kreeg een oud-hooligan op bezoek. Ze bekeek het stuk basalt met bewonderend afgrijzen, alsof zij dacht dat voor haar ogen een versteend uitwerpsel veranderde in mens. 'Ik vind het onbegrijpelijk, hoor.' En de oud-strijder toonde zijn menselijke kant. 'Aha, ruwe bolster, blanke pit. Nou, het beste met de blanke pit.' Voor malloten noch ministers is zij bang en zij blijft verzot op het klassieke lied. Had zij dus toch operazangeres willen worden?
Bij MiddagEditie presenteren hele of halve journalisten en ieder voert het gesprek met wie aanschuift op zijn eigen manier. Inge Diepman doet het met haar ogen. Zij verandert van oogopslag, knippert n of twee keer en de ondervraagden van beide seksen vertellen wat Inge niet met zoveel woorden durfde vragen. Als er eenmaal dat oogcontact is, is zij meer op haar gemak dan bij Herexamen. Zij is leergierig.
Jeroen Kramer, met wit T-shirt en zwart colbert, is de jonge rechter met toga en bef uit een serie van een ander net. Hij heeft blonde lokken en bestudeert diepzinnig, met de pen in de hand, het gerechtelijk dossier; niet te verwarren met het spiekbriefje van de interviewer. Zijn gebaren zijn, reeds op jeugdige leeftijd, vaderlijk en vol gezag.
Maar de moeder van MiddagEditie is Hanneke Groenteman, die altijd weer haar verwondering uit met verzuchtingen als 'nou ja' of het nog simpelere 'oh'. Die opmerkingen maakt Groenteman bij voorkeur als zij zelf niet in beeld is, maar de ondervraagde des temeer. En dat biedt soms prachtig drama. Als geen ander toont zij dat de belevingswereld van de geinterviewde z¢ totaal anders kan zijn dan de hare. En dat geeft het gesprek verrassende wendingen.
De kracht van MiddagEditie is dat de gasten niet zijn gekozen om hun krachtige standpunten, maar om wat filosoferend aan het raam de dingen van de dag door te nemen. Achter het glas rijdt de tram, fietsen mensen, schijnt de zon of regent het.
Alsof de camera wil laten zien dat er sinds Breitner niet zo heel veel is veranderd. Als de brandweer langsvliegt en een bom ontploft, desnoods ver weg in Tel Aviv, wordt meteen overgeschakeld. Niet, zo lijkt het, vanwege het nieuws, maar uit spontane betrokkenheid. En dan gaat het ook wel eens lekker fout.
Vanmiddag presenteert Felix Meurders het programma, een echte journalist.
Peter Brusse

Foto
	Felix Meurders (links) en Harmke Pijpers van MiddagEditie.

