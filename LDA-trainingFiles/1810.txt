	Unilever vecht in het hol van de leeuw voor eigen ijsverkopen
	Unilever gaat in de clinch met de Italiaanse autoriteiten over de distributie van ijs. De Italianen willen een einde maken aan de regel die Unilever de kiosken en verkooppunten oplegt, om alleen zijn ijs te verkopen. Ook Unilevers Zwitserse concurrent Nestle bedient zich van deze werkwijze.
Unilever zet nu zijn hakken in het zand. 'Wij zijn verrast', reageert een woordvoerder. 'We zijn ervan overtuigd dat we correct handelen en dat de contracten legaal zijn. We zullen onze positie verdedigen en een discussie met de autoriteiten aangaan.'
Volgens Unilever komt de distributiemethode de ijsconsument ten goede. 'Onze wijze van opereren draagt bij tot een goede en gezonde ijsmarkt ten behoeve van de consument. Niet alleen als het gaat om de prijzen. De ijsprijzen in Italie behoren tot de laagste in Europa. Ook de service en de kwaliteit van het product worden erdoor bevorderd.'
De Italiaanse anti-trustautoriteiten becijferen dat 162 duizend kiosken met dergelijke exclusieve contracten te maken hebben. Dit kanaal is goeg voor 73 procent van de consumptie-ijsmarkt.
Unilever is ook nog steeds met de Europese Commissie en met concurrent Mars in gevecht over een soortgelijk probleem in Ierland. Het Brits-Nederlandse concern biedt zijn ijboertjes gratis aan, op voorwaarde dat zijn dan alleen ijs van Unilever - in dit geval HB Ice Cream - verkopen. Mars wil zijn ijsjes ook in de kist, maar Unilever weigert dat. Enkele maanden terug maakte Brussel bekend het distributieprobleem nog eens te gaan onderzoeken.

