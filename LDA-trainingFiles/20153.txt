Gérard Depardieu.
Gérard Xavier Marcel Depardieu (Châteauroux, 27 december 1948) is een Frans filmacteur. In 2013 werd hij genaturaliseerd tot Rus.
Biografie.
Hij is leerling geweest van Jean-Laurent Cochet. Van 1970 tot 1996 was hij getrouwd met de actrice Élisabeth Guignot; ze zijn de ouders van de acteurs Guillaume Depardieu, die in 2008 overleed, en Julie Depardieu. De Franse acteur verhuisde in 2012 naar België.
Depardieu won verschillende prestigieuze Franse en internationale prijzen. In 1990 werd hij genomineerd voor een Academy Award voor beste acteur voor zijn titelrol in "Cyrano de Bergerac".
Controverse.
Op 16 augustus 2011 liep een CityJet-vlucht van Parijs naar Dublin anderhalf uur vertraging op omdat een licht aangeschoten Depardieu vlak voor vertrek in het gangpad zou hebben geplast. Hij maakte er een satirisch filmpje over.
Depardieu met de Russische president Poetin (2013)
In december 2012 kreeg Depardieu kritiek omdat hij een huis kocht in Néchin in België om de nieuwe Franse belasting op topinkomens te ontwijken. De Franse eerste minister Jean-Marc Ayrault noemde dit op France 2 "meelijwekkend". Daarop verklaarde Depardieu dat hij zijn Frans paspoort zou inleveren en Belg wilde worden. Op 3 januari 2013 werd hij Russisch staatsburger. De bezittingen van Depardieu zijn 120 miljoen dollar waard.
De Franse pers is helemaal klaar met de "nieuwe Rus uit België" en het weekblad "Les Inrockuptibles" zette in januari 2013 een overlijdensbericht op de cover.
De controverse rond Depardieu werd versterkt doordat hem in 2015 de hoofdrol werd toebedeeld in de Netflix-serie Marseille. In deze serie die sinds 6 mei 2016 wereldwijd te zien is, speelt Depardieu de aan cocaïne verslaafde, machtsbeluste burgemeester van Marseille.
