	Friesland verwacht invasie van Hollanders 
	Van onze verslaggever
Wio Joustra

LEEUWARDEN
Friesland verwacht zaterdag, de dag van de vijftiende Elfstedentocht, een invasie van een half tot driekwart miljoen 'Hollanders'. Onmiddellijk nadat Henk Kroes, voorzitter van de Vereniging 'De Friesche Elf Steden', donderdagochtend het verlossende 'it giet oan' had uitgesproken, brak in het hele land de elfstedenkoorts uit.
Friesland doet er alles aan om het evenement in goede banen te leiden. Volgens commissaris der koningin L. Hermans is er een tour de force nodig. De Friese autoriteiten houden rekening met het risico van een grootscheepse verstoring van de openbare orde. In 1985 was de Elfstedentocht nog één groot volksfeest, maar aan de tocht van 1986 denken de Friezen vanwege de vele vernielingen en rellerige sfeer in diverse steden met afschuw terug.
Duizenden mensen, vooral jongeren, worden in de loop van vandaag al in de Friese hoofdstad verwacht voor 'de nacht van Leeuwarden'. In vier grote tenten en drie theaters in de stad wordt gefeest. Daar worden doorlopende optredens georganiseerd van bands en artiesten. Stadsschouwburg De Harmonie is vrijdag en zaterdag het toneel van 'Het Grote Elfstedenfeest' met speciale uitzendingen van radio en tv. De horeca is de hele nacht open. Leeuwarden zal afgesloten zijn voor gemotoriseerd verkeer.
Er worden elfhonderd politieagenten ingezet om de orde te handhaven. Eventueel kan er streng worden opgetreden tegen relschoppers. De zestien gemeenten langs de route hebben een noodverordening klaarliggen, waardoor ordemaatregelen tegen bijvoorbeeld zwartrijders gemakkelijk kunnen worden gecoördineerd.
Hoofdofficier van justitie H. Brouwer: 'We gaan uit van de sportiviteit van mensen. Maar we kunnen krachtig optreden door middel van onze spoedprocedure. In vier van de elf steden, Sneek, Harlingen, Dokkum en Leeuwarden, zitten zaterdag officieren van justitie en parket-secretarissen, om eventuele strafbare feiten onmiddellijk te kunnen behandelen.'
De Friese ziekenhuizen hebben donderdag hun crisis-scenario's uit de kast gehaald. De GGD in Leeuwarden verwacht dat het grote gevaar in de nacht van vrijdag op zaterdag een combinatie van overmatig alcoholgebruik en onderkoeling zal zijn. Op de dag van de tocht zijn de ziekenhuizen vooral ingesteld op spoedeisende hulp. De EHBO richt bij de finish op de Bonkevaart een noodhospitaal in voor schaatsers met fysieke problemen.
De luchtmacht stelt acht helikopters beschikbaar, waarvan twee kunnen worden gebruikt voor medische noodgevallen. De landmacht zet driehonderd man in: verbindingsdeskundigen, personeel van de genie en van de geneeskundige dienst.
Vrijdagnacht blijft er in de hele provincie geen bed onbeslapen. Hotels in de elf steden zijn volgeboekt, evenals een groot aantal parken met honderden recreatiebungalows. Een deel van de bijna twintigduizend deelnemers aan de tocht slaapt bij particulieren in Leeuwarden en omgeving. 'Het aanbod zal de vraag ruimschoots overtreffen', aldus de gemeente Leeuwarden. 'Wie vandaag bij de inschrijving meldt dat hij nog geen slaapplaats heeft, krijgt van ons een kaartje met een logeeradres.'
De NS zetten op vrijdag en vrijdagnacht extra treinen in naar Leeuwarden vanuit Utrecht, Groningen, Enschede en Nijmegen. De Friese busmaatschappij Veonn zet honderd extra bussen in, waaronder speciale elfstedenpendels naar onder meer de finish op de Bonkevaart en naar Bartlehiem. Veonn en NS verkopen speciale buttons voor 12,50 gulden waarmee zaterdag op de elfstedenroute onbeperkt kan worden gereisd.
De PTT heeft vijf extra steunzenders in gereedheid gebracht. En er worden honderden extra lijnen en dertig telefooncellen aangelegd voor de vijftienhonderd vertegenwoordigers van de media uit binnen- en buitenland. Langs de route komen twintig extra telefooncellen.

