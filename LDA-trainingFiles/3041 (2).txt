Prijs van de Nederlandse Kinderjury.
De Prijs van de Nederlandse Kinderjury is een literatuurprijs die jaarlijks door de Stichting CPNB wordt toegekend aan de beste in het Nederlands verschenen kinderboeken.
De Prijs.
Anders dan bij bijvoorbeeld de Gouden Griffel en aanverwante prijzen voor kinderliteratuur, wordt de Prijs van de Nederlandse Kinderjury niet door een vakjury toegekend. Alle kinderen tussen zes en twaalf jaar kunnen hun stem uitbrengen door een formulier in te vullen bij de boekwinkel, bibliotheek of school en via het internet. Voor de prijs komt zowel oorspronkelijk Nederlandstalig als in het Nederlands vertaald werk in aanmerking.
De Nederlandse Kinderjury van het betreffende jaar beslist welke boeken uit het voorgaande jaar de beste zijn. De genomineerde boeken zijn te herkennen aan het Kinderjurylogo in het boek.
Niet alleen maken verhaalboeken een kans, maar ook prentenboeken, gedichtenbundels, bloemlezingen en informatieve boeken.
Tot en met 1997 werd ook een prijs toegekend in de leeftijdscategorie 13 tot en met 16 jaar. Sinds 1998 is de naam van deze prijs veranderd in Prijs van de Jonge Jury.
In 2002 werd in verband met het 15-jarig bestaan van de prijs eenmalig het beste kinderboek aller tijden gekozen worden. In de top vijf die hieruit voortkwam, zaten vier boeken uit de serie Harry Potter van J.K. Rowling.
In 2011 werd voor het eerst een Pluim ingesteld, een prijs die wordt uitgereikt door de senaatsleden. Deze werd gewonnen door Tosca Menten voor haar boek "Dummie de Mummie en de tombe van Achnetoet". In 2013 werd voor het eerst zowel de prijs als de pluim uitgereikt aan dezelfde schrijver. Deze werden gewonnen door Manon Sikkel voor haar boek "Voor wie doe jij een moord? Door IzzyLove".
