	Liberale Eurofractieleider De Vries ziet nieuwe uitdaging voor EU; 'Doel is stabiliteit in heel Europa'
	Van onze correspondent
Peter de Graaf

BRUSSEL
Sinds de val van de Muur staat de Europese Unie voor een nieuwe historische uitdaging, meent Gijs de Vries: 'Het verzoeningsproces dat in West-Europa een succes was, strekt zich nu uit naar Oost-Europa. Bij de uitbreiding van de Unie gaat het om de veiligheid en stabiliteit van heel Europa.'
Die boodschap moeten de Europese regeringsleiders uitdragen op de komende top in Luxemburg. De Europese verzoening is de nieuwe essentie van de Europese Unie. Maar dat hoofddoel dreigt te worden overschaduwd door de discussies over de vraag met welke landen de EU begin volgend jaar wel gaat onderhandelen over toetreding en met welke nog niet.
'Deze top wordt de belangrijkste sinds jaren. Maar de startvraag is eigenlijk niet interessant, net zo min als alle semantische acrobatiek om te voorkomen dat landen die niet meteen worden uitverkoren zich gepasseerd voelen.
'De EU staat open voor landen die aan de voorwaarden voldoen. Maar die voorwaarden zijn niet mals. Democratische stabiliteit en respect voor de mensenrechten zijn hoge drempels, waaraan bijvoorbeeld Slowakije en Turkije nog bij lange na niet voldoen. Maar let wel: wij selecteren niet, die landen moeten zichzelf selecteren. Dat wordt wel eens vergeten.'
De Vries steunt het voorstel van de Europese Commissie om de toetredingsonderhandelingen te beginnen met vijf Oost-Europese landen (Polen, Hongarije, Tsjechi, Sloveni en Estland). Maar dat zegt nog niets over de kansen van de achterblijvers, die in een speciale Europese Conferentie alvast voorzichtig worden voorbereid op het EU-lidmaatschap.
'Uiteindelijk gaat het erom in welk tempo landen kunnen voldoen aan de voorwaarden. In de achterhoede kan zich gemakkelijk een inhaaloperatie voordoen. Ik sluit niet uit dat een land als Litouwen sneller vooruitgang boekt dan Polen, dat nog door heel wat zure appels moet heen bijten om zijn doel te bereiken.'
De Vries (41) zit al sinds 1984 in het Europees Parlement. Hij is gefascineerd door de culturele verscheidenheid van Europa en windt zich vaak op over het gebrek aan Europese bezieling in de lidstaten. Drie jaar geleden werd hij gevraagd om staatssecretaris van Defensie te worden in het paarse kabinet. De Vries bedankte voor de eer. Hij was enige weken daarvoor tot liberaal fractievoorzitter in het Europees Parlement gekozen en vond het 'niet zuiver' om die belangrijke functie zomaar weer op te geven.
- Waarom doet de EU zo moeilijk en begint ze niet gewoon onderhandelingen met alle kandidaten? Dan blijkt in de loop van de onderhandelingen wel welke landen het eerst rijp zijn voor toetreding.
'Maar daarmee worden valse verwachtingen gewekt. Dan komt de klap straks nog harder aan als blijkt dat het ene land nog lang niet aan de voorwaarden voldoet en het andere land al is toegetreden.
'In Oost-Europa bestaan veel misverstanden over wat het EU-lidmaatschap precies voorstelt. Men ziet de EU soms als een kleine Raad van Europa, een overlegorgaan van regeringen. Toen ik in Roemeni was, zeiden mensen tegen me: we zijn toch democratisch, waarom kunnen we dan geen lid worden?
'Maar de Unie bindt niet louter regeringen, ze bindt hele samenlevingen, van milieupolitiek tot gelijke behandeling van mannen en vrouwen. Het EU-lidmaatschap is veel ingrijpender dan menigeen in Oost-Europa zich voorstelt.
'Daarom is het goed om die duidelijkheid nu al te geven. Een land als Bulgarije is nog ver verwijderd van de EU-criteria. Het is belangrijk dat zo'n land dat ook weet, niet alleen om geen valse illusies te wekken, maar ook als impuls om hervormingen door te voeren.'
- De grote vraag op de komende top is hoe Europa zal omgaan met Turkije.
'Het belangrijkste nut van de Europese Conferentie is de intensivering van de politieke dialoog met Turkije. Ik hoop dat Griekenland de verleiding kan weerstaan om de EU-top te gijzelen met haar eisen jegens de Turken. Turkije is een belangrijke NAVO-bondgenoot in een onstabiele, ondemocratische omgeving.
'De christen-democraten maakten begin dit jaar een grote politieke fout door de EU uit te roepen tot een christelijke club, waartoe Turkije niet behoort. De Unie is geen religieuze organisatie. Zo'n uitspraak is koren op de molen van de fundamentalisten. Die zien daarin een bevestiging van hun standpunt dat Turkije Europa maar beter de rug kan toe keren.'
- Ook uw eigen partijleider vindt dat Turkije niet bij de EU hoort, niet vanuit religieuze overwegingen, maar vanuit historisch perspectief. Volgens Bolkestein moet de EU slechts plaats bieden aan landen die hebben deelgenomen aan de grote vormende ontwikkelingen in de Europese geschiedenis, zoals het feodalisme, de renaissance en de Verlichting.
'Het lijkt me moeilijk om de cultuurgeschiedenis tot onderscheidend criterium te maken. Want hoe moeten we dan omgaan met Polen, Estland of Sloveni?'
- Wat vindt u zelf, kan Turkije nu wel of niet lid worden van de EU?
'Die vraag is op dit moment niet interessant. Het duurt nog minstens een generatie voordat Turkije aan de voorwaarden voldoet. Ik weet niet hoe de EU er dan uitziet en of de Turken dan nog wel willen. Het staat nu al vast dat de EU na de uitbreiding een heel ander model krijgt dan toen de EG nog uit zes landen bestond.
'De EU moet aan Realpolitik doen en een werkbare relatie met Turkije opbouwen. Want het land is erg belangrijk in de Mediterrane regio. Het heeft de sleutel in handen van belangrijke probleemgevallen zoals Cyprus, de eilanden in de Egesche Zee, de oliedoorvoer uit de Kaukasus en de watervoorziening in het Midden-Oosten.'

Foto
	Gijs de Vries

