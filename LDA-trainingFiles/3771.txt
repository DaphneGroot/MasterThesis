	Ratelband weet show Spijkerman te verstoren
	'Waag het niet mij nog eens aan te raken' Piet Vroon, hoogleraar psychonomie aan de Rijksuniversiteit Utrecht, staat op en priemt zijn wijsvinger dreigend in de lucht, als een straatvechter op oorlogspad. Zijn tegenstrever, Emile Ratelband, handelaar in opgewekte praatjes, reageert met een sterk wapen: nadat hij Vroon als een vriend bij de arm had gepakt, lacht hij de lach van een woekeraar die weet dat hij zijn slag heeft geslagen.
Spijkers, de origineelste late night show van dit moment, herbergde zaterdag een ontluisterende scne. Presentator Jack Spijkerman had Ratelband en Vroon uitgenodigd voor een discussie over Ratelbands rol als voorganger van het geloof in eigen kunnen. De aanleiding daartoe was een plausibele: tijdens een sessie van Ratelband op een school hadden scholieren brandwonden opgelopen bij het lopen over gloeiend hete kolen.
De redactie van Spijkers beschouwde de ontmoeting tussen beide heren waarschijnlijk als een pikanterie, als een onderwerp dat mooi paste tussen een gesprek met monseigneur Muskens en het almaar beter wordende cabaretblok waarin wekelijks het nieuws van streek wordt gebracht. Het pakte anders uit: het treffen tussen de heren ontaardde in een dialoog waaruit een lont stak.
Vroon bleek in de war. Hij had zijn binnenkomst nog niet gemaakt of de aanval op Ratelband werd ingezet. 'Ik wens niet met jij of jou aangesproken te worden', gaf hij woest te kennen. Ratelband, die in Vroons ogen de psychologie 'verkracht', maakte op zijn beurt, zoals het een populist betaamt, de waarde van Vroons academische pretenties belachelijk. 'Ik bakte vroeger poffertjes, geen pannenkoeken', corrigeerde hij Vroon, alsof dat er iets toe deed.
Spijkerman keek beduusd toe, als iemand die zijn verjaardagsfeest bedorven ziet worden. 'Niet gaan slaan, heren', riep hij. In die waarschuwing ging gne schuil. Zal Spijkerman op dat moment hebben beseft dat Spijkers ook zonder een verdwaalde wetenschapper en een volksmenner geestig is?
Zondag kreeg de sector waarin Ratelband opereert, die van de kwakzalverij, opnieuw aandacht. Van Kooten en De Bie voerden zoals gebruikelijk een parade van typetjes op, en n daarvan maakte de uitzending tot een waardevolle. De Bie haakte als Menno Landheer in op het rumoer dat is ontstaan over de waarde van hypnotherapie. Landheer bleek, evenals Ratelband, een aanhanger van het positief denken. Wie in dit leven ongelukkig is, kan zijn trauma's laten 'verdunnen', vertelde Landheer. Opdat na een rencarnatie het leiden van een leuker leven mogelijk wordt.
De Bie's pleidooi voor 'traumaverdunning' klonk, en dat was de kracht van het toneelstukje, doodgewoon. Sterker: de karikaturale Landheer was een genuanceerd personage vergeleken met de twee heren die elkaar in Spijkers verbaal te lijf gingen.
Dat moet Vroon en Spijkerman aan het denken hebben gezet. En Ratelband? Die genoot zondag na van de gratis verworven publiciteit en riep 'Tsjakkaa', uit volle borst, met plastic gevuld.
Ronald Ockhuysen

Foto
	Jack Spijkerman. FOTO KIPPA

