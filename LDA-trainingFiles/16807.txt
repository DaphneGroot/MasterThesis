Mark Wotte.
Mark Wotte (Enschede, 16 december 1960) is een Nederlandse voetbalspeler, -trainer en technisch directeur. Op dit moment is Wotte werkzaam bij de Marokkaanse voetbalbond als bondscoach van het nationale jeugdteam.
Speler.
Als voetballer speelde Wotte onder meer voor de jeugd van FC Twente, het eerste elftal van FC Vlaardingen, FC Den Haag, SVV en Feyenoord. Hij speelde vijf interlands met het Nederlands voetbalelftal onder 17.
Trainer.
Wotte was hoofdtrainer bij FC Lisse, ADO Den Haag, FC Utrecht, FC Den Bosch en Willem II. Ook was hij KNVB-coach van Jong Oranje (2000-2002) en onder 19 (2000-2002). Tevens was hij in 2004 en 2005 technisch directeur van Feyenoord. Wotte was tot 14 december 2006 coach van de Egyptische club Al-Ismaili. Op die datum volgde hij Adrie Koster op als trainer van RKC Waalwijk. Op Eerste Pinksterdag 2007 degradeerde hij met die club door in het derde en beslissende duel te verliezen van VVV-Venlo in de play-offs.
De ex-voetballer legde vervolgens zijn functie als trainer bij RKC Waalwijk neer. Na een jaar in Qatar bij Al-Ahli, werd hij in 2008 hoofd jeugd opleiding van Southampton FC. Na het vertrek van trainer Jan Poortvliet op 23 januari 2009 werd Wotte hoofdtrainer. Hij wist degradatie niet te voorkomen doordat de club wegens financiÃ«le problemen 10 punten aftrek kreeg. De clubleiding gaf aan verder te willen met Wotte als coach. Precies een maand later kreeg Southampton een nieuwe eigenaar en werd Wotte ontslagen.
In januari tekende hij een contract voor anderhalf jaar als trainer bij de Roemeense club Universitatea Craiova. Hier werd hij nadat de club veilig stond in mei 2010 op non-actief gezet wegens een conflict met de eigenaar/president.
Wotte was in het seizoen 2010-2011 opnieuw trainer van Ismaily in Egypte. Daarna werkte hij 3,5 jaar in Schotland als Performance Director / Hoofd van de Nationale Jeugdteams van de Schotse Voetbalbond.
Technisch directeur.
In januari 2004 werd bekendgemaakt dat Wotte bij Feyenoord in dienst ging treden als technisch directeur. Hij volgde de ontslagen Rob Baan op. Na twee seizoenen in dienst te zijn geweest bij Feyenoord vertrok hij daar per 1 januari 2006.
Marokkaanse voetbalbond.
Op 1 december 2015 heeft Mark Wotte een contract getekend tot 2020 bij de Marokkaanse voetbalbond. Hij zal daar de uitvoerend directeur zijn van de teams -17, -20 en later het olympische team.
