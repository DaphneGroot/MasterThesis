Kinderboekenweek.
De Kinderboekenweek is sinds 1955 een jaarlijks terugkerende "week" van 10 dagen in september en oktober (voorheen 8 dagen in oktober en november) ter promotie van het (Nederlandse) kinderboek. Tijdens deze week geven participerende boekwinkels bij besteding van een bepaald bedrag aan kinderboeken (sinds 2006 €10,-) het Kinderboekenweekgeschenk, een uitgave van de Stichting CPNB (Collectieve Propaganda van het Nederlandse Boek) cadeau.
Op basisscholen wordt er meestal veel aandacht aan de kinderboekenweek besteed. Er is voor het basisonderwijs door de Stichting CPNB een lespakket samengesteld dat scholen in het voorjaar bij de boekhandel kunnen bestellen en kunnen gebruiken bij de lessen. Ook zijn er diverse informatiegidsen over boeken gratis bij de boekwinkel verkrijgbaar zoals de "Voorleesgids" en de "Kinderboekenmolen". Dit zijn gratis tijdschriften met een overzicht van boeken die worden verspreid onder basisscholen, boekhandels en bibliotheken. Aandacht wordt dan ook besteed aan de Zilveren Griffel en Gouden Griffel.
De bibliotheken besteden extra aandacht aan lezen en organiseren vaak diverse activiteiten rond de kinderboekenweek, zoals een voordracht door een schrijver.
Aan de vooravond van de kinderboekenweek wordt een boekenbal, het Kinderboekenbal in het Muziekgebouw aan 't IJ gehouden waarbij veel schrijvers aanwezig zijn.
Recente kinderboekenweken.
In de zomer van 2004 heeft NS-treinstel 4028 (een Koploper) in een speciale Kinderboekenweekuitmonstering gereden ter ere van vijftig jaar Kinderboekenweek.
Naast de "gewone" kinderboekenweek is er sinds enige jaren ook een christelijke kinderboekenmaand, die extra aandacht op de christelijke kinderboeken vestigt. Het thema van deze kinderboekenmaand sluit doorgaans goed aan bij het thema van de gewone kinderboekenweek. In 2005 werd er echter besloten om een andere insteek op het thema te nemen, door het gevaar dat er in het thema magie school. Het thema werd toen "Wonderlijk".
In de kinderboekenweek 2006 was er de speciale Beestenboekenbus met schrijvers die door het land reed langs vier bekende dierentuinen. Het thema was toen "De leeuw is los!" met boeken over dieren.
In 2007 was het thema "Sub Rosa - Boeken vol geheimen" in het teken van geheimen, mysteries en verborgen zaken in kinderboeken.
In 2008 stond de 54ste Kinderboekenweek in het teken van poëzie. Gouden Griffelwinnaar 2004 Hans Hagen schreef het Kinderboekenweekgeschenk. Taal- en beeldkunstenaar Joke van Leeuwen was uitgenodigd de week te verrijken met een motto, een gedicht en een affiche. De 54ste editie van de Kinderboekenweek vond plaats van woensdag 1 t/m zaterdag 11 oktober 2008.
In 2008 was het een decennium geleden dat de Stichting CPNB met het Kinderboekenweekmotto "Van rijm tot rap" een lans brak voor de kinderpoëzie. Inmiddels is er veel gebeurd. Zo werd vorig jaar een Zilveren Griffel voor de poëzie ingesteld en stelde Gerrit Komrij "De Nederlandse kinderpoëzie in 1000 en enige gedichten" samen.
In 2012 was het thema "Hallo Wereld". Tosca Menten schreef het Kinderboekenweekgeschenk "Het Akropolis Genootschap & De Slag Om Bladzijde 37".
Jaarthema's.
Polygoonjournaal over de kinderboekenweek van 1974
Sinds 1962 heeft iedere kinderboekenweek een eigen thema. Was dit van 1962 tot 1964 nog de titel van het Kinderboekenweek-boek, in 1965 werd er een echt thema ("Kind en de dierenwereld") gekozen. Vaak wordt het thema aangeduid met een motto. Het thema van de Kinderboekenweek is sinds 2012 tevens de titel van het Kinderen voor Kinderen-album dat meestal rond de Kinderboekenweek wordt uitgebracht. Ook zingt Kinderen voor Kinderen sinds 2012 ieder jaar een themanummer voor de Kinderboekenweek, dat ook op dit album is terug te vinden.
