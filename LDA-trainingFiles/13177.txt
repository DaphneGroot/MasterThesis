Richatstructuur.
De Richatstructuur ("Guelb el-Richat") is een natuurfenomeen dat zich ongeveer 40 kilometer ten noordoosten van Ouadane in de Maur Adrar-woestijn in Mauritanië (Noordwest-Afrika) bevindt.
Geografie.
Met zijn diameter van vijftig kilometer was de Richatstructuur een richtpunt voor de bemanning van onder andere de Spaceshuttle. De locatie van de structuur is niet eenvoudig te bereiken.
Geologie.
Voor dit landschappelijke fenomeen zijn verschillende verklaringen opgesteld. Eerst werd gedacht dat het om een meteorietinslag ging vanwege zijn cirkelvorm. Recenter onderzoek wees erosie uit als mogelijke oorzaak. Een domestructuur van hard vulkanisch gesteente is vlak geërodeerd, waardoor de verschillende gesteentelagen eronder zijn blootgelegd en een cirkelvormig patroon ontstond.
Verder onderzoek van Canadese geologen in 2005 leidde tot de hypothese dat het een magmatisch lichaam is, daterend uit het Krijt-tijdvak, dat in ringen bedekt werd door een silica-houdende breccie en afzettingen van kalksteen en dolomiet. Door de voortdurende vulkanische activiteit in de vorm van ringvormige dikes met de productie van voornamelijk alkalisch uitvloeiingsgesteente (andesiet en trachiet) als gevolg, zou een bijzondere vorm van karstificatie zijn opgetreden. Hierbij zou een radiaal patroon van diaklazen (scheuren) ontstaan zijn waardoor de bovenliggende breccie en kalksteen in cirkelvormige lagen wel of niet erodeerde, afhankelijk van de competentie van het gesteente. Eenzelfde proces is zichtbaar op de Montserrat in Spanje.
