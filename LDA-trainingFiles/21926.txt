Sint-juttemis.
Wanneer men spreekt van 'met' of 'op' sint-juttemis bedoelt men gewoonlijk "nooit", omdat deze heilige niet bestaat (en er daarom ook geen feestdag is met die naam). Met 'wachten tot sint-juttemis' wordt om diezelfde reden bedoeld: eindeloos wachten.
Mogelijke oorsprong.
De volledige uitdrukking is "met sint-juttemis, als de kalveren op het ijs dansen". Jutte zou een koosvorm zijn van Judith, de Bijbelse heldin, van wie de naamdag op 17 augustus zou vallen. In augustus ligt er uiteraard geen ijs, en kalveren kunnen niet dansen, vandaar de betekenis "nooit". Deskundigen op het gebied van volkscultuur menen dat dit verhaal uit de lucht gegrepen is en wijzen erop dat de feestdagen van de heilige Judith op 24 maart en 7 september vallen. Vanuit het Meertensinstituut wordt erop gewezen dat Judith, waarvan de oorsprong ligt in de Hebreeuwse Bijbel, geen heilige is en dan ook geen naamdag heeft.
Op 17 augustus wordt wel de naamdag van Guda, of Guida of "Jutta", van Arnstein gevierd. Verder bestaat er een heilige Jutta van Sangerhausen (5 mei). Zij kwam uit een adellijke familie in Thüringen en overleed in 1260 op weg naar het Heilige Land. Hoe een lokale Duitse heilige terechtkomt in een Nederlandse zegswijze is echter niet te verklaren.
Volgens een andere variant zou de naam een verbastering zijn van "jodenmis"; dat is dus nooit, want joden kennen geen mis.
De uitdrukking wordt in 1577 voor het eerst vermeld in de Kroniek van Roermond. De uitdrukking komt ook voor in de "Dictionaire français-hollandais" uit 1738 door Pieter Marin.
In een nog andere variant zou sint-juttemis als niet bestaande dag verklaard worden als: wanneer Pasen en Pinksteren op één dag vallen.
Spelling.
Het woord "sint-juttemis" wordt met een streepje en kleine letters geschreven, omdat niet (meer) wordt verwezen naar een bestaande heilige. Het Groene Boekje kent het als "sint-jutmis" en "sint-juttemis".
