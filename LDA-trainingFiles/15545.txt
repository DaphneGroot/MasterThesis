Postbode.
Nederlandse brievenbussen voor inkomende (rechts) en uitgaande (links) post
Een postbode of brievenbesteller is iemand die de laatste handelingen uitvoert van de postbezorging, namelijk een deel van de sorteerwerkzaamheden en het daadwerkelijk afleveren oftewel "bestellen", van de post, in de brievenbus, of soms in handen, van de geadresseerde.
Vooral in de Vlaamse dialecten wordt een postbode ook aangeduid met het Franse woord "facteur".
Nederland.
In Nederland had het geprivatiseerde postbedrijf TNT Post in 2010 besloten te stoppen met het werken met professionele brievenbestellers in vaste dienst, dit is later gedeeltelijk teruggedraaid. De andere particuliere postbezorgorganisaties hebben nooit met professionele postbodes gewerkt.
De postbode deed zijn of haar werk vele jaren in dienst van het staatsbedrijf der PTT. Na de privatisering verwerkte TNT Post de brieven met, in 2003, circa 42.000 postbodes in vaste dienst en zaterdagmedewerkers. In de toenmalige zes "Sorteercentra Brieven" van TNT Post werkten toen zo'n 7.500 mensen.
Vanaf 2005 werkt TNT Post met machines die de post al op huisnummer kunnen sorteren, de zogenaamde HSM of huisnummersorteermachine. Bestelkantoren die niet over dergelijke machines beschikken krijgen de post vanuit een andere vestiging gesorteerd aangeleverd.
Het takenpakket van de postbode is in de 21e eeuw steeds verder verkleind, TNT Post maakt na 2010 alleen nog gebruik van deeltijd-werkers, met als functienaam 'postbezorger'. Voormalige postbodes bereiden de diensten voor hen voor. Pakketten worden door freelance pakkettenbezorgers met eigen vervoer bezorgd. Dit opdelen van de functie in verschillende onderdelen zorgde er in Nederland voor dat de authentieke postbode voorgoed uit het servicepakket van de voormalige PTT is verdwenen. De traditionele postbode was een man die veertig uur per week werkte, en vaak kostwinner was voor een gezin. De tegenwoordige postbezorger is een parttimer.
In juni 2010 maakte TNT Post, die na de privatisering de taken van het staatsbedrijf der PTT tot dan toe voortzette, bekend dat de functie postbode zou worden opgeheven. 11.000 mensen zouden daardoor hun baan verliezen. In februari 2013 maakte PostNL, de opvolger van TNT Post, bekend dat de meeste postbodes hun baan zouden blijven behouden. Dit besluit kwam na verschillende klachten over de kwaliteit van de bezorging en onvoldoende begeleiding van de nieuwe werknemers door ervaren krachten. In de toekomst zal er echter wel langzaam aan overgegaan worden op dat steeds meer postbezorgers de post gaan bezorgen en postbodes meer alleen maar de post gaan voorbereiden.
Bpost-postzakken worden met bestelwagens rondgebracht naar verdeelpunten (bijvoorbeeld een afdak van een woning), waar de postbode ze oppikt en de post bedeelt per fiets.
België.
In België staan zo'n 28.747 medewerkers van bpost (tot 2010 De Post) in voor de postverwerking, waarvan ongeveer 10.000 postbodes.
Naast de bestelling van brieven, voeren de postbodes nog enkele andere taken uit, waaronder de contante uitbetaling van pensioenen aan huis.
