Hannover (stad).
Hannover is de hoofdstad van de Duitse deelstaat Nedersaksen. De stad ligt aan de Leine en telt inwoners.
Geschiedenis.
Hannover ontstond in de Middeleeuwen uit het aan de oever van de Leine gelegen dorp "Honovere". Reeds in het jaar 1000 was hier een marktplaats. Hannover kreeg in 1241 stadsrechten. De stad beleefde een eerste bloeitijd in de 14e eeuw en werd in 1636 de residentie van hertog George van Brunswijk-Calenberg. Dit bracht de stad gedurende tachtig jaar tot verdere bloei. Uit deze periode stammen het stadskasteel, de zomerresidentie Herrenhausen, en de Opera. Toen keurvorst George Lodewijk in 1714 de Britse troon besteeg als George I, verloor de adel in Hannover aan invloed.
In 1866 dwong Pruisen het koninkrijk Hannover tot overgave. De stad werd toen hoofdstad van een Pruisische provincie. Tijdens de Tweede Wereldoorlog werd Hannover grotendeels verwoest. Ter herinnering werd de ruïne van de Aegidienkerk niet meer opgebouwd. Na de oorlog werd Hannover bekend als bevorderaar van moderne kunst en architectuur, al werden er ook enkele oude gebouwen gereconstrueerd.
Economie en verkeer.
Hannover kent belangrijke jaarbeurzen. Zo wordt hier elk voorjaar de grootste computerbeurs ter wereld gehouden, de CeBIT, en ook de Hannover Messe. In 2000 vond hier de wereldtentoonstelling Expo 2000 plaats. Diverse bedrijven zijn in Hannover gevestigd, zoals de bandenfabrikant Continental AG, de vrachtwagendivisie van Volkswagen, Bahlsen (levensmiddelen) en Varta (accu's). Hannover is ook een belangrijk dienstencentrum, waar veel banken en verzekeringsbedrijven zijn gevestigd en de reisorganisatie Touristik-Unternehmen (TUI).
Hannover is een van de belangrijkste verkeersknooppunten van Duitsland, met veel spoorweg- en autosnelwegverbindingen. Hannover bezit een modern openbaar vervoersysteem, dat naast busdiensten bestaat uit een trambedrijf (Stadtbahn) en S-Bahn. Bus en tram worden geëxploiteerd door het lokale openbaar vervoerbedrijf Üstra; de S-Bahn door de Duitse spoorwegen (DB). Hannover heeft vier binnenhavens aan het Mittellandkanaal, en een luchthaven (Hannover-Langenhagen).
