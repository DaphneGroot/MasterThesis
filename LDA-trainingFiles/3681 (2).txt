Computerspel.
Een computerspel of in het Engels en omgangstaal ook wel "game" genoemd, is een elektronisch spel dat op een computer, console of handheld gespeeld wordt. Steeds vaker zijn deze spellen ook voor andere systemen en computers, zoals pda's, mobiele telefoons, tablets en draagbare spelcomputers verkrijgbaar. Veel computerspellen zijn videospellen.
"Spel" wordt hier in de ruime zin van het woord gebruikt, er zijn ook serious games.
Een spel kan bedoeld zijn om individueel te spelen, en/of om met een of meer anderen te spelen. Bij meerdere spelers kan het spelen om de beurt gaan, of tegelijk, of elke speler kan apart kiezen wanneer hij meedoet, zoals bij een spel waarin gezamenlijk een virtuele wereld wordt opgebouwd.
Een computerspel kan online en/of offline gespeeld worden.
Als een klassiek spel zoals schaken op een computer wordt gespeeld dan wordt het daarmee ook een computerspel.
Videospel.
Vaak wordt de benaming videospel als een synoniem gezien voor computerspel. Niet elk computerspel is echter een videospel. Een videospel is een visueel computerspel en dat gaat voor de meeste games op. Niet bij alle computerspellen is dat echter het geval. Computerspellen die geen videospel zijn, zijn onder andere geluid- of op tekst gebaseerde computerspellen en computerspellen voor blinde mensen.
Bij een videospel bestuurt de speler vaak een personage al of niet in een voertuig, dat zich door een virtuele omgeving begeeft en daar handelingen verricht, reagerend op wat hij in de virtuele omgeving aantreft en wat er gebeurt. Op het beeldscherm wordt dit getoond vanuit een overzichtsperspectief of vanuit het perspectief van het personage. In het laatste geval valt het spel onder het begrip virtuele werkelijkheid. Het besturen van de kijkrichting (al of niet automatisch samenvallend met de bewegingsrichting) kan dan gebeuren met een knop of hendel, maar ook, bij gebruik van een head-mounted display, door het draaien van het hoofd.
Geschiedenis.
De term "game" (Engels voor spel, niet per se computerspel) is inmiddels gangbaar geworden als synoniem voor computerspel. Het woord "game" is onder andere opgenomen in de Dikke van Dale. Mensen die computerspellen spelen worden "gamers" genoemd en het spelen zelf wordt aangeduid met het werkwoord "gamen" (gesubstantiveerd: "gaming"). Indien men de voorkeur geeft aan het spelen van enkel oude (klassieke) computerspellen, wordt dit aangeduid met het werkwoord "retro-gaming".
Geregeld komen een aantal gamers bijeen in zogenaamde LAN-parties. Dit is een evenement waarbij meerdere gamers tezamen komen om dan een tijd lang (bijvoorbeeld een weekend) enkel te gamen over een LAN-netwerk.
Ook via internet worden er veel computerspellen tegelijk bespeeld door meerdere spelers. Veel hedendaagse computerspellen hebben naast hun standaard singleplayermodus ook een online multiplayermodus. Een aparte groep hier binnen zijn de MMORPG-spellen, zoals RuneScape, World of Warcraft of Guild Wars. Deze spellen zijn er geheel op gemaakt om online te worden gespeeld met meerdere personen tegelijk.
Nadruk.
Bij nieuwe commerciële spellen wordt de nadruk meer en meer gelegd op de visuele kant van de spellen ("graphics"). Hier staan vooral Microsoft (met haar Xbox 360) en Sony (met haar PlayStation 3) bekend om.
Bij andere nieuwe spellen ligt de nadruk juist op hoe het speelt (gameplay) en op de innovatie. Hier staan vooral de consoles van Nintendo (dat zich tegenwoordig steeds meer richt op innovatie met de komst van de Wii en Nintendo 3DS) en voorheen Sega bekend om.
Ontwikkeling.
Games worden voor een groot deel door andere softwareontwikkelaars dan de hardwarefabrikant gemaakt. Dit wordt third-party development genoemd. Bekende third-party developers zijn bijvoorbeeld Blizzard, Ubisoft en Electronic Arts. De spellen van deze ontwikkelaars worden (soms) op meerdere systemen uitgegeven. "Second-party-developers" ('tweedepartijontwikkelaars') zijn softwarebedrijven waar een gamebedrijf een groot aandeel in heeft. Zo was Rare tot de overname van Microsoft een "second-party-developer" voor Nintendo. "First party developers" ('eerstepartijontwikkelaars') zijn ontwikkelaars van het hardwarebedrijf zelf. Zo worden de Mario-series door een "first-party" gemaakt (Nintendo).
Het ontwikkelen van computerspellen gebeurt door teams met mensen uit allerlei disciplines, voornamelijk grafisch vormgevers en programmeurs, maar bijvoorbeeld ook level designers en muzikanten.
In de beginperiode van computerspellen werd een computerspel vaak gemaakt door enkele personen die meerdere aspecten van het spel volledig zelf ontwikkelden. De groei aan populariteit van de computerspellen heeft ervoor gezorgd dat de ontwikkeling steeds professioneler wordt aangepakt. Voor commerciële computerspellen was het hierdoor niet meer mogelijk om grote delen van een spel door enkele personen te laten ontwikkelen: men moest over steeds meer vaardigheden en technieken beschikken om een computerspel van hoge kwaliteit te produceren. Elke afzonderlijk aspect van een computerspel wordt tegenwoordig gedaan door mensen die zich daarin gespecialiseerd hebben.
Level design.
De virtuele wereld waarin een computerspel zich afspeelt, wordt doorgaans onderverdeeld in kleinere gedeelten of levels. Deze levels bieden uitdagingen voor de speler, zoals vijanden of puzzels. Verder kan er ook afhankelijk van het soort spel een verhaallijn verteld worden.
Veel levels worden ontwikkeld met zogeheten leveleditors. Dit zijn computerprogramma's waarmee de aspecten van een level vormgegeven kunnen worden. Een level bestaat vaak uit losse onderdelen, zoals muziek, 3D-objecten, "textures", enzovoort. Deze worden met een leveleditor samengevoegd tot een geheel.
Levels kunnen tevens worden gecreëerd met een levelgenerator die willekeurig het level samenstelt. Hierdoor verandert het spel telkens en is geen enkele keer spelen voorspelbaar.
Vereisten.
Sommige spellen hebben een zeer snelle computer nodig en de systeemeisen worden steeds zwaarder. Een gemiddeld (nieuw) spel voor de pc kost ongeveer € 45-50, voor de Wii U ongeveer € 40-50 en voor de Xbox One en de PlayStation 4 ongeveer € 50-60. Omdat een lineair spel gemiddeld rond de 15-20 uur gameplay heeft, wordt gamen gezien als een relatief dure hobby. Maar van veel spellen wordt ongeveer 6 maanden na uitgave de prijs langzaam verlaagd, meestal tot het punt van € 10 of € 20. Spellen met een online-mogelijkheid hebben vaak een veel langere speelduur.
Via diverse spellenwebsites kunnen online computerspellen worden gespeeld, de meeste spellen zijn geprogrammeerd in Flash. Deze spellen zijn veelal gratis. Ze worden via een webbrowser gespeeld met de Adobe Flash-plug-in, Java-plugin of Unity-plugin. Deze plug-ins zorgen ervoor dat specifieke spelbestanden kunnen worden afgespeeld.
Bestverkopende computerspellen.
Voor de pc is het bestverkopende spel The Sims van Electronic Arts en Maxis.
Voor de Wii is dit Wii Sports van Nintendo. Het feit dat deze game in Europa bij de aanschaf van een Wii-systeem meegeleverd werd, heeft bijgedragen aan het succes.
Voor de PlayStation 3 is dit Grand Theft Auto V en voor de Xbox 360 is dit Kinect Adventures! van Microsoft.
Soorten computerspellen.
Een tabel met computerspelgenres met enkele voorbeelden van populaire titels binnen dat genre.
Geweld.
Vanuit verschillende hoeken wordt kritiek geuit op computerspellen waar (expliciet) geweld in voorkomt. Eurocommissaris Franco Fratini wilde naar aanleiding van het PlayStation 2 spel Rule of Rose onderzoeken of bepaalde spellen verboden konden worden. Dit geluid werd opgepikt door de Nederlandse minister van justitie Ernst Hirsch Ballin, die eveneens zijn afschuw uitsprak over "extreem gewelddadige" spellen. In de Verenigde Staten werd al meerdere malen een verband tussen geweld en games gesuggereerd. Zowel Hillary Clinton als advocaat Jack Thompson zijn voorstander van het verbieden van bepaalde spellen met gewelddadige inhoud.
Vooral de beruchte GTA-reeks is hierom bekend. In het spel kan de speler onschuldige burgers (weliswaar in een virtuele wereld) doden. In Thailand is Grand Theft Auto IV om deze reden verboden. Vaak wordt dan ook deze populaire reeks, of een ander spel van hetzelfde genre, gebruikt als zondebok bij een schietincident. Er wordt dan gezegd dat de betreffende persoon gewelddadige spellen speelt en dat dit de oorzaak is van het incident. De relatie tussen geweld en computerspellen is voorlopig echter nog niet door wetenschappelijk onderzoek aangetoond.
Verslaving.
Bepaalde genres, met name MMORPG-computerspellen (massively multiplayer online role playing games), zouden een verslavende werking op de spelers kunnen hebben.
Er is nog weinig wetenschappelijk onderzoek gedaan naar gameverslaving. Ook wordt gameverslaving in veel landen (nog) niet erkend als een verslaving.
Toekomst.
Met de toenemende kracht van de moderne computer zijn de makers van computerspellen verschillende nieuwe richtingen ingeslagen. De producenten zijn de hierboven genoemde genres gaan combineren (actiespellen met adventure- of puzzelelementen). Daarnaast is er online gaming (via internet spelen met, of tegen andere gebruikers). In de actiespelvariant kunnen internetgamers teams vormen die gezamenlijk tegen hun tegenstanders strijden. In de RPG-variant ontmoeten verschillende internetspelers anderen in (soms enorme) virtuele werelden waar spelers elkaar kunnen bevechten, kunnen handelen met spelobjecten of ervoor kunnen kiezen om samen te werken om een bepaald speldoel te bereiken.
Met name door de toename van de grafische mogelijkheden, worden ook steeds meer speelfilmachtige elementen in de huidige generatie computerspellen verwerkt. Tegenwoordig kan men in de games zelfs bijna het fotorealisme benaderen.
Trivia.
In 2003 was Gamen het woord van het jaar.
