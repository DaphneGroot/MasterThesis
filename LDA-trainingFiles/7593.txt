Lijst van fictieve plaatsen.
Fictieve plaatsen zijn landen, landstreken, steden en dorpen of andere aardrijkskundige plaatsen die aan het brein van de mensheid, van bevolkingsgroepen of van individuele personen zijn ontsproten en waarvan het werkelijke bestaan onbelangrijk, niet waarschijnlijk of niet wetenschappelijk aangetoond is. In deze lijst zijn ook locaties vermeld waarvan het bestaan nooit is aangetoond, maar die mogelijk wel gebaseerd zijn op echte plaatsen.
Fictieve landen worden veelvuldig opgevoerd door schrijvers van verhalen, producers van films en stripauteurs. Vooral omdat het de schrijver meer vrijheid geeft zijn personages dingen te laten beleven zonder rekening te hoeven houden met de cultuur of geografie van een echt bestaand land. In de moderne literatuur worden niet-bestaande locaties of fictieve werelden ook wel aangeduid met de term geofictie.
