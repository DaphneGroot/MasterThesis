	Burgers Algiers wapenen zich tegen terreur
	Van onze correspondent
Cees Zoon
 MADRID
De bomterreur in Algerije houdt onverminderd aan. Bij vier aanslagen alleen al in de laatste 48 uur zijn zeker 25 burgers om het leven gekomen. Het door de fundamentalistische groepen aangekondigde offensief tijdens de vastenmaand ramadan heeft tot dusver al aan meer dan 200 Algerijnen het leven gekost.
Een autobom veroorzaakte woensdag in het stadje Boufarik acht doden en 28 gewonden. De auto was geparkeerd in het centrum van het stadje dat de laatste weken meermalen doelwit van aanslagen is geweest. Eerder op de dag vielen twee doden en vijftig gewonden toen een bom ontplofte op de drukke markt van Blida. Het projectiel bleek gevuld met spijkers en scheermesjes om zoveel mogelijk slachtoffers te maken.
Blida, vijftig kilometer ten zuiden van de hoofdstad Algiers, is de belangrijkste garnizoenstad van het land. In en rond de stad bevinden zich de kazernes van de sterkste pantserdivisie van het Algerijnse leger. De massale aanwezigheid van soldaten kan echter niet verhinderen dat een bom in een boodschappentas op een markt wordt geplaatst.
De golf van aanslagen heeft in Blida, Boufarik en Algiers tot een ware angstpsychose geleid. Algiers, waar afgelopen zondag en dinsdag zware autobommen ontploften, leek donderdag een bezette stad. Overal in het centrum hadden politie en militairenposities ingenomen en werden voorbijgangers gecontroleerd.
De bevolking in Algiers begint zich te organiseren in een poging het geweld in te dammen. Onder de kop 'De moed van de burgers' schreef het dagblad El Watan donderdag over jongeren in de wijk Correos, die patrouilles hebben gevormd en gewapend met stokken en knuppels verhinderen dat onbekenden hun auto in de buurt parkeren. De inwoners van de wijk Belcour hebben lange rijen stoelen voor de deur gezet om zo het parkeren in hun straten onmogelijk te maken.
Oppositiepartijen en de pers trekken hard van leer tegen de Algerijnse regering. De pers staat onder strikte censuur van de overheid en mag over het terrorisme alleen officiële verklaringen publiceren. De regering van president Zéroual wordt verweten niets van zich te laten horen, terwijl het geweld een nieuw dieptepunt heeft bereikt. De krant Le Matin beschuldigde op de voorpagina de regering van de 'misdaad van het stilzwijgen'.
Maar er worden ook steeds meer vragen gesteld in de kranten, die zich verbazen over het gemak en de straffeloosheid waarmee de terroristen kunnen opereren. De regering van generaal Zéroual heeft de gewoonte te benadrukken dat het terrorisme van de fundamentalisten praktisch is uitgeroeid. De massaliteit van de aanslagen ontkracht deze bewering bijna dagelijks.
'Hoe is het mogelijk dat het terrorisme zo sterk en destructief is geworden?', vroeg El Watan zich af. Volgens Liberté blijft het een raadsel waar alle explosieven vandaan komen. Een andere krant wist te melden dat de laatste jaren 'tonnen explosieven' zijn gestolen bij kruitfabrieken in het land.
De staatsradio van Iran heeft inmiddels gesuggereerd dat de Algerijnse regering zelf verantwoordelijk is voor het bommenoffensief. De bomaanslag afgelopen zondag in Algiers zou het werk van Algerijnse militairen zijn met als doel de fundamentalisten in diskrediet te brengen: 'Deze keer zijn er duidelijke bewijzen dat degenen die de islamitische oppositiegroepen beschuldigen zelf de daders van de aanslag zijn. Deskundigen plaatsen het Algerijnse regime en zijn bondgenoten onder verdenking.' Iran zegt de Algerijnse fundamentalisten 'moreel' te steunen.
Het Algerijnse regime is vorig jaar door Amnesty International beschuldigd van het op grote schaal schenden van de mensenrechten. Volgens Amnesty zouden de veiligheidstroepen verantwoordelijk zijn voor de meeste van de zestigduizend doden die de afgelopen vijf jaar in de burgeroorlog zijn gevallen. Standrechtelijke executies en martelingen zouden aan de orde van de dag zijn.
Het scenario van president Zéroual om de situatie in het land te normaliseren, heeft geen enkele verlichting van het geweld gebracht. Bij referendum werden afgelopen najaar enkele grondwetswijzigingen doorgevoerd, die in de eerste plaats een verbod op religieuze partijen beoogden. De grootste partij, het Islamitisch Heilsfront (FIS), was al sinds haar verkiezingsoverwinning in 1991 de facto verboden. Haar leiders zijn opgepakt. Sindsdien is het geweld voortdurend geëscaleerd.
Het leger slaagt er niet in de strijders van de Gewapende Islamitische Groep (GIA) onder controle te krijgen. Zij hebben hun bolwerk in het Kleine Atlas-gebergte dat als een halve cirkel de vallei van Algiers omsluit. De laatste weken hebben de troepen zelfs MiG's en helikopters ingezet bij de bombardementen op de vermeende schuilplaatsen van de GIA.
Het gebied aan de voet van het gebergte is het gevaarlijkste van het land. Groepen gewapende strijders dalen met grote regelmaat af naar de dorpen en richtten daar slachtpartijen aan. Hele dorpen worden geplunderd om de strijders van levensmiddelen te voorzien. De inwoners worden ervan beschuldigd samen te werken met het regime en met grof geweld om het leven gebracht. In een maand tijd zijn tenminste 150 mannen, vrouwen en kinderen met bijlen en messen om het leven gebracht.

Foto
	Algerijnen dragen een slachtoffer ten grave van een autobomaanslag in het centrum van Algiers. FOTO AP

