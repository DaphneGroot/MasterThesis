	Vaderschap
	'Vlak voor de geboorte van mijn jongste kind heb ik me laten steriliseren. Ik dacht: nooit meer een kind. Veel later, bij de begrafenis van mijn broer, zat ik aan tafel met al mijn kinderen, en toen liet ik me ontvallen dat ik was gesteriliseerd. Het was voor hen een hele opluchting.
Als jongetje van een jaar of 10 vond ik kinderen al prachtig. Ik woonde alleen bij mijn moeder. Mijn vader was hertrouwd en ik kreeg halfbroertjes en -zusjes, en mijn broer kreeg ook kinderen. Dan krijg je in je kop: als ik groot ben, wil ik een gezin. Toen ik een jaar of 21 was, werd ik smoorverliefd. Het was een meisje van 18. We trouwden, en ze kraaide: ''Ik ben helemaal gelukkig als ik een kind van je krijg.'' Ik heb nog geprotesteerd, maar het moest en het zou. Zodra ze zwanger was, vond ze het niet meer nodig om te vrijen. We hadden veel ruzies en geen seks. Toen het kind vier maanden was, is zij teruggegaan naar haar ouders.
Ondertussen was ik carrire aan het maken, als fotograaf, en na een tijd leerde ik een leuk schoolmeisje kennen. We gingen met elkaar naar bed en meteen de eerste keer was het raak. Zwanger. Ja, zij zei dat het wel kon. Abortus wilde ze niet. En het kind had een vader nodig, dus zijn we maar getrouwd. Ik vond het een leuk meisje, maar ik kende haar verder niet. Nou, we hebben een mooi kind gekregen, maar mijn vrouw kon niet tegen de modellen met wie ik werkte. Ze was jaloers. Daar is niet mee te leven. Dus die ging ook terug naar haar ouders. We zijn een paar jaar getrouwd geweest. Mijn dochter was bijna 2.
Vlak daarna kreeg ik een vriendin en die was 37. Ik had zoiets van: jeetje, als je nog een kind wilt, mag je wel opschieten. Ik wilde graag een kind met haar, het was de eerste keer dat ik het echt wilde. Ik wilde samen met haar oud worden. Ik was dol op haar. Maar het was een ramp van een relatie, het ging aan en uit. Ik kon niet meer tegen die ruzies en spanningen. Het kind was anderhalf toen ik wegging.
Maar nog steeds had ik in mijn hoofd: ik wil een gezin. Toen kwam ik mijn laatste echtgenote tegen. Zij was een aardige jonge vrouw, en we werden verliefd. Zij wilde graag kinderen, en ik dacht: wacht even, ik heb er al drie. Maar ik wilde nog wel een zoon, en het werd een zoon. Daarna had ze behoefte aan nog een kind. Toen kwam er een dochter achteraan. Ik ben veertien jaar met haar getrouwd geweest. Ik had geleerd hoe het moest. Het is jammer dat we gingen scheiden, maar het huwelijk was opgebrand. In een afgebrand huis is het slecht wonen.
Ik zie alle kinderen nog en zij trekken ook met elkaar op. Alleen met de oudste dochter is het contact wat verwaterd. Zij woont in Marseille, en daar kwam ik op een rare manier achter. Ik belde naar haar huis in Parijs en ik kreeg de informatietoon. Via haar werk kreeg ik te horen dat ze was verhuisd naar Marseille. Ik belde haar op en zei: ''Had je niet even een kaartje kunnen sturen?'' Nee, dat kon niet. Permanent contact was niet zo nodig.
Ik heb er een hele tijd over lopen piekeren. Totdat iemand tegen mij zei: ''Ze kan er niet tegen dat je steeds een andere vriendin hebt.'' Een ander kind van mij had dat ook al eens gezegd: ''Ik heb geen zin om me steeds aan een nieuwe vriendin van jou te hechten.'' Een jaar later heb ik mijn dochter in Marseille gebeld. Het klopte. Zij heeft nu haar eigen kinderen en zij wilde hen niet in aanraking brengen met het voorbeeld dat ik geef. Ze zei: ''Je trouwt maar n keer, zo wil ik mijn kinderen opvoeden.'' Ik heb gezegd dat ik voortaan wel alleen op bezoek zou komen. Toen was de lucht geklaard.
Ik heb mijn kinderen altijd laten merken dat ik van ze hou. Maar hen opvoeden, dat kon alleen bij de jongste twee. En dan nog. In mijn laatste huwelijk merkte ik dat een moeder voornamelijk over de opvoeding gaat. De vrouw heeft toch de dagelijkse leiding. Ik had een baan, zij werkte niet. Zoveel is er ook niet op te voeden aan kinderen. Je begeleidt hen naar volwassenheid, maar met de grootst mogelijke vrijheid. Opvoeden gaat vanzelf.
Alle kinderen zijn een keer boos geweest. Het ging over niks, maar goed, ze hebben hun boosheid kunnen uiten. Ze voelden zich natuurlijk in de steek gelaten. Maar dat is nu eenmaal zo. Ik kan verder niks met die boosheid. Ik geneer me nergens voor en ik heb geen schuldgevoelens. Het is zoals het is. Ik vind het enig, al die kinderen. Ik heb niet anders gekund. Ik wist niet hoe het moest. Je leert zoveel meer als je in een gezin opgroeit, in plaats van met je moeder alleen.
Mijn vader was kunstenaar, hij zat niet zo aan normen en waarden vast - en ik ook niet. Mijn vader heeft ook vier huwelijken gehad. De eerste keer was hij getrouwd met mijn moeder. Toen was ik nog niet geboren. Daarna kreeg hij een andere vrouw. Intussen, in 1940, ging het dochtertje uit het eerste huwelijk dood. Mijn moeder was ontroostbaar, ze kon alleen getroost worden door weer zwanger te worden van mijn vader.
Toen zijn ze opnieuw getrouwd. Ik ben van 1942, ik ben het vervangingskind. Of het geholpen heeft, weet ik niet, want een broer van me overleed toen ik ongeveer 10 was. Dat was n¢g een klap. Ik vind het niet leuk dat mijn ouders het zo gedaan hebben, maar als het anders was gelopen, was ik er niet geweest. Mijn moeder ging bij mijn vader weg toen ik 3 was. Daarna trouwde hij voor de vierde keer. Dat is mijn achtergrond.
Ik denk dat ik een gezin heb gemist. Dan kun je maar het best zelf een gezin stichten. Als zo'n relatie dan weer afgelopen was, werd ik depressief. Het is toch een fiasco. Na elk huwelijk ben ik in therapie gegaan, en na het laatste ben ik een dagboek begonnen. Ik wilde weten wat ik verkeerd had gedaan, ik wou leren, het beter doen.
Ik heb steeds gedacht: waar zit het in dat het elke keer fout gaat? Anderhalf jaar geleden ben ik erachter gekomen. Ik was niet zo dol op mijn moeder, ik was dol op mijn vader, al zag ik hem niet dagelijks. Al die vrouwen met wie ik een relatie had, leken op mijn moeder, allemaal, ook die na mijn huwelijken kwamen. Ze konden geen van allen over hun gevoel praten, en ik wel.
Ik heb het ontdekt toen ik een vriendin had die precies leek op mijn allereerste vriendin. Ik dacht: h, dat is de rode draad. Die relatie is alweer een jaar uit. Het is nu even rustig. Het bevalt me af en toe wel en af en toe niet. De vrouwen van mijn leeftijd worden voorzichter. Die denken: ik red me wel. En ik red me ook wel. Maar het is natuurlijk ook gezellig met zijn tween.'
Greta Riemersma

Foto
	FOTO MICHAEL FERRON

