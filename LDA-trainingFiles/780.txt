	'Hollywoodsterren snappen niets van Duitsland'
	 Van onze correspondent
BONN
De Hollywood-sterren die vorige week opnieuw een anti-Duitse scientology-brief ondertekenden, zijn uitgenodigd Duitsland te bezoeken. De politicus Johannes Gerster (CDU) neemt de kosten voor zijn rekening en wil Tom Cruise, Goldie Hawn en de overige dertig ondertekenaars laten kennismaken met 'de democratische beginselen van de Bondsrepubliek'.
Gerster meent dat de Amerikaanse acteurs, musici en schrijvers zich hebben laten misleiden door de sekte. De Scientology Church is er volgens Gerster op uit de in Duitsland geldende vrijheidsrechten te ondergraven. Hij is echter tegen een verbod van de sekte en ziet meer heil in uitgebreide voorlichtingscampagnes.
De brief van Cruise c.s. aan bondskanselier Kohl heeft in Duitsland verdeelde reacties opgeroepen. Kohl gaf als commentaar dat Hollywood 'geen idee van Duitsland' heeft. In de brief wordt gesproken over 'een georganiseerde vervolging van scientologen, te vergelijken met de jodenvervolging'.
Woordvoerders van de kleinste regeringspartij, de Vrije Democraten (FDP), pleiten voor juridische maatregelen. FDP-secretaris Westerwelle stelt voor de Duitse tak van scientology de status van vereniging te ontnemen. De sekte kan daardoor niet langer aanspraak maken op fiscale voordelen.
De Groenen zijn tegen en vrezen dat juridische blokkades contraproductief zijn. Volker Beck, in de Bondsdag juridisch woordvoerder van de Groenen: 'Een verbod geeft de scientologen alleen maar de gelegenheid hun onzalige campagnes als slachtoffer voort te zetten.' Beck pleit wel voor strenge fiscale controle van scientology .
Der Spiegel herinnert deze week aan een interview, vorig jaar oktober, met Gore Vidal, een van de ondertekenaars van de brief aan Kohl. Tegenover het Duitse weekblad distantieerde de schrijver zich van de scientologen en hun tegen Duitsland gerichte campagne. De sekte noemde hij 'belachelijk en gevaarlijk'.
Zie ook de Voorkant

