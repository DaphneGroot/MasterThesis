	Camera's klaar, de rechter kan beginnen
	Televisiemakers lijken niet genoeg te kunnen krijgen van de rechtszaal. De Kinderrechter, Pro Deo, Toren E en De Politierechter, de ene documentaireserie over de justitile macht is nog niet afgelopen, of de volgende maakt haar opgang. Zo begint vanavond bij de AVRO De Zaak, een serie waarbij verdachte en slachtoffers van een misdrijf worden gevolgd. Vanaf 5 mei is op RTL 5 de nieuwsrubriek Rechtbank deze week te zien en TROS begint eind mei met Advocaten van de duivel, een programmareeks over Nederlandse advocaten. Bij diezelfde omroep staat vanaf half juli Goede raad geprogrammeerd: een reeks die zaken van advocaten van vijf kantoren volgt.
'De hausse aan juridische series is een gevolg van wat er zich politiek heeft afgespeeld. We hebben nogal wat affaires gehad waarbij het Openbaar Ministerie tegen heug en meug in de picture kwam', constateert Godelieve Eijsink, researcher van het IDTV-programma Goede Raad. 'Zij zijn daar gaan nadenken over hoe ze zich naar buiten moeten presenteren, want de deuren gesloten houden leek een slechte oplossing. Dat heeft tot gevolg gehad dat de rechtbanken opener zijn geworden tegenover programmamakers.'
Volgens producent Willy Lindwer, maker van De Kinderrechter, Toren E (over het werk van de kantonrechter in Amsterdam) en Parket 010 (over de Rotterdamse officier van justitie), apen omroepen elkaar na, waardoor juridische series elkaar in hoog tempo opvolgen. Lindwer: 'Als n omroep een succesvolle serie uitzendt, willen andere omroepen dat ook. Je krijgt dan een domino-effect.'
Ireen van Ditshuyzen, producent van Pro Deo, een reeks over de sociale advocatuur, denkt dat serieuze series in de juridische sfeer ook een reactie zijn op sensationele reality-reeksen als 06-11. Maar hoe integer de bedoelingen van Van Ditshuyzen en Lindwer ook zijn, door de botte overvaltechnieken van de camera in reality-programma's krijgen zij maar moeizaam de medewerking van betrokkenen. Van Ditshuyzen: 'De mensen zijn schrikachtig geworden van de camera. Je moet extra aandacht aan ze schenken, veel aan nazorg doen.'
Mensen die direct willen meedoen, kan ze meestal niet gebruiken. 'Die denken alleen: kicken, morgen ben ik op televisie.'
Wim Weyland, uitvoerend producent informatieve programma's van IDTV denkt dat omroepen zich de knelpunten met deze producties niet hebben gerealiseerd. 'Er zijn zoveel randvoorwaarden waar je je aan moet houden. Die kosten ontzettend veel tijd. Voordat er dertig seconden is gefilmd, ben je weken aan het regelen geweest.'
Het is volgens hem daarom niet verwonderlijk dat alle serieuze juridische programma's vertraging hebben opgelopen. 'Wij wilden met Goede Raad voor de hausse uit op tv komen, maar dat is niet gelukt. De Kinderrechter zou afgelopen november op het scherm komen en is begin april pas begonnen. De Politierechter zou een hele grote serie worden, maar daar zijn voorlopig maar vier delen van verschenen', somt hij op. Volgens een vrijdag verschenen artikel in de Justitiekrant lijkt het erop dat De Politierechter geen vervolg krijgt. Zestien van de negentien rechtbanken willen namelijk niet meedoen aan het programma. Presentator Hein Hansen: 'Het is ons nog onduidelijk waarom. De rechter moet geen bekende Nederlander worden, is het argument. De rechtbanken zeggen openbaarheid te willen betrachten, maar als puntje bij paaltje komt, kunnen wij niet filmen in de rechtszaal.'
Het gebrek aan medewerking levert in sommige gevallen een vertekend op. Kinderrechter J. Nieuwenhuijsen zegt blij te zijn met de serie De Kinderrechter. 'Al de zaken die wij behandelen vinden achter gesloten deuren plaats. Niemand weet eigenlijk wat wij doen. Maar de gemeenschap betaalt er wel aan mee. Ik denk dat het daarom goed is om een dergelijk programma uit te zenden, zodat je nu eens kunt zien wat een kinderrechter precies doet.'
Tegelijkertijd blijkt het echter onmogelijk met de camera bij alle zaken aanwezig te zijn. Dat maakt het beeld van een kinderrechter incompleet. Zo ziet de kijker wel de behandeling van omgangsregelingszaken, maar blijven zwaardere gevallen van kinderbeschermingszaken onbesproken. De vraag blijft of er niet te veel juridische programma's zijn. Lindwer: 'Als het publiek het graag wil zien, en de omroepen het graag willen uitzenden, kunnen we ermee doorgaan. Het is een verschijnsel dat mensen bezighoudt. Het is soms dichtbij en soms ver weg.'
Hij vermoedt dat de trend nog twee jaar doorzet. 'Dan is het afgelopen, want dan hebben we alles gehad.'
Ellen van den Boomgaard

Foto
	De Kinderrechter. Tweede van rechts J. Nieuwenhuijsen. FOTO KIPPA

