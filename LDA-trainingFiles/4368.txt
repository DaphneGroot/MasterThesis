	Russische banaliteiten
	MIEZERIGE REGEN. Het busstation in Mozjajevo, ergens aan de straatweg tussen Ljoelinovo en Brjansk. Een bus houdt halt voor een tussenstop van vijf minuten. Onder de passagiers bevinden zich een gezette vrouw van een jaar of zeventig en haar stevig gebouwde dochter van tegen de vijftig. 'Je hebt onder Russische vrouwen het zeer bekende type van de bejaarde dorpsmoeder die ter wille van haar kinderen haar hele leven een zware strijd heeft gestreden tegen de natuur en de slechte tijden. (. . .) Nadat ze de wrede dagen van de collectivisatie hadden doorstaan, hun naasten en verwanten in Stalins oorlog tegen het volk hadden verloren, dronken ze vervolgens de bittere kelk van de oorlogsjaren en de naoorlogse tijd tot op de bodem leeg zonder hun rechtvaardige strijd voor het leven, voor hun kinderen, ook maar n minuut te staken.'
De verhalen in de bundel De wedstrijd van Vladimir Sorokin beginnen altijd heel braaf. Banaal, eigenlijk. Met een ogenschijnlijk volkomen alledaags tafereeltje, zo genomen uit de troosteloze Sovjet-werkelijkheid en opgetekend in suffe, prozasche zinnen. Maar opgepast. Stiekem laat Sorokin, op het ogenblik toch wel het meest onverbeterlijke enfant terrible in de Russische letteren, de argeloze lezer in slaap sukkelen. Om hem vervolgens eens flink te laten schrikken.
De oude vrouw en haar nurkse dochter krijgen van de buschauffeur even de gelegenheid om het oorlogsmonument te bezoeken dat verderop staat. Daar aangekomen begint het moedertje te jammeren. Uit haar woorden maken we op dat ze spreekt tot haar man, die hier in de oorlog is gesneuveld. Ze bezweert hem telkens opnieuw dat ze zich heilig aan zijn testament houdt. Dan kijkt ze haar dochter aan. En stamelend begint deze aan een litanie: 'Ik. . . iedere maand haal ik het sap uit de stront, lief vadertje, en iedere maand pak ik je kan, de kan die jij hebt voorgeschreven. En elke tweede van de maand veeg ik hem af met jouw want. En dan, iedere keer als mijn lief moedertje nodig moet, dan. . . dan spoel ik haar reet af boven de teil en dan zuig ik het uit haar reet, zuig ik eerlijk en doe het in de kan.' Waarna ze een plastische, bladzijdenlange beschrijving geeft van de rest van het ritueel.
Aanstoot geven, dat is wat Sorokin kennelijk beoogt in zijn verhalen. Alle negentien volgen ze hetzelfde stramien: banale situaties die onvermijdelijk in een groteske ontsporen. Een routineuze vakbondszitting eindigt in een bloedbad, een onschuldig schoolbivak in het nuttigen van fecalin, een jachtpartij in kannibalisme, een reprimande in pedofilie, kortom, er worden in De wedstrijd nogal wat taboes doorbroken. pater le bourgeois heette dat vroeger. Tegenwoordig is dat een hele toer, gegeven de omstandigheid dat de burger alleen nog maar kan gniffelen om de films van Quentin Tarantino of de toneelstukken van Werner Schwab.
Niettemin wenst Sorokin te verontrusten op een manier die we al eerder hebben gezien. Hij wil de platvloerse ongerijmdheden die het bestaan in de Sovjet-Unie kenmerkten, op een schokkende manier aan de kaak stellen. Daarbij moet hij gedacht hebben aan wat Daniil Charms - een van de meest aangrijpende Russische schrijvers van deze eeuw - zestig jaar geleden had genoteerd: 'Banaliteit is niet een tekort aan het verhevene of een gebrek aan smaak of berhaupt een of andere tekortkoming, neen, banaliteit is iets onafhankelijks, het is een zeer welgedefinieerde grootheid.'
Ook wat de keuze van zijn middelen betreft roept Sorokin een gevoel van dj-vu op. Ze herinneren rechtstreeks aan wat de surrealisten in de jaren twintig in Parijs deden om hun afkeer van conformisme en kleinburgerdom kenbaar te maken. Andr Breton verklaarde bijvoorbeeld in 1924 niet zonder gevoel voor symboliek: 'De simpelste surrealistische daad is met een revolver in de vuist de straat opgaan en in het wilde weg op de menigte schieten.'
Vier jaar later, in 1928, veroorzaakte Bu¤uel een enorme opschudding met Un chien andalou, waarin al aan het begin van de film een onthutsend beeldrijm wordt gebruikt (de volle maan wordt doorsneden door een wolkje, een man slijpt een scheermes en snijdt hiermee dwars door het oog van een jong meisje; later zou Bu¤oFROFo*nuel zeggen dat de film niets anders was dan een oproep tot moord.
Het uitlokken van een schandaal, provoceren met extreme perversiteiten, obsceniteiten en wreedheden blijken dus beproefde middelen om je ongenoegen of woede te ventileren. Op zichzelf is het legitiem dat Sorokin daar een beroep op doet, maar een beetje gedateerd is het wel. In het geval van De wedstrijd is het zelfs ridicuul. De surrealisten trokken van leer tegen een maatschappij die de burgers niet stelselmatig terroriseerde. Sorokins pogingen om te choqueren staan daarentegen in geen verhouding tot de werkelijkheid die hij wil hekelen. Hij gebruikt het middel van de groteske om de banaliteit te hekelen van een regime dat voor de meest grove perversiteiten ten opzichte van zijn inwoners niet terugdeinsde; gruwelen zo ongerijmd dat ze zich uitsluitend zonder overdrijving laten beschrijven.
Antar El-Mecky
Vladimir Sorokin: De wedstrijd - Scabreuze verhalen.
Uit het Russisch vertaald door Aai Prins. Wereldbibliotheek; 204 pagina's;  29,50.
ISBN 90 284 1717 6.

Foto
	FOTO GUUS DUBBELMAN - - DE VOLKSKRANT

