Birgit Schuurman.
Birgit Schuurman (Utrecht, 1 juli 1977) is een Nederlands rockzangeres en actrice.
Levensloop.
Birgit Schuurman werd geboren als jongere zuster van de bekende actrice en zangeres Katja en woonde tijdens haar jeugd in Bunnik. Haar vader is Nederlands, haar moeder komt van Curaçao uit Surinaamse ouders en heeft Nederlands en Chinees bloed. Ze begon in de laatste jaren voor het halen van haar vwo-diploma met zingen. In het begin betroffen dit vrij onbekende projecten, in de R&B en dance. Ook zong ze in 1995 samen met haar zus in de band "Jeunes Turcs".
Zangcarrière.
Pas in 1999 bereikten haar singles "A little famous" en "Maybe the wine" een landelijk publiek. Verder presenteerde ze in dat jaar het programma op Fox Kids "Wacky wake up". In 2000 speelde ze een rol in de clip bij "Onderweg" van Abel. Haar echte muzikale doorbraak volgde in 2001 met het nummer "I know", en een album.
Van het nummer "Alright", opgenomen op de Megafestatie in 2002 met hulp van fans, ging de opbrengst naar War Child. Aan het eind van dat jaar besloten Schuurman en haar platenmaatschappij Virgin uit elkaar te gaan. Wel zong Schuurman nog een cover van het nummer "Weak" van Skunk Anansie voor de soundtrack van de film "Liever verliefd". Dit werd geen hit. In september 2003 kreeg ze een nieuw platencontract bij Purple Eye entertainment, waarna de single "Everybody wants to be" uitkwam. Haar nieuwe album, "Sticky tales", zou in november 2004 uitkomen, maar werd uitgesteld tot 2005.
In juli 2007 was ze in Amerika om haar album 'True stories I made up' te promoten. De cd was speciaal voor de Amerikaanse markt samengesteld en bevat zowel oude als nieuwe nummers. "Ze wordt de Gwen Stefani van Amsterdam genoemd", zei een presentatrice van het ochtendprogramma Good Morning San Diego. Birgit was eind juli 2007 te gast in de talkshow, waarvan een opname te zien is op de website van de zangeres.
In 2009 zong Schuurman enkele nummers op het album 'Stilte opname' van Arthur Umbgrove en Alberto Klein Goldewijk voor het Emma kinderziekenhuis. In 2014 zong ze voor het programma "Ali B en de muziekkaravaan" het nummer "Nu de wind waait".
Film/theater.
Eind 2004 kwam ook de film Floris uit (opgenomen in 2003), waarin Schuurman de rol van Pi speelde. Ook begon ze rond die tijd in de musical "De Jantjes" als "Toffe Jans".
Vanaf augustus 2005 speelde Schuurman in de serie Lieve Lust op de toen net gestarte televisiezender Talpa. De serie werd herhaald in 2008 op RTL 5.
Vanaf november 2006 trad Birgit op in de theaterproductie "Sexual Perversity", geproduceerd door Rick Engelkes Producties en MTV. Het theaterstuk was gebaseerd op de film "About last night..." en speciaal gericht op jongeren. Begin 2007 speelde Schuurman naast Ara Halici in de musical "The Last 5 years" van Jason Robert Brown, vertaald door Allard Blom onder regie van Maarten Mourik. Hiervoor won ze de John Kraaijkamp Musical Award voor beste vrouwelijke hoofdrol. Het tweede seizoen van deze musical gaat verder onder de titel "5 jaar met jou" en is haar tegenspeler Jim de Groot. Eind 2008 kwam de korte film "Wielklem" (regie: Bart Dokter) uit waarin Schuurman een lesbienne speelt die door een medische fout in een rolstoel eindigt. In 2009/2010 speelt ze "Marjorie" in het stuk "Extreem" onder regie van Sarah Moeremans. In 2010 speelde Schuurman een gastrol in S1NGLE. Ook speelt Birgit de rol van Angela Bijlsma in de film De Eetclub, naar de gelijknamige bestseller van Saskia Noort. Ook speelt ze een verkoopster in de film Dik Trom (2010) die geregisseerd is door haar man Arne Toonen. In 2011 speelt ze Misja in de film Lotus. Ook speelt ze in het eerste seizoen "High Heels in concert" samen met Liesbeth Kamerling, zangeres Dennis en Maaike Martens. In 2012 heeft ze een stem ingesproken in en de film "het Monster van Parijs". Ook speelde in het tweede seizoen de musical "High Heels in concert" en ze had haar eigen musical "Het grote verlangen". Ook deed ze mee aan "Fort Boyard", maar verloor in de finale. In datzelfde jaar speelde ze samen met haar zus Katja Schuurman in de film Black Out. In begin 2013 speelt ze Anouk in de film Ballast en speelt ze Mercedes in de film "Bro's Before Ho's". In 2014 speelde ze in de musical "Vijftig tinten…de parodie". Ook speelde ze Lydia in de politieserie "Rechercheur Ria" en had ze een hoofdrol in "Pijnstillers". Tevens sprak zij ook de stem in van "Emmy Altava" in de Professor Layton games voor op de Nintendo 3DS. In 2016 speelt zij in de theaterproduktie "Pumps en penalties". In 2017 vertolkte ze de rol van DJ Lady Jane in de dramaserie "De Mannentester".
Model.
Nadat zij eerder had aangegeven nooit naakt te willen poseren is Birgit Schuurman toch te zien in het kerstnummer (januari 2011) van het blad Playboy.
Persoonlijk.
In juli 2002 trouwde Schuurman met regisseur Kaja Wolffers. In april 2004 werd bekend dat het paar ging scheiden. Haar huidige echtgenoot is Arne Toonen. Op 18 juli 2008 trouwden zij voor de wet te Amsterdam en ze hebben samen een zoon.
In de Allerhande van november 2012 geeft Schuurman aan dat Jelka van Houten, de zuster van Carice van Houten, haar beste vriendin is. Hierin geeft Schuurman eveneens aan dat ze vegetariër is.
