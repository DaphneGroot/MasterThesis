	Suriname heeft nog geen tijd voor rechtshulp
	Van onze verslaggever
AMSTERDAM
 Suriname heeft volgens parlementsvoorzitter M. Djawalapersad voorlopig geen tijd om te reageren op rechtshulpverzoeken uit Nederland. Djawalapershad zei dit woensdag tijdens haar bezoek aan de Tweede-Kamercommissie voor Buitenlandse Zaken.
'Wij vinden het belangrijker eerst wat te doen aan de armoede en de verbetering van onderwijs en infrastructuur. Daarna kunnen we naar internationale verdragen kijken.'
In de kamercommissie is teleurgesteld gereageerd op de uitlatingen van Djawalapersad. Eind vorige maand zegde president Wijdenbosch minister Van Mierlo nog toe op korte termijn op de Nederlandse verzoeken te reageren. Dat gebeurde nadat Suriname eerder een oproep van Van Mierlo had genegeerd om binnen drie maanden met een antwoord te komen.
Volgens de Surinaamse parlementsvoorzitster staan de rechtshulpverzoeken te hoog op de Nederlandse agenda. Nederland heeft vier uitleveringsverzoeken en dertien rechtshulpverzoeken ingediend, onder meer in het kader van het Copa-drugsonderzoek naar veronderstelde drugshandel van voormalig legerleider Bouterse.
Djawalapersad is afkomstig uit de partij BVD, die in de regering samenwerkt met Bouterses partij NDP. Volgens haar is er op het ogenblik geen draagvlak in Suriname voor verregaande samenwerking op het gebied van justitile vervolging: 'De Copa-affaire is voor sommigen in Nederland een trauma geworden, maar in Suriname denkt men er anders over.'
Nederlandse rechtshulpverzoeken zijn sinds november 1995, toen de regering-Venetiaan er nog zat, naar Suriname gestuurd. In slechts n geval werd daaraan medewerking verleend. Volgens voormalig minister Girasing van Justitie werden de overige verzoeken niet gehonoreerd, omdat Nederland niet bereid bleek deze als wisselgeld te gebruiken voor nieuwe hulpprojecten. Minister Sorgdrager van Justitie ontkent dat er vanuit Suriname een dergelijke suggestie is gedaan.
De PvdA-kamerleden Middel en Van Nieuwenhoven vinden dat moet worden overwogen het Rechtshulpverdrag met Suriname op te zeggen, wanneer samenwerking op dit gebied uitblijft. Het CDA-kamerlid Verhagen noemt het teleurstellend dat het rechtshulpverdrag weinig prioriteit krijgt.

