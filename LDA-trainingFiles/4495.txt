	Feest van herinneringen
	Hoewel miljoenen Nederlanders nu uitzwermen over de aardkloot, gaat het dagelijkse leven door, niet alleen hier, maar ook d  r.
Hoeveel landgenoten houden zich op in Frankrijk? En hoevelen van hen zal het vergund zijn ook maar enigszins vertrouwd te raken met het door Franse geschiedschrijvers zo naarstig doorvorste vie quotidienne?
Weinigen, mogen we aannemen.
Wie belang stelt in de levenswijze van de oorspronkelijke bewoners van het 's zomers door toeristen gekoloniseerde Franse platteland, kan te rade gaan bij Henk Romijn Meijer, die in het 'zomernummer' van De Tweede Ronde vertelt over een gezellige avond van een stel (zeer) hoogbejaarden in de vergrijsde streken rond Souillac.
Het is feest, maar Meijer zou Meijer niet zijn (een van onze meest begenadigde verhalenvertellers) als er aan de traditioneel Franse dis niet van alles op tafel kwam dat niet van louter stoffelijke aard is: herinneringen, die haast terloops het aflopende leven in deze streek doen oplichten, met een even zo'n pijnlijke flashback naar de desperate SS-divisie Das Reich, die hier aan het eind van de oorlog rampokkend rondtrok en Oradour (bijna) met de grond gelijk maakte.
Een prachtig verhaal. De Tweede Ronde begint er dit zomernummer mee, maar daarmee heeft de redactie allerminst haar kruit verschoten. Ook het andere proza mag er wezen: een seksueel geladen fragment van de dit jaar overleden Tsjech Bohumil Hrabal; een herinnering van de Griek Nikos Papandreou aan zijn vader de politicus; een verhaal van de hier vertaalde maar ten onrechte vergeten Noor Tarjei Vesaas over de gevoelens van een jonge vis, en zo nog het een en ander, waarvan - als het om Nederlands proza gaat - het verhaal 'Ereburger' van Ron de Zeeuw opvallend mag heten.
Zijn hoofdpersoon is een goed getypeerde Amsterdamse lomperik, die uit financile overwegingen een huwelijk aangaat met een oudere illegale Ghanese in de Bijlmer. Schrijnend zoals zij wordt behandeld. Plotseling wordt de sadistische kern van hun verbintenis opgeblazen, als er zich een vliegramp (de vliegramp) voltrekt. Dan blijkt de schurk van dit verhaal een held te zijn, die een zwart kind redt, daarbij letterlijk zijn gezicht verliest, en door het gemeentebestuur tot ereburger wordt uitgeroepen - een tournure die zo abrupt geschiedt dat je even de wenkbrauwen fronst. Wordt hier de Bijlmerramp als een deus ex machina gebruikt?
Als gebruikelijk is De Tweede Ronde overvol. Behalve het proza is er zeer veel Nederlandse pozie en 'light verse'. In de afdeling 'essay' werpt Gerard de Vries de vraag op of kunst mooi is en bij de 'vertaalde pozie' vindt men proeven van bekwaamheid die Dante, Ariosto (Orlando Furioso), Goethe en Petrarca betreffen. Origineel is de keuze van de Sanskrietdichter Kalidasa en een drietal zestiende-eeuwse 'metaphysical poets' uit Frankrijk.
Het Vlaamse blad Dietsche Warande & Belfort heeft voor zijn zomernummer de blik niet op het zuiden, maar op het noorden gericht: alle bijdragen zijn van Nederlandse auteurs (o.a. Kopland, Van der Heijden, Vogelaar, Beurskens, Brakman, Tellegen), wat Hugo Bousset, de redacteur, in zijn voorwoord tot de volgende vragen brengt: 'Welk belangrijk Nederlands tijdschrift heeft niet ooit een ''Vlaams'' nummer samengesteld? Is het omgekeerde ooit gebeurd? Heeft dat zin?'
'In een warande wel', besluit hij tamelijk cryptisch voor wie niet weet wat een warande is en bovendien niet weet dat dit nummer op 17 juni in de Brusselse 'Warande' is gepresenteerd.
Is die kennis, voor Nederlanders, van enig gewicht? Ik denk het niet. Zij zullen dwalend door dit 'park met wandeldreven en lustprieeltjes' (want dat is een 'warande') hun maar al te bekende auteurs ontmoeten op een manier die hun ook op het Leidseplein, op de schelpenpaden van Schiermonnikoog (Brakmans voorpublicatie uit De gelukzaligen), aan de Veluwezoom of in het laagland van een verregende polder kan overkomen: in hun vertrouwde omgeving.
Een paar verrassingen: opnieuw pozie van Jacq Vogelaar en acht intrigerende werken 'acryl-op-doek' van de dichteres Elma van Haren.
Willem Kuipers
De Tweede Ronde, nr 2, 1997. Zomernummer. Van Oorschot,  20,-.
Dietsch Warande & Belfort, nr 3, juni 1997. De Bezige Bij,  16,50.

