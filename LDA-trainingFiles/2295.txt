	De symfonie van Benetton
	PUISTIGE gezichten. Gladde gezichten. Sproetige gezichten. Prachtige gezichten. Lelijke gezichten. Gezichten in alle maten en gewichten, in alle huids- en haarkleuren. Al deze jongens en meisjes zijn zeventien jaar oud. Hun hoofden zijn ruim drie meter hoog. Deze reusachtige pasfoto's bevolken de tentoonstelling Faces van fotograaf Oliviero Toscani. Een paar van hen zullen het najaar de straten en pleinen van de halve wereld bevolken. Als affiches in de komende Benetton-campagne.
In het vroegere Leopoldo-station in Florence, dat nu een expositieruimte is, kijken in een labyrint van billboards tweehonderd reusachtige fotogezichten de bezoeker open en indringend aan. Sommigen zijn grote kinderen, anderen kleine volwassenen, en iedereen is zichzelf. Daarom zijn ook de grootste lelijkerds mooi. Toscani: 'Ik heb schoonheid gevonden waar je haar normaal niet zoekt.'
Alle rassen zijn vertegenwoordigd. Een Oosterse jongen heeft zijn zwarte haar hier en daar blauw geverfd. Een Westerse jongen heeft zijn blonde haar een peroxide-behandeling gegeven. Een sproetenkoning met een paars neusringetje heeft zijn wenkbrauwen en zijn korte haar groen gemaakt. 'Dit zijn de gezichten van onze tijd', zegt Toscani. 'Al deze jongens en meisjes zullen in het jaar 2000 twintig zijn. Dit is een historisch document.'
Maar gaat hij met deze menselijke inventaris niet erg op de softe toer? Waarom haalt hij met dit museum van de jeugd voor het eerst iets als schoonheid van de plank? Waar is de provocateur gebleven die een stervende aids-patint toont, de bebloede kleren van een Bosnische soldaat, een soldaat met een menselijk bot? Kortom, waar is het schandaal? Deze zeventienjarigen zijn geen monsters, geen misbaksels, geen anorexie-patinten. Ze zijn zo gewoon. Zijn deze brave foto's wel van Toscani?
Toscani vindt die vragen grote onzin. 'Zeker', zegt hij, 'net als in de muziek heb je in onze communicatiecampagnes hoge en lage tonen, adagio, allegro ma non troppo, forte en fortissimo. Maar de symfonie is dezelfde. En wij gaan door met onze symfonie.' Zijn deze allegro-foto's dus een voortzetting van de vroegere fortissimo-foto's? 'Volledig. Trouwens, als je deze gezichten goed aankijkt, zijn ze volgens mij ook een beetje dramatisch.'
Hoezo? 'Gewoonlijk zijn wij het die de jongeren aankijken en over hen oordelen. Maar hier is het omgekeerd. Als je rondwandelt tussen deze beelden, voel je je door de jongeren geoordeeld. Wij kritiseren de jongeren, we zeggen dat ze problemen hebben, dat ze niet willen werken, dat ze zich niet willen engageren. Dat is niet waar: de jongeren kijken ons aan en zeggen ons: wat is dit voor een wereld die jullie ons overdragen?'
Toch zijn deze jongeren niet pessimistisch, vindt Toscani: 'Wie niet weet wat er in de toekomst zal gebeuren, kan alleen maar optimistisch zijn. Net als ikzelf, want ik weet niet wat er zal gebeuren. Ik ben altijd optimistisch geweest, ook als de kritiek slecht was. Als ik tragedies laat zien, is dat een teken van optimisme: dit is de tragedie, zeg ik, wat moeten we doen. Niet kijken naar de tragedies, dat is pessimisme. Het probleem het hoofd bieden, is optimisme.'
Dit project is een vervolg van Toscani's bijdrage aan de Binnale van Veneti van 1993. Hij behing toen de muren met foto's van geslachtsdelen, toebehorend aan mensen van alle rassen, alle standen, alle leeftijden. Schandaal verzekerd. Een kind kon de boodschap opvangen die uit deze collage straalde: als puntje bij paaltje komt, maakt het verschil tussen ras en rijkdom niets uit.
Zijn antiracistische boodschap heeft Toscani al zo vaak verkondigd: blanke en zwarte hand aan elkaar geketend, zwarte vrouw geeft blanke baby de borst, drie gelijke harten van mensen van drie rassen, kleine zwarte hand op een grote witte. Allemaal United Colors. Ook Faces is een stille ode aan de raciale gelijkheid. Toch is er onderscheid. Wat de geslachtsdelen verborgen hielden, laten de gezichten zien: dat er armen en rijken zijn. Op Faces staan kinderen van de salons en kinderen van de straat willekeurig door elkaar.
De jongens en meisjes die ons aankijken in Florence, en weldra in Kopenhagen, Sarajevo en tientallen andere steden, vormen een selectie uit duizenden foto's. Ze zijn de laatste drie jaar genomen in Toscani's studio in Parijs. De jongeren werden gerecruteerd op straat. Ze zijn steeds gefotografeerd vanuit dezelfde hoek: een rechthoek. Ze kijken allemaal recht in de lens. Hoe is Toscani erin geslaagd ondanks zijn minimale ingrepen toch zulke sprekende foto's te krijgen?
'Ik vroeg ze: hoe is de verhouding met je vader? Dan keken ze me zo aan - de verhouding met je vader is altijd moeilijk. Of ik vroeg ze: wat ga je doen na school?' Die vragen leverden ernstige, nadenkende, vragende gezichten op. Toch lachen een paar gezichten naar de camera. Een van hen is Toscani's oudste zoon Rocco. Waarom lacht die jongen? 'Omdat je je vader nooit serieus neemt.'
De 55-jarige Toscani werkt sinds vijftien jaar bij Benetton. Hij voelt zich een boffer, zegt hij, omdat zijn baas Luciano Benetton hem alle ruimte geeft om te doen wat hij wil. 'Dat is een risico, in een wereld waarin iedereen op zeker speelt.' Wat hij wil, dat is communiceren, communiceren en nog eens communiceren. Bijvoorbeeld met zijn postercampagnes voor Benetton, maar ook met de recente campagnes voor Gaza en voor Corleone, dat hij heeft willen afhelpen van zijn maffiose reputatie.
Toscani's permanente projecten zijn Colors (Ein Magazin qui parle about el resto del mondo) en het communicatielaboratorium Fabrica bij de Benetton-fabrieken even buiten Treviso. Colors verschijnt in negen talen en acht edities. Wie het laatste nummer leest, over roken, zal zelfs niet meer naar een sigaret durven kijken. Na de succesvolle samenwerking met de sobere tegenvoeter Le Monde wil Toscani voor elk nummer van Colors met een ander blad in zee.
In Fabrica (Latijn voor werkplaats) ontwikkelen jonge kunstenaars uit de hele wereld communicatieprojecten voor derden, zoals hongerspotjes voor de FAO en een nieuwe look van het ochtendjournaal van de Italiaanse publieke zender RAI-3. Na de uitbreiding van het complex is er plaats voor vijftig studenten. Alles op kosten van kledingfabrikant Benetton.
Wat is dat voor een man, de oprichter en president van de Benetton Groep? Een filantroop? Een idealistische kapitalist? Of gewoon een handige zakenman, die zich met zijn zevenduizend winkels en zijn omzet van 3,4 miljard gulden in 120 landen wel een paar strapatsen kan veroorloven? Zoals de sponsoring afgelopen jaar van een schrijverscongres tegen het racisme, of het vrij baan geven aan een creatieve anarchist als Toscani?
De 62-jarige Luciano Benetton heeft nog nooit nee tegen Toscani hoeven te zeggen. 'Benetton', zegt hij, 'is ook door de communicatiecampagnes van Toscani bekend geworden, en daar ben ik hem erkentelijk voor. Hij is onderhand iemand van de familie. Ik ben blij dat we een goede communicatie hebben, waarmee ik het eens ben. Maar dit kan alleen functioneren als aan het eind van het jaar de cijfers kloppen. En daar gaat het voor mij om.'
De woedende kritiek die Toscani soms uitlokt, wat vindt Benetton daarvan? 'Wij zijn heel oplettend. We mogen en we willen niemand beledigen. Vaak hebben we in het ene land harde kritiek gekregen, maar voor dezelfde foto's prijzen gekregen in een ander land, Nederland bijvoorbeeld.'
En de kritiek dat Benetton zijn spullen probeert te verkopen over de rug van een stervende aids-patint? 'In dat geval was er geen sprake van kopen of verkopen, maar van het informeren van de jongeren. Dat ze voorzichtig moeten zijn. Dat ze maatregelen moeten nemen. Ik geloof in deze educatie-politiek van een bedrijf, ook al is het nog zo weinig. Er zijn geen contra-indicaties.'
Stimuleren de campagnes van Toscani de verkoop van Benetton? 'Nee. Maar wel de naamsbekendheid.' Waarom werken andere bedrijven dan niet met een Toscani? 'Uit luiheid.' En waarom sponsort alleen Benetton een congres tegen racisme? 'Er is op dat punt weinig gevoeligheid. Begrijp me goed, we zijn geen bedrijf dat wil sterven voor anderen. Maar ik vind wel dat je iets moet doen.'

