 ENQUETE BOBEL TOONT WANBELEID AAN - VEB. 
 DEN HAAG, 25 okt (Reuter) - In het deze week gepubliceerde enqueterapport naar de gang van zaken bij Bobel wordt geconcludeerd dat er sprake is geweest van wanbeleid, zo is meegedeeld door de Vereniging van Effectenbezitters (VEB). 
 Bobel, een meerderheidsdeelneming van de Zwitserse holding Sasea, werd in 1991 door de Amsterdamse beurs uit de notering verwijderd. Sasea ging in 1992 failliet. 
 De VEB, die om de juridische enquete had verzocht, wil nu met de andere verzoekers bekijken hoe de actie kan worden vervolgd. Het ook door de Ondernemingskamer laten vaststellen van wanbeleid bij Bobel is een nadrukkelijke mogelijkheid. 
 Bobel functioneerde tot 1989 als investeringsmaatschappij maar verkocht in 1989 al haar beleggingen aan moeder Sasea, die op dat moment onder leiding stond van de Italianen Florio Fiorini en Giancarlo Parretti. 
 Bobel moest gaan fungeren als houdster van de filmbelangen van Sasea maar dat ging niet door. Daarop leende Bobel al haar middelen, 175 a 180 miljoen gulden, zonder zekerheden aan Sasea. 
 Die Zwitserse maatschappij ging echter vervolgens failliet door onder meer het echec rond de overname van filmmaatschappij MGM. Fiorini is inmiddels in Zwitserland veroordeeld en Parretti hangt een veroordeling in de VS boven het hoofd. 
 Enqueteur mr. J.W.C. Berk constateert dat Sasea Bobel steeds als geheel onzelfstandige groepsmaatschappij behandelde. Er zijn volgens hem bovendien sterke aanwijzingen dat transacties binnen de groep niet op normale zakelijke wijze tot stand zijn gekomen. 
 Bij de verkopen van belangen in Banco Agricola Milanese en Plantations Terre Rouge werd bijvoorbeeld een aanzienlijk deel van de meerwaarde niet bij Bobel maar elders binnen Sasea gerealiseerd, zo wordt geconcludeerd. 
 Besluiten over transacties vonden op Sasea-niveau plaats zonder dat de mede in het belang van andere aandeelhouders geschapen vennootschappelijke waarborgen werden nageleefd. 
 "Dat de accountant zich in het algemeen met de waardering kon verenigen zegt in dit verband onvoldoende, zeker nu KPMG zowel accountant van Sasea als van Bobel was," aldus de VEB. 
 Volgens het enqueterapport is niet gebleken dat de directie van Bobel een eigen beleid had, eigen initiatieven nam of zelfs maar een "sparring partner" was voor Sasea. 
 De commissarissen werden volgens de enqueteur niet goed aangestuurd en geconsulteerd. De statutair vereiste goedkeuring vooraf door de commissarissen werd zelden anders dan "after the facts" gegeven. 
 Het uitlenen in 1991 door Bobel van haar volledige vermogen, zonder dat er zekerheden werden verkregen, aan Sasea heeft niet op zakelijke gronden plaatsgevonden. 
 Op dat moment moet volgens de enqueteur al duidelijk zijn geweest dat er een aanzienlijk terugbetalingsrisico was. 
 "Het heeft er alle schijn van dat Sasea willens en wetens de eigen belangen van Bobel en daarmee de belangen van de andere aandeelhouders en obligatiehouders van Bobel geheel ondergeschikt gemaakt heeft aan uitsluitend haar eigen plannen en belangen," zo luidt het vernietigende oordeel van enqueteur Berk. 
 Het geconstateerde wanbeleid kan volgens Berk in ieder geval aan Sasea, als meerderheidsaandeelhouder en beleidsbepaler, worden toegeschreven. Ook directie en commissarissen van Bobel hebben zich echter in dienst gesteld van Sasea en daarmee de belangen van Bobel en van minderheids-aandeelhouders en obligatiehouders geheel ondergeschikt gemaakt aan die van Sasea. 
 "Ook deze organen kan wanbeleid worden verweten," stelt Berk. 
 Sasea-topman Fiorini was een van de leden van de raad van commissarissen die werd voorgezeten door Hans Kraaijeveld van Hemert. Verder maakte de heer Von Wussow deel van die raad uit. 
 In 1991 werd de directie van Bobel gevormd door het trio Meerloo, Bellemans en Stadler. 
 Circa 22 procent van de Bobel-aandelen en 86 procent van de obligaties was volgens de VEB eigendom van niet bij Sasea horende beleggers. 
 De belangenvereniging schat het door hen geleden verlies, exclusief gederfde rente, op 60,5 miljoen gulden. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
