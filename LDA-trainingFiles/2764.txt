	Egyptische minister wil toerisme redden met verhoging promotiebudget; 'Deze aanslag was niet te voorkomen'
	Van onze verslaggeefster
Nell Westerlaken

LONDEN
'Kon Amerika de aanslag op het World Trade Center voorkomen? Kan Engeland aanslagen van de IRA voorkomen, en Spanje van de ETA? We hebben de afgelopen jaren alle mogelijke maatregelen genomen voor de veiligheid van toeristen. We hebben er alles aan gedaan. Alles.'
Dr. Mamdouh El Beltagui, de Egyptische minister van Toerisme, probeert de spanning te verbergen, maar de asbak op zijn tafel raakt met de minuut voller. 'Mooi land, Nederland', probeert hij nog, 'ik houd erg van uw tulpen.'
Met een zware delegatie uit de Egyptische reisbranche kwam de minister afgelopen weekeinde naar Londen. De toeristische promotie van zijn land zou hij een nieuwe impuls geven op de World Travel Market, de grootste beurs voor de reisbranche ter wereld.
Het liep anders. De beurs was nog maar nauwelijks begonnen of hij hoorde van de aanslag in Luxor. 'Ik was geschokt en diep bedroefd. Wie n mens vermoordt, vermoordt alle menselijk leven, zeggen wij in Egypte.'
- Helaas lijken niet alle Egyptenaren daarin te geloven.
'Het was een wanhoopsdaad van een kleine groep. We hebben de afgelopen jaren grote successen geboekt in de bestrijding van het terrorisme. We hebben er alles aan gedaan om toeristen te beschermen, maar dit was niet te voorkomen. Er zijn in 1996 vier miljoen bezoekers geweest in Egypte, een absoluut record. Hoe zou je die ieder individueel kunnen beschermen? Het was een laffe daad van een handjevol terroristen.'
Terwijl de minister in de Egypte-stand de pers te woord staat, worden er om hem heen toch nog zaken gedaan onder het bord 'Egypt has it all'. De overheid valt niets te verwijten, is de algemene stemming onder de touroperators en hoteleigenaren.
'De beveiliging was absoluut voldoende', aldus de minister. 'Je zag dat de politie de daders onmiddellijk doodschoot.
'Gewone burgers snelden toe om te helpen of meldden zich aan om bloed te geven aan de gewonden. Uiteindelijk zijn zij het slachtoffer, want zij missen vitale inkomsten uit het toerisme.'
- Maar bewijst dit drama niet dat Egypte te vroeg heeft gejuicht over zijn successen bij de bestrijding van het terrorisme?
'De toeristische plaatsen worden zwaar bewaakt. Toeristenbussen rijden in konvooien, daar is nog nooit een aanslag op geweest. Ook de hotels worden uitstekend bewaakt. Maar je moet onder ogen zien dat alle veiligheidsmaatregelen bij elkaar nooit genoeg kunnen zijn om elk risico uit te sluiten.'

- Toerisme is de belangrijkste bron van buitenlandse deviezen voor Egypte. Wat betekent dit voor de economie?
'Dat klopt, maar het is gelukkig geen monocultuur. We hebben onze industrie, onze export, de inkomsten uit het Suez-kanaal en de olie. Het zal vooral tijdelijke gevolgen hebben, althans dat hoop ik. Op het gebied van veiligheid kunnen we weinig meer toevoegen, maar misschien kunnen we eens kijken naar het promotiebudget. Hand in hand met het bedrijfsleven zullen we kijken wat er nog meer te doen is.'

- Als ik een reis naar Egypte had geboekt voor de komende winter, wat zou u mij dan nu vertellen?
'U bent vrij in uw keuze natuurlijk, maar u bent van harte welkom. Het spijt ons verschrikkelijk wat er is gebeurd, maar dit was niet te voorkomen. Egypte is een veilig land. Nogmaals, u bent welkom.'
Pagina 6: Minister van Binnenlandse Zaken ontslagen; Reizen vanuit Nederland gaan door

