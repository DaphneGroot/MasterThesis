	Italianen hebben Super Cup al op zak na zege van 6-1 in Frankrijk  Juventus haalt fors uit tegen Paris SG
In de competitie draait Juventus stroef. De ploeg uit Turijn verspeelde liefst zeven punten in de laatste drie duels. Maar in de eerste wedstrijd om de Super Cup sloegen de Italianen gisteravond keihard toe. Paris SG werd met liefst 6-1 verslagen. De return, op 5 februari in Turijn, werd daardoor een formaliteit.
Juventus, ook al in 1984 de sterkste in het onderonsje tussen de winnaars van de Europese bekertoernooien, zal dus opnieuw Ajax gaan aflossen als bekerhouder, nu van de Super Cup. De Champions League en de wereldbeker nam Juventus vorig jaar al over van Ajax.
Vorig seizoen won Ajax de strijd tussen de winnaars van de Europa Cup I en II. De Amsterdammers waren over twee wedstrijden aanzienlijk sterker dan het Spaanse Zaragoza. Juventus was nu veel beter dan Paris Saint Germain.
In het Parc des Princes leidde Juventus, nog altijd koploper in de Italiaanse competitie, bij rust al met 4-0, dankzij doelpunten van Padovano (2), Porrini en Ferrera. Uit een strafschop scoorde kort na rust de Braziliaan Rai nog voor de thuisclub. Lombardo en Amoruso bepaalden de eindstand vervolgens op 6-1 voor de Italianen. De Fransman Fournier liep na ruim een uur tegen de rode kaart aan.
Juventus speelde zonder de Kroaat Alen Boksic. Hij is twee maanden uitgeschakeld. Boksic raakte zondag geblesseerd in de wedstrijd tegen Atalanta na een botsing met Fabio Rustico. Zijn enkelblessure is ernstiger dan werd gedacht.
Paris SG raakte gisteren een talent kwijt aan Arsenal, de club van dennis Bergkamp. De Londense club contracteerde Nicolas Anelka (17). Anelka, die gisteravond niet meespeelde tegen Juventus, tekende voor twee jaar. Anelka voelde zich niet meer thuis in de Franse hoofdstad. Het feit dat Arsenal een Franse trainer (Ars√®ne Wenger) heeft, was voor hem eveneens belangrijk.
De Roemeense international Florin Raducioiu keert na een mislukt avontuur bij West Ham United terug naar Espanyol. De 27-jarige aanvaller tekent in de Catalaanse hoofdstad een contract voor 2,5 jaar. Hij gaat er naar verluidt ruim een miljoen gulden per seizoen verdienen. De Londense ploeg aast op Pierre van Hooijonck als vervanger voor Raducioiu.
De Roemeen kwam weinig in actie bij West Ham en scoorde tot dusver slechts twee keer. Hij kostte afgelopen zomer 2,4 miljoen pond. De Londense club ziet daarvan 1,4 miljoen terug (4,2 miljoen gulden) terug. Dat bedrag maakt het West Ham mogelijk bij Celtic een royaler bod uit te brengen op de Nederlandse international Van Hooijdonck.
Espanyol trok gisteren ook Pascal Olmeta (35) aan voor de komende zes maanden. De Franse doelman zat zonder club. Op 8 januari ontsloeg Olympique Lyon hem, omdat hij ploeggenoot Jean-Luc Sessus had geslagen. Olmeta speelde eerder voor Bastia, Toulon, Racing Paris en Olympique Marseille.

Foto
	Domi van Paris SG (rechts) probeert Torricelli (Juventus) de bal te ontfutselen. FOTO AP

