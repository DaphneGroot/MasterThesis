Gedicht.
Een gedicht, "dichtstuk" of "vers" is een door een dichter geproduceerde (literaire) tekst die tot de poëzie behoort. Traditioneel wordt een gedicht in versvorm geschreven. Gedichten worden veelal tot de lyriek gerekend. In ruimere zin of in historische zin kan de term gedicht ook slaan op teksten uit het dramatische of het epische genre, naast de lyriek de twee andere grote traditionele genres van de literatuur.
Kenmerken.
De "vorm" van de tekst krijgt bij gedichten veelal veel aandacht. Tot de "vorm" kunnen onder andere klank, rijmschema's, traditionele stijlfiguren, het enjambement, strofes, beeldspraak, metrum, ritme en typografie behoren. Het is echter niet noodzakelijk dat al deze elementen in een gedicht terug te vinden zijn. Een gedicht hoeft niet te rijmen, hoeft zich niet te bedienen van een vast metrum of schema om een gedicht te zijn.
Het gedicht wordt vaak onderscheiden van proza, omdat gedichten traditioneel in versvorm worden geschreven en dus geen doorlopende tekst zijn. Er zijn echter wel zogenaamde prozagedichten en sommige gedichten bevatten stukken prozatekst. In haar algemeenheid is poëzie o.a. daarom een moeilijk definieerbaar en moeilijk af te bakenen genre.
Ook over de inhoud van gedichten valt weinig algemeens te zeggen. Een gedicht kan emoties, toestanden, gebeurtenissen, processen, ideeën, waarnemingen, taal enz. oproepen, beschrijven, bevatten en/of problematiseren. De inhoud is in elk geval irrelevant om te bepalen of iets al dan niet een gedicht is, al kan er wel mee worden vastgesteld welk soort gedicht het is.
Volgens de dichter Paul van Ostaijen was dichtkunst gelijk aan woordkunst.
De lengte van gedichten is zeer variabel: er zijn gedichten die uit slechts 1 woord bestaan, maar er bestaan net zo goed gedichten van honderden bladzijden lang. Toch kan gezegd worden dat het gemiddelde gedicht niet langer is dan één bladzijde uit een dichtbundel.
Sommige gedichten maken deel uit van een cyclus.
De schrijver van gedichten wordt dichter of (zij het wat archaïsch of ironisch) poëet genoemd.
