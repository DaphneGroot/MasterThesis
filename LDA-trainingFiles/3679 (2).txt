Stijldans.
Stijldansen is een sport of ontspanning waarin volgens tamelijk strakke regels in paren bij een stijl behorende figuren gedanst wordt, op de specifiek daarbij behorende muziek.
Stijldansen wordt ook internationaal als danssport in wedstrijdverband gedanst in drie categorieën: Ballroom ("Standard"), Latijns-Amerikaanse dans ("Latin") en Ten Dance. Het kampioenschap Ten Dance bestaat uit de vijf standaarddansen en de vijf Latijns-Amerikaanse dansen samengevoegd.
Er bestaat ook nog een andere variatie op het stijldansen dit is formatiedansen. Hierbij vormt een team van maximaal acht paren al dansend figuren op de dansvloer. Er zijn twee categorieën, namelijk Standaard en Latin. Formatiedansen is een jurysport die ook geliefd is bij de niet dans-kenners door mede het showelement, zoals lifts dat wordt toegevoegd aan het dansen.
In de Verenigde Staten zijn de regels enigszins anders en men spreekt dan van American Style in tegenstelling tot de International Style.
