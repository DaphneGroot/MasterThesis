	D66'er Van Boxtel ergert zich aan agressieve opstelling christen-democraten in medisch-ethische debatten 'Onmachtig CDA maakt treurige hoop lawaai'
	Van onze verslaggevers
Jet Bruinsma
Frank van Zijl

DEN HAAG
De vice-fractievoorzitter van D66, van het type jasje-uit, mouwen-omhoog, loopt al een paar dagen te ijsberen door zijn kamer. De discussie over abortus en euthanasie, over de medisch-ethische kwesties, wordt zo plat gevoerd, vindt Rogier van Boxtel.
Hij denkt aan De Hoop Scheffer (CDA), Van der Burg (CDA), Bremmer (CDA). En aan CDA-fractievoorzitter Heerma. Die greep de uitspraak van minister Borst over abortus aan voor dit commentaar: 'De volgende stap is een abortus omdat de kleur van de ogen de ouders niet aanstaat.' De grootste oppositiepartij, de partij die zich beroept op christelijke waarden in de samenleving, is suggestief en opportunistisch bezig, meent Van Boxtel.
'De afgelopen twee jaar hebben we een aantal voorvallen gehad, waaraan ik me echt erger. Bij medisch-ethische kwesties staat het CDA hijgend klaar om commentaar te leveren. De teneur is steeds: zie je wel, onder paars begeven we ons op een hellend vlak, zijn de remmen los. Dat is een onverantwoorde stijl van oppositie voeren.
'De discussie over medisch-ethische kwesties kende nog voor dit kabinet een beladen start met de uitspraken van Hirsch Ballin in verkiezingstijd. Daar werd het sfeertje gecreerd dat iedereen die iets mankeert moet oppassen voor paars.
'Toen het evaluatierapport over de euthanasie uitkwam, had ik de eer met de heer Van der Burg te mogen discussiren in NOVA. Mij viel op dat hij ongelooflijk scherp was in zijn reactie. Ronduit erg was dat hij in dat gesprek de suggestie wekte alsof Nederland van God los zou raken met dit dossier in handen van twee D66-bewindslieden.
'Vervolgens zie ik Bremmer in het Journaal commentaar geven op het kabinetsstandpunt over euthanasie. Dan zegt-ie: het gaat hier niet om voetbal, maar om mensenlevens. Dat vind ik zo'n schromelijke onderschatting van het normbesef en de verantwoordelijkheid die paars bij dit soort dossiers voelt. Het is gewoon verkeerd.'
- Of het is een manier van oppositie voeren.
'Het voeren van oppositie is niet makkelijk. Maar juist dit soort medisch-ethische vraagstukken, die direct samenhangen met de verantwoordelijke manier waarop je met gevoelens in de samenleving omgaat, vragen om een zorgvuldige opstelling. Je mag uiteraard meningsverschillen over dit soort kwesties hebben. Maar ik heb ook in het verleden altijd het onderscheid gevoeld tussen politiek over de centjes en over dit soort vraagstukken.'
- Wat verklaart de opstelling van het CDA?
'Ik vind het onmachtig. Je ziet die doorzichtige politiek van het CDA ook op andere gebieden. Maar medisch-ethische zaken vind ik bij uitstek niet geschikt om je op deze wijze te profileren. Ze doen niets anders dan suggereren dat Nederland naar de ratsmodee gaat nu zij een directe verantwoordelijkheid meer dragen.'
- Dat is toch niet uw zorg?
'Het is onverantwoord, omdat het in de snelheid van de communicatie in de samenleving een primair gevoel veroorzaakt van: oh jee, het gaat ook helemaal fout.'
- Dat vindt het CDA inderdaad.
'Als je met ze verder discussieert, zie je dat dat reuze meevalt. Het gaat me om iets anders: als de kleine christelijke partijen vanuit hun zware geloofsovertuiging politieke stellingen betrekken, hebben wij daar mooie discussies mee. Bij het CDA zie ik alleen maar die agressieve opstelling.
Ik word wakker op vrijdagochtend, ik hoor een brullende De Hoop Scheffer op de radio over abortus. Vervolgens zie ik Heerma op tv. Die uitvergroting dat het helemaal mis is! Als je dan kijkt wat Borst exact over abortus heeft gezegd, hoe zorgvuldig het was ingebed en hoe ze drie dagen later een nadere reactie geeft namens het kabinet, dan denk ik: dat CDA maakt een treurige hoop lawaai.'
- U suggereert kwade trouw.
'Dat is een groot woord. Maar ik zou denken dat er een strategie achter schuilgaat. Een strategie die als doel heeft aan de samenleving mee te geven: als u sociale geborgenheid wenst, moet u bij ons zijn; bij de anderen bent u aan het verkeerde adres.
'Het is die politieke claim op het morele gehalte van de samenleving, de suggestie alsof het land alleen bij het CDA in veilige handen is. Daar wind ik me over op. Het is lariekoek. Want in de praktijk wordt toch aangetoond dat eerder het omgekeerde het geval is.'

Foto
	D66-kamerlid R. van Boxtel: 'Het CDA is verkeerd bezig.' FOTO BERT VERHOEFF - DE VOLKSKRANT

