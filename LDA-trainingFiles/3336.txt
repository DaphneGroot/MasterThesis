	Andes-engel als perfecte vermomming van de fat
	Van onze correspondent
Cees Zoon
 MADRID
Het lijken scnes uit een flamboyant bordeel dat is overgenomen door travestieten. Figuren met overdadige pettycoats waar blote mannenbenen met kousebanden onderuit steken. Gewaden vol weelderige en kleurrijke tierelantijnen, en een overdaad aan uitbundige onderkledij. De gezichten gedomineerd door verleidelijke pruillipjes.
De ten hemel gerichte ogen geven een eerste aanwijzing. En de buitenproportionele vleugels op de rug van de afgebeelde personen zijn het doorslaggevende bewijs dat we hier met bovenaardse karakters van doen hebben: dit zijn engelen, en wel de meest curieuze die men zich kan voorstellen.
Zij aan zij hangt dit provocerende gezelschap in een zaal van het museum Bellas Artes in Madrid. De samenstellers van de expositie hebben ze ontrukt aan de hooglanden van Bolivia, waar ze een vast onderdeel vormen van het cultureel-religieuze landschap en door de lokale bevolking innig worden vereerd. Op christenen in Europa echter zullen ze, ook nog eeuwen na hun portrettering, overkomen als ontoelaatbaar shockerend.
Het engelenportret is een van de meest kenmerkende thema's in de schilderkunst van het koloniale Latijns Amerika. De uitbundigheid waarmee de soldaten Gods zijn afgebeeld, contrasteert sterk met de ingetogenheid van hun Europese voorbeelden. De iconografie dateert uit de eerste eeuwen van het Christendom, verdween vervolgens vrijwel geheel, het individuele portret werd weer opgepikt in de Renaissance om tot bloei te komen in de Barok.
De indiaanse kunstenaars in de hooglanden rond de Andes gaven een bijzondere interpretatie aan de Barok-engelen. Het meest opvallend is de serie Angeles militares, militaire engelen. Het zijn de zogenoemde Arcabuceros, haakbusschieters, opgedirkt als wellustige zeventiende-eeuwse Spaanse soldaten, die via deze portretten een goddelijke missie krijgen: zij beschermen de indianen gewapenderhand tegen alle denkbare gevaren.
De werken waren bedoeld om de verering van de engelen in Latijns-Amerika te stimuleren en zo te helpen bij de kerstening van de indianen. Zij sloten aan bij het volksgeloof waarin de aanbidding van natuurverschijnselen nu werd gepersonifieerd in goedgekeurde hemelse wezens.
De belangrijkste series ontstonden in en rond de plaatsen Charcas en Cuzco. Hier werden zij geschilderd met rijke kleding, stereotiepe gezichten en zonder clair obscure, waardoor ze sterk afwijken van de Europese traditie. De series doken op rond 1660 in het Onderkoninkrijk, dat zich uitstrekte van Noord-Peru tot Noord-Argentini. De oudste gegevens dateren uit 1661, toen Basilio de Santa Cruz, de ster-schilder uit Cuzco, een contract tekende voor het vervaardigen van twaalf engelen en twaalf maagden.
De bekendste engelenserie is afkomstig uit de kerk van Calamarca, zestig kilometer van de Boliviaanse hoofdstad La Paz. Wie de maker is, weet niemand, zodat hij nu simpelweg wordt omschreven als de Maestro van Calamarca.
De engelen van de Andes zijn bizarre verschijningen, met hun lange mouwen, waaronder kanten stukken te voorschijn komen. De samenstellers van de Madrileense expositie geven een groot overzicht van de bekendste engelportretten, veel afkomstig uit kerken, meer nog uit priv-collecties. Een aparte sectie is gewijd aan de afbeeldingen van de aartsengel Michael, de aanvoerder van de hemelse legers en beschermer van de christenen tegen de duivel. De grote meester in dit genre is Melchor Perez de Holguin, die zijn inspiratie onder meer ontleende aan Rubens en Zurbaran.
Het genre had enorm succes bij de lokale bevolking, die een groot deel van de engelen identificeerde met natuurverschijnselen (regen, bliksem, donder), sterren en planeten. De priesters die naar de Nieuwe Wereld kwamen, zagen die relatie en begonnen opdracht te geven tot het vervaardigen van de series.
Het succes werd ook verzekerd door de indiaanse broederschappen in jezuieten-kerken. De nieuwe Jezuietenorde had geen eigen heiligen en gebruikte voor zijn kerken namen als Petrus en Michael. Zo werd een inheemse broederschap in Lima onder het patronaat van de aartsengel gesteld. In 1750 voerden indianen in Bolivia een mislukte opstand uit: zij namen tijdens een lokaal feest gekleed als engelen de wapens op tegen de blanke kolonisten.
De traditie wordt nog altijd levend gehouden. De dans bekend als de Chatripulis wordt nog gepraktiseerd in dorpen rond La Paz. Indianen dansen dan verkleed als engelen, met witte jurk, vrouwenondergoed, een vest en een hemd. Twee kleine vleugeltjes zijn aan het vest bevestigd. Op het hoofd een band met veren. De duivel, zelden te zien op de schilderijen, danst ook mee: la Diablada Boliviana.
Engelen, de soldaten gods, werden altijd seksloos afgebeeld, tot Caravaggio met zijn San Mateo en de Engel een schandaal veroorzaakte: hij zou een 'oversekste' engel hebben afgebeeld.
De Andes-kunst deed de oude discussie over de sekse der engelen weer oplaaien: aan de ene kant waren het soldaten, aan de andere kant hulden zij zich in kant. 'De perfecte vermomming van de fat', oordeelt kunsthistorica Dominique Fernandez, en een perfecte interpretatie van de engel: 'Aristocratische luxe, oorlogsarrogantie, religieuze propaganda, verwijfdheid, dandyisme; dat is pas een briljante uitdrukking van de essentie van het engelendom, die coincidentia oppositorum, een teken van de triomfantelijke heiligheid, die door het verschil tussen de seksen te negeren, niets te maken heeft met de rolverdeling tussen man en vrouw.'

Foto
	Zadquiel. Anoniem, 17e eeuw.

