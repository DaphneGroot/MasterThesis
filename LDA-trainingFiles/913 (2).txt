Partij van de Toekomst.
Logo van de Partij van de Toekomst
De Partij van de Toekomst (PvdT) is een Nederlandse politieke partij, opgericht door Johan Vlemmix. De partij heeft aan landelijke en lokale verkiezingen meegedaan maar nooit een zetel behaald.
Historie.
Bij de verkiezingen van 2002 werden met als lijsttrekker en oprichter Johan Vlemmix 6.393 stemmen behaald, ruimschoots te weinig om een zetel te bemachtigen. Vlemmix had toentertijd een aantal niet-politici gevraagd op zijn lijst te willen staan. Dit betrof Theo Nabuurs en Eric Hoogerheide op respectievelijk plaats 2 en 3. De Partij van de Toekomst streefde naar een toekomst waarin het "Alle dagen feest, voor iedereen" zou zijn. Tijdens de Kamerverkiezingen van 2003 bepleitte ze dan ook het instellen van een 'minister van feest'. Bij deze verkiezingen van 2003 behaalde de partij 13.901 stemmen, wat ook weer ruim beneden de kiesdrempel was.
Opheffing en heroprichting.
De PvdT hief zichzelf in 2006 op, maar werd in 2010 opnieuw tot leven gebracht om deel te nemen aan de gemeenteraadsverkiezingen in de gemeente Eindhoven. De partij behaalde echter weer geen zetels. Na dit verlies maakte Johan Vlemmix op zijn internetzender bekend 'definitief' te stoppen met de politiek. Toch deed de Partij van de Toekomst onder zijn leiding mee aan de Kamerverkiezingen van september 2012 met een programma gericht op directere participatie vanuit de samenleving en waarin gratis internet en een gratis tablet voor iedereen waren opgenomen. Ze kregen medewerking van Nieuw Nederland, een partij die in 2010 voor het eerst mee deed. Ook bij deze verkiezingen behaalde de partij, met 8.194 stemmen, bij lange na geen zetel. Bij de Tweede Kamerverkiezingen van 2017 besloot de partij niet mee te doen, ondanks dat men dat in eerste instantie wel van plan was.
