Zangers (vogels).
Zangers of Zangers van de Oude Wereld (Sylviidae) zijn een familie van kleine zangvogeltjes die eerder door hun gezang vanuit het gebladerte van hun aanwezigheid getuigen dan dat men ze goed te zien krijgt.
De familie telt 20 geslachten en 70 soorten, maar de opvattingen over deze indeling veranderen nogal eens.
Kenmerken.
Zij zijn insecteneters met een dunne snavel, maar hun verenpak heeft vaak niet veel opvallende kenmerken. De habitat en de zang en het gedrag zijn daarom vaak de beste kenmerken waarmee ze onderscheiden kunnen worden. De lichaamslengte varieert van 9 tot 20 cm.
Voortplanting.
Het legsel bestaat uit 3 tot 7 eieren. Na het uitkomen worden de jonge vogels door beide ouders gevoerd.
Verspreiding en leefgebied.
Zoals de naam al aangeeft komen deze kleine vogels alleen voor in de Oude Wereld, dat wil zeggen Azië, Europa en Afrika. De meeste geslachten en soorten komen voor in de tropische gebieden. Een aantal soorten uit het geslacht Sylvia, waartoe de grasmus behoort, komen voor in streken met een gematigd klimaat en het Middellandse Zeegebied. Dit zijn meestal trekvogels.
In de Nieuwe Wereld en Australië komen ook kleine zangvogels voor (in het Engels ook "warblers" geheten) die erg op deze vogels lijken, maar geen gemeenschappelijke voorouder hebben.
