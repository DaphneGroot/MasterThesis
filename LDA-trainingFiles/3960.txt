	Bij Groenteman gaan inhoud en humor samen
	De Plantage. Nederland 3. Zondag, 17.00 uur.
'Kunnen ze hun nummer spelen?' Hanneke Groenteman wil het gesprek met muzikanten Michiel Borstlap en Yuri Honing afronden. Ze wendt zich tot een redactielid, tot verbazing van Yuri Honing: 'Ben je door je vragen heen?' Groenteman lacht ronduit. 'Ik ben van slag door Winnie the Pooh.'
De Plantage is een heerlijk en wonderlijk programma, bleek zondag opnieuw, tijdens de uitzending waarin Groenteman sprak met regisseur Mike van Diem, acteur Fedja van Hut, saxofonist Yuri Honing en toetsenist Michiel Borstlap. Met de eerste twee voerde Groenteman schijnbaar achteloos een boeiend gesprek. Maar het tweede interview, met Borstlap en Honing, verliep stroef, doordat muziekimprovisaties zich moeilijker lenen voor een conversatie dan de verfilming van de roman Karakter.
Niettemin leverde ook het tweede gesprek aangename televisie op. Groenteman, een liefhebber van kleine geschiedenissen, wilde na prietpraat over 'ter plekke gemaakte composities' wel eens weten waarom een van Borstlaps nummers naar Winnie the Pooh is vernoemd.
Elke zondag houdt Hanneke Groenteman salon. In caf De Plantage praat zij 55 minuten met filmers, theatermakers, schrijvers en beeldend kunstenaars. Die gesprekken zijn helder en onderhoudend, en dat is opmerkelijk omdat Groenteman praat over toneel, vernissages, muziek en boeken - zaken waaraan nogal eens opgesmukte woorden kleven.
In De Plantage krijgt niemand de kans zich achter clichs of kreten te verschuilen. Als een antwoord warrig is, of slap, dan zegt Groenteman dat gewoon, en bij al te hoogdravende teksten welt uit haar borst een zucht. In De Plantage behoort inhoud samen te gaan met anekdotes en humor. Wie aanschuift, dient zich aan deze opvatting van een goed gesprek aan te passen.
Die standvastigheid kan Groenteman zich permitteren. De voormalige presentatrice van radioprogramma's als Hoor Haar en En dat op maandagmorgen draagt 35 jaar journalistieke ervaring met zich mee. Tijdens haar loopbaan veranderde zij van een fanatieke, linkse radiomaakster in de ironische, soms vlijmscherpe maar meestal beminnelijke televisiepresentator die zij nu is.
In die rol praat zij inmiddels net zo makkelijk over theepotten als over de dialectiek tussen zijn en doen alsof. Intussen leunen haar kijkers tevreden achterover, in de wetenschap dat kunst en televisie helemaal niet, zoals een mythe beweert, elkaars vijanden zijn.
Ronald Ockhuysen

Foto
	Hanneke Groenteman presenteert de Plantage.

