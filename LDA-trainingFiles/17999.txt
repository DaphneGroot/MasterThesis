 GENERALE BANK KOMT MET TWEEDE AEX-CLICKFONDS. 
 ROTTERDAM, 13 jan (Reuter) - Generale Bank Nederland heeft meegedeeld dat zij een tweede "Clickfonds" zal introduceren. 
 Vorig jaar bracht Generale Bank als eerste bank in Nederland een dergelijk beleggingsfonds op de markt, het AEX-Clickfonds 9-2001. Daarmee werd 97 miljoen gulden binnengehaald, zo liet de bank in september weten. 
 "Voortbouwend op dit succes wordt per heden de inschrijving opengesteld op het Generale Bank AEX-Clickfonds 2-2002," aldus Generale Bank in haar huidige persbericht. 
 Ook bij dit fonds wordt voor vijf jaar belegd in de Amsterdam Exchanges Index ofwel de AEX. 
 Koersstijgingen van deze index, waarin de meest verhandelde hoofdfondsen van de Amsterdamse beurs zijn opgenomen, van 15, 30 en 50 procent worden "vastgeklikt". Ook wordt het neerwaartse koersrisico vanaf het begin afgedekt. 
 De ontvangen dividenden worden elk jaar uitgekeerd aan de fondsdeelnemers. 
 Voor particulieren zijn de behaalde koersresultaten onbelast. Dit is volgens Generale Bank nog eens aan haar bevestigd door de fiscus. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
