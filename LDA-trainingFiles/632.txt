	'Borst moet zelf beslissen over levensverlengend kankermiddel'
	Van onze verslaggeefster
DEN HAAG
PvdA-kamerlid Oudkerk wil dat minister Borst van Volksgezondheid snel een besluit neemt over de vergoeding van Taxol, nu de Ziekenfondsraad er door verdeeldheid niet in geslaagd is een advies uit te brengen over het medicijn. De minister moet nu haar eigen verantwoordelijkheid nemen, meent Oudkerk, omdat verder uitstel 'onverantwoord' is.
Naar schatting vierduizend vrouwen met borstkanker of eierstokkanker kunnen volgens artsen baat hebben bij Taxol. Een groot aantal van hen blijft echter van dit dure medicijn verstoken. Het middel, dat niet tot genezing leidt, maar wel levensverlengend werkt, wordt niet door de verzekering vergoed. Het moet worden bekostigd uit het ziekenhuisbudget. Daarom houden ziekenhuisdirecties het aantal Taxol-behandelingen veelal beperkt tot vijf per jaar. Een kuur kost ruim twintigduizend gulden.
De Ziekenfondsraad had deze week een advies over de vergoeding van Taxol aan Borst moeten uitbrengen. De raad bleek echter zo verdeeld over een ontwerp-advies, dat aanpassing daarvan noodzakelijk bleek.
In het verworpen ontwerp-advies wordt voorgesteld om de werkzaamheid van Taxol nog nader te testen door vrouwen met uitgezaaide borstkanker bij wie de gangbare therapie niet werkt, te verdelen in twee groepen: één groep die Taxol krijgt en een groep die een placebo (nep-middel) krijgt. Datzelfde wil de raad voor bepaalde patiëntencategorieën met uitgezaaide eierstokkanker.
Voor de patiëntenorganisaties, internisten, kankerspecialisten en de integrale kankercentra, is dat onacceptabel omdat daardoor een deel van de vrouwen het middel ontzegd wordt.
Per saldo zijn behandelaars en patiënten niet ontevreden over het uitstel, omdat het hun de tijd geeft de druk op de Ziekenfondsraad en de politiek op te voeren. Maar tegelijk zijn ze boos omdat het nu nog langer duurt voor alle vrouwen die voor Taxol in aanmerking komen, het middel ook krijgen.

