Paul Huf (fotograaf).
Paul Eduard Bram Huf (Amsterdam, 14 maart 1924 – aldaar, 9 januari 2002) was een Nederlands fotograaf.
Paul Huf was de zoon van de acteur Paul Huf en Eva Bernardine de Beneditty en de broer van schrijfster Emmy Huf. Hij was jarenlang 'het boegbeeld' van de Nederlandse fotografie. Huf begon in 1946 als fotograaf bij het toneelgezelschap Comedia. Hij maakte zowel geënsceneerde studiobeelden, glamourportretten, reclamecampagnes als glossy modereportages.
In de jaren vijftig werd Huf bekend doordat hij Koningin Juliana en Prins Bernhard portretteerde. Ook de foto's in de decennialang lopende reclamecampagne "Vakmanschap is Meesterschap" van het biermerk Grolsch waren van zijn hand.
Tijdens de Tweede Wereldoorlog was Paul Huf ondergedoken bij zijn latere echtgenote, Françoise van den Brink. Zij ontving in 2015 postuum de Yad Vashem-onderscheiding, onder andere omdat zij had geholpen om een groep Joodse kinderen te bevrijden uit de Hollandse Schouwburg in Amsterdam.
Paul Huf werd begraven op begraafplaats Zorgvlied in Amsterdam in het graf van zijn ouders.
Prijzen.
Naar Paul Huf zijn twee prijzen vernoemd. De "Foam Paul Huf Award" wordt jaarlijks uitgereikt aan een jong internationaal fotografietalent tot 35 jaar en bestaat uit een geldbedrag van 20.000 euro, een artist-in-residence in Amsterdam en een tentoonstelling in Foam Fotografiemuseum Amsterdam.
Sinds 2002 wordt de "Grote Paul" jaarlijks uitgereikt aan die fotograaf die volgens eigen vakgenoten de beste topfotograaf van dat jaar is. De Grote Paul is een hommage aan Paul Huf. In het jaar 2002 is de eerste Grote Paul aan Paul Huf zelf toegekend.
Daarnaast heeft het Rijksmuseum Amsterdam in 2000 het Paul Huffonds ingesteld dat bestemd is voor aankopen voor de Nationale fotocollectie.
