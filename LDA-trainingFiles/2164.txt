	Premier Aznar richt economisch beleid volledig op toetreding tot Europese muntunie    'Spanje zal voldoen aan criteria EMU'
	Van onze correspondent
Cees Zoon

MADRID
Spanje zal er bij zijn, vanaf het eerste moment dat de gemeenschappelijke Europese munt wordt ingevoerd. Het gaat uitstekend met de Spaanse economie en de criteria van Maastricht zullen zonder een spoor twijfel worden gehaald. Wie anders beweert, kletst uit zijn nek.
Jos Mar¡a Aznar komt vandaag bij Europees voorzitter Wim Kok langs om dit standpunt nog eens kracht bij te zetten. De afgelopen weken zijn her en der geluiden opgeklonken dat het beter is Spanje en de andere zuidelijke landen voorlopig buiten de EMU te houden. 'Ongelukkige verklaringen', aldus de Spaanse premier, die niets met de werkelijkheid van doen hebben.
Voor hij naar Nederland kon vertrekken, werd Aznar gekweld door de Spaanse vrachtwagenchauffeurs die een poging deden het land lam te leggen. Hoe het staat met die staking, is de vraag maandag in de Miro-zaal van het Moncloa-paleis.
De premier pakt prompt de telefoon: 'Geef mij Binnenlandse Zaken.' Hij hoort de ambtenaar die geacht wordt alle informatie te hebben, geroutineerd uit. 'De situatie op de wegen is volkomen normaal. Alle wagens kunnen rijden als ze willen. Er ligt een akkoord tussen de regering en de transportorganisaties, maar er is een kleine radicale minderheid die meer wil.'
Er zijn berichten dat de bond Fedatrans, die de acties voortzet, relaties zou hebben met de kringen rond de ETA. 'Die berichten kloppen', aldus Aznar. 'Er zijn banden met de wereld van het Baskisch geweld. Duidelijk is dat de acties de economie flinke schade toebrengen, bedrijven moesten sluiten, landbouwers en vissers hebben schade geleden. Dat is precies wat de bedoeling was, denk ik, de economie een klap toedienen.'
Transportproblemen kunnen zich in elk land voordoen. Zoals het probleem van het terrorisme niet exclusief Spaans is. Maar 'de politieke stabiliteit in Spanje is volledig. We hebben een minderheidsregering, geen coalitie, die akkoorden met andere partijen heeft gesloten. De tien maanden dat deze regering er zit, is er niet het minste incident geweest in het parlement over het beleid, op welk terrein dan ook. Er zijn geen fricties. Dat is heel belangrijk voor het bereiken van onze economische doelen.'
Aznar zal bij Kok niet aantreden als woordvoerder van de zuidelijke landen, die door sommigen liever uit de EMU worden geweerd. 'Club Med', zoals zij soms smalend worden genoemd, of PIGS, naar de initialen van Portugal, Itali, Griekenland en Spanje.
'Nee, ik spreek alleen als premier van Spanje, behartig alleen Spaanse belangen. Ik spreek niet namens een club waar ik niet bijhoor.' Aznar zal in Den Haag bepleiten dat Europa de gemaakte afspraken onverkort nakomt.
'Spanje wil dat het proces van de eenwording in Amsterdam wordt afgerond. Ik denk dat dat mogelijk is. Wij zullen helpen waar mogelijk, want dat is niet alleen het streven van Nederland als voorzitter, maar van alle Europese landen. Spanje weet heel goed wat zijn weg is naar de gemeenschappelijke munt.
'Ik accepteer alleen de regels die gelden voor alle Europese landen, die hebben we samen opgesteld en ik wil dat ze worden nageleefd. Ik ben voorstander van het naleven van de criteria die we hebben opgesteld, en dat de unie ingaat op de afgesproken datum. Ik neem mijn verantwoordelijkheid als premier van Spanje om ervoor te zorgen dat wij erbij zijn vanaf het eerste moment.
'Ik ben ervan overtuigd dat met de inspanningen die we leveren, wij zullen voldoen aan de criteria en dus deelnemen. Ik heb niet de minste twijfel daarover. Hoe het er met de andere landen voorstaat, daarover wil ik me niet uitlaten. Ik ben geen woordvoerder van de anderen.'
De geluiden over het weren van Spanje zijn volgens Aznar niet serieus te nemen. 'Het hele hoofdstuk van de verklaringen, van het kleine groepje individuen die ongelukkige uitspraken doen, zal weinig invloed hebben. Dat er een klein groepje in de Europese kring bestaat dat probeert de een of de andere munt te destabiliseren, is absoluut van het tweede plan.
'In Davos waren het twee, drie mensen, die doen er niet toe. Die verklaringen zijn vrij absurd, want niemand heeft het mandaat om toto's te maken van wie er in komt en wie niet.'
In de Spaanse media is onvermijdelijk de term complot gevallen. 'Nee, er is geen complot. Het zijn ongelukkige verklaringen, een heel gelokaliseerde poging moeilijkheden te veroorzaken, maar zonder enige gevolgen. Politiek gezien is er af en toe iets verkeerds gezegd, zoals door uw eigen minister Zalm. Dat was misplaatst, maar is door uw premier publiekelijk en duidelijk gecorrigeerd. Dit probleem is de wereld uit.
'Economisch gezien is er de laatste weken een proces van verwarring op gang gebracht in Europese kring. En er is een groep hier in Spanje die probeert daarvan misbruik te maken om de belangen van Spanje te ondermijnen. Daar heb ik tegen gewaarschuwd.'
Spanje ligt er economisch prachtig bij, aldus Aznar, met een voorbeeldige inflatie en een economische groei boven het Europese gemiddelde. 'De politiek die ik voer is er niet alleen op gericht in de EMU te komen, maar er ook te blijven. En ik voer deze politiek niet alleen vanwege Maastricht, maar omdat ik erin geloof. U kunt er de boeken die ik heb geschreven nog eens op nalezen.'

Foto
	Jos Mar¡a Aznar. FOTO REUTER

