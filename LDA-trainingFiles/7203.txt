Miriam Oremans.
Maria Johanna Martina (Miriam) Oremans (Berlicum, 9 september 1972) is een voormalig tennisspeelster uit Nederland. Haar hoogste ranking in het enkelspel was de 25e plaats (juli 1993).
Oremans wist geen titel in het enkelspel te behalen op de WTA-Tour, maar ze stond wel vijf maal in een finale. Op het WTA-toernooi van Rosmalen behaalde zij zowel in 1997 als 1998 de finale, maar verloor respectievelijk van Ruxandra Dragomir en Julie Halard-Decugis. Haar beste resultaat op de grandslamtoernooien is tweemaal een plek in de vierde ronde op Wimbledon, eenmaal in 1993 en eenmaal in 1998. In het enkelspel behaalde zij haar beste resultaten op gras.
In het dubbelspel behaalde zij drie titels. In 1992 won zij met Monique Kiene de titel in Linz. Haar beide andere titels behaalde zij met Sabine Appelmans in 1998 op de toernooien van Parijs en Rosmalen. Haar beste resultaat in het damesdubbelspel op de grandslamtoernooien is een plek in de halve finale op Wimbledon 1997. In het gemengd dubbelspel bereikte zij in 1992 de finale van Wimbledon, samen met Jacco Eltingh.
Oremans won met Kristie Boogert een zilveren medaille tijdens de Olympische Zomerspelen van 2000 in Sydney. Het goud ging naar de Amerikaanse zusjes Venus en Serena Williams.
In 2002 stopte Oremans als professioneel tennisspeelster.
