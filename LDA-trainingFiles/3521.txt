	Als Hitlers poepgat The Star Spangled Banner fluit
	@@0IER@@0 N DE STRATEN van Philadelphia, in Columbus, hier in Atlanta, overal had dominee Gates de broodrijen gezien. Hij wil het zijn gemeente op deze 1ste augustus van het droeve jaar 1934 graag goed inpeperen: ooit komt er een eind aan dit aardse tranendal, ooit wordt het allemaal beter.
'Maar er is geen broodrij in de hemel en God heeft het zo geregeld dat je daar toch brood kan eten.' Dat is de troost die de dominee te bieden heeft.
Dan begint zijn gehoor zich te roeren. 'Ik geloof dat ik een getuige kan krijgen', zegt de dominee.
'Amen! Dominee, ik geloof dat onze president een godvruchtig man is', begint een vrouwenstem, en de anderen vallen haar bij: 'Een echte christen. Ja'
'We hebben brood genoeg. Hij heeft zoveel goeds gedaan sinds hij er is. Ja! Hij deed dingen die geen president ooit deed. Ja'
Er komen meer getuigenissen: President Roosevelt - want die is het - geeft hen brood en water. Hij geeft hen vlees te eten. And he's still helpin' me, Brother Pastor!
De dominee probeert zijn gemeente bij de les te houden: 'Ja, maar als je dat zegt, wil dat eigenlijk zeggen dat je God bedankt voor hem. Want God werkt door hem, en dat is geen menselijke zaak, als God hem gebruikt. Er is geen broodrij in de hemel.' De dominee herhaalt het nog maar eens.
Nog even delibereren herder en kudde. Dan komt een vrouwenstem met een handzaam compromis. 'Ik ben blij dat God ons brood in de hemel geeft, en Roosevelt geeft ons brood op aarde.'
Zo is dat. Sister Betty wordt bedankt voor dit handzame compromis, want hier openbaart zich volgens de gemeente inderdaad het verschil tussen Roosevelt en zijn voorgangers. Voor het eerst hoeven ze misschien niet tot in het hiernamaals op hun deel te wachten. Voor het eerst hebben de Verenigde Staten een president die ook zijn zwarte landgenoten een menswaardig leven belooft. Zelfs in deze tijd van grote armoede, die de tegenstellingen scherper maakt, ziet Franklin Delano Roosevelt zich als de president van alle Amerikanen.
Anderhalf jaar geleden promoveerde een Nederlandse bluesliefhebber, Guido van Rijn, op een onderzoek naar de manier waarop zwarte Amerikanen in lied, tekst en preek getuigden van Roosevelt, van zijn new deal en van de oorlog ver van huis waarin hij zijn land voerde. Blues en gospel worden zelden gebruikt als primaire bronnen voor geschiedschrijving. Maar andere bronnen zijn schaars. De zwarte bevolking had geen toegang tot politiek of media en dus amper mogelijkheden om zich te laten horen.
Inmiddels is bij de University Press of Mississippi de handelseditie van die studie gepubliceerd. Ook is een cd uitgebracht, met 24 van de in het boek behandelde songs en preken. Die zijn overgenomen van op labels als Decca, Vocalion en Gotham uitgebrachte 78-toeren platen, indertijd bedoeld voor een uitsluitend zwart publiek.
De kwaliteit van de opnamen wisselt nogal. Songs van de Mississippi Sheiks, Louis Jordan, Otis Jackson en andere bekende artiesten van die tijd zijn zorgvuldig gearrangeerd. Maar de meeste bluesartiesten moeten het stellen met een rammelpiano of een gitaar.
De cd is een onmisbare aanvulling op het boek. Nu pas is te horen op wat voor een vrolijk, onschuldig melodietje Lucius 'Lucky' Millinder zingt dat de Amerikaanse soldaten chop suey gaan maken van de dirty little Japs. Of met welke heerlijk zoemende gospel Otis Jackson in Tell me why you like Roosevelt vertelt dat hij bij diens dood tranen vergoot.
De merkwaardigste opname is die waarop de stem klinkt van een 'unidentified man', die zonder begeleiding een bezwering uitspreekt over Hitler. We gaan z'n pik eraf snijden, zegt hij. We vegen ons achterwerk af met zijn vlag. We gaan z'n vrouw verkrachten en iedere andere vrouw in Berlijn. We gaan hem bewerken tot ie met z'n poepgat de Star Spangled Banner fluit.
Dat vertrouwt op 4 augustus 1942 een zwarte man in Mississippi aan de microfoon toe, over Hitler, die ondanks alles een blanke is. De emancipatie kondigt zich aan.
Ariejan Korteweg
Guido van Rijn: Roosevelt's Blues: African-American Blues and Gospel Songs on FDR. University Press of Mississippi, ca. 40,- (gebonden: +/-  100,-).
Bijbehorende cd: Roosevelt's Blues. Agram Blues ABCD 2017.

