 MKB OPTIMISTISCH MAAR INVESTERINGEN BLIJVEN ACHTER. 
 DELFT, 2 sept (Reuter) - Het Nederlandse midden-en kleinbedrijf (MKB) is optimistisch over omzet, winst en orderpositie in 1996, zo blijkt uit het halfjaarlijkse ondernemersonderzoek dat het NIPO in opdracht van MKB-Nederland heeft uitgevoerd. 
 Bijna haaks daarop staat echter dat er geen duidelijke groei in de investeringsbereidheid wordt geconstateerd en dat het aantal exporterende bedrijven met een procentpunt is gedaald. 
 "Verbazingwekkend," vindt MKB-voorzitter Niko Wijnolst het investeringsgedrag van zijn leden. 
 Wijnolst signaleert dat de ondernemers zeggen dat het een goede tijd is om te investeren maar tegelijkertijd geen duidelijke groei van de investeringsbereidheid laten zien. 
 "Zelden is geld zo goedkoop geweest als nu, maar waardom doen we daar dan zo weinig mee?", aldus Wijnolst in een interview met het vandaag verschijnende MKB-blad "Ondernemen!". 
 Voor 1996 verwacht 52 procent van het midden-en kleinbedrijf een hogere omzet. In 1994 en 1995 was dat nog respectievelijk 43 procent en 49 procent. 
 Zo'n 49 procent van de ondernemers verwacht nu een hoger bedrijfsresultaat tegen 46 procent in '94 en 47 procent in '95. 
 Ook het aantal bedrijven dat winst denkt te maken stijgt en wel tot 87 procent. In 1994 en 1995 was dat nog respectievelijk 85 en 80 procent. 
 Bijna driekwart van de ondernemers is van mening dat het Nederland dit jaar economisch goed zal gaan en 87 procent denkt dat de eigen financiele positie zal verbeteren. 
 Ruim tweederde vindt het een goede tijd om te investeren maar slechts de helft van de ondernemers denkt dit jaar ook daadwerkelijk te gaan investeren. Vorig jaar was dat nog een procent meer. 
 Van degenen met investeringsplannen wil bijna een derde geld steken in de categorie "machines en uitrusting". 
 De midden-en kleinbedrijven die zich bezighouden met export richten zich vooral op Duitsland en Belgie. 
 MKB-Nederland pleit er voor dat het ministerie van Economische Zaken meer aandacht besteedt aan export door het MKB naar andere landen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
