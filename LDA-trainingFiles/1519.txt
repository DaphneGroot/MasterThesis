	Beleggersdwang leidt zelfs tot stormloop op zeeschepen
	Van onze verslaggever
Peter de Waard

AMSTERDAM
Als hongerige wolven storten de Nederlanders zich op de meest exotische beleggingsproducten. Mensen staan niet meer alleen in de rij voor aandelen Endemol en Beter Bed; ook inschrijvingen op participaties in zeeschepen moeten tegenwoordig voortijdig wegens massale belangstelling worden gesloten. Zelfs letterlijk wil niemand de boot meer missen.

De ABN Amro Bank maakte maandag bekend dat de uitgifte van participaties in NorShips CV - een verhuurbedrijf van zeewaardige veerschepen - reeds na een week wordt gestaakt. Oorspronkelijk zou de uitgifte tot 28 februari duren. De participaties kostten 86 duizend gulden per stuk.
De bank dacht minstens anderhalve maand nodig te hebben om voldoende beleggers te vinden. 'De mensen stonden in de rij voor informatie. Maar anderen schreven onmiddellijk in. Een stormloop? Dat klinkt eigenlijk te simpel', aldus een woordvoerder van ABN Amro.
Vierkante meters onbruikbaar lijkende bosgrond, winkelfondsen, windmolens, kopermijnen in Chili en textielfabrikanten in Thailand; overal worden winstkansen geroken. 'Iedereen wil tegenwoordig alles hebben', zegt adjunct-directeur Arno Barens van F. van Lanschot Bankiers. 'Er is een geweldige beleggingsdwang onstaan. Iedereen kent maar één angst: alles wat ik vandaag niet beleg, levert morgen niets op', zegt Barens.
De beursomzetten bereiken duizelingwekkende hoogten. Vrijdag gingen bijvoorbeeld op de optiebeurs - het domein van de goklustige particuliere belegger - meer dan 380 duizend contracten om. Het oude dagrecord werd met bijna 30 duizend stuks verbroken.
Maar vooral producten met een fiscaal sausje lokken een enorme vraag uit. De afzet van koopsompolissen steeg vorig jaar opnieuw met 30 procent. De vraag naar groene beleggingsproducten is vele malen groter dan het aanbod. Clickfondsen zijn ongekend populair en halen miljarden uit de markt.
Op het Valurente-fonds van ABN Amro werd vorige maand in één klap voor 1,3 miljard gulden ingeschreven: 'het grootste emissievolume aller tijden bij de introductie van een beleggingsmaatschappij'. Het fonds belegt in deposito's en obligaties in verschillende valuta's. Doordat het fonds in Luxemburg is gevestigd, hoeft vrijwel geen belasting te worden betaald.
'Beleggers zijn fiscaal bewust geworden. Daarnaast is er sprake van een leerproces. Er is een klimaat van steeds maar stijgende beurskoersen. Mensen proberen een keer wat, slaan een gouden slag en gaan weer iets verder', aldus Barens. De lage rente speelt ook een belangrijke rol. 'De voorschotrente staat op 2 procent. Dat is het laagste percentage sinds de oorlog. Maar vlak na de oorlog was er geen geld. Nu is er ontzettend veel geld.'
De banken en de beleggingsfondsen haken hier op in. 'Het succes van de markt lokt telkens weer nieuwe initiatieven uit', concludeert Barens.
Zo verhuurt Norships CV voor de duur van zeven jaar twee veerschepen (de Norbank en de Norsun) aan P&O North Sea Ferries die op zijn beurt de schepen zal inzetten op de lijn Rotterdam Europoort-Hull. Omdat het fonds opgezet is als een commanditaire vennootschap, worden beleggers die participaties kopen, automatisch gepromoveerd tot ondernemers.
'Ze krijgen dus ook alle fiscale rechten van een ondernemer; investeringsaftrek, een vrijstelling in de vermogensbelasting, extra mogelijkheden om fiscaalvriendelijk pensioenvoorzieningen op te bouwen en een voordelige fiscale faciliteit als de onderneming wordt gestaakt', zegt Theo Kraan, hoofd beleggingsadvies Nederland bij de ABN Amro. Dankzij deze fiscale faciliteiten kan op de participatie een rendement van 12 of 14 procent worden behaald. 'En dat steekt schril af tegen de 2,5 procent die kan worden verdiend op een deposito.'
Kraan zegt dat de participatie niet voor iedereen aantrekkelijk is. 'Voorwaarde is wel dat men wat ouder is en in de belastingsschijf van 60 procent valt. Maar dat geldt tegenwoordig voor heel veel Nederlanders.' Veel eerder dan gedacht vond de bank ook 531 Nederlanders die wel een participatie wilden kopen.
Gezien het enorme succes van NorShips CV wil de ABN Amro meer van dergelijke commanditaire vennootschappen vormen. 'We denken niet alleen aan de zeevaart, maar ook aan de luchtvaart. Misschien zijn deze constructies ook mogelijk voor de verhuur van machines en vastgoed. Maar het is financial engineering. We moeten altijd eerst uitzoeken of het voor alle partijen aantrekkelijk is', aldus Kraan.
Hij ziet ook dat Nederlanders zich massaal op nieuwe producten storten. 'Mensen hebben in het verleden ergens op ingeschreven en daarvan zijn ze niet slechter geworden. Die trend lijkt zich nu te versterken. Daarnaast beschikken beleggers over erg veel middelen, ook dankzij de stijging van de beurskoersen in de afgelopen jaren', stelt Kraan vast.
Hij weet niet hoe lang die trend zal aanhouden. 'Als er een keer een paar ongelukken gebeuren, worden mensen wel voorzichtiger. Maar beleggers hebben een kort geheugen. Men is snel geneigd om alles weer gauw te vergeten.'

