	Clinton wil schuld bij VN geleidelijk aflossen
	Reuter, AFP
WASHINGTON
President Clinton gaat het Congres vragen één miljard dollar vrij te maken om het grootste deel van de schuld af te lossen die de Amerikaanse regering bij de Verenigde Naties heeft. Dat hebben bronnen bij de VN dinsdag bevestigd.
Volgens de Washington Post wil Clinton de uitgaven voor het buitenlandse beleid van 18,1 tot 19,3 miljard dollar opschroeven. Washington heeft het overmaken van het grootste deel van de contributie de laatste jaren uitgesteld om de VN tot hervormingen aan te sporen.
De Amerikaanse regering zou bereid zijn dit jaar 100 miljoen dollar over te maken en 900 miljoen tot 1999 achter te houden om de nieuwe secretaris-generaal Kofi Annan aan te zetten tot hervormingen.

