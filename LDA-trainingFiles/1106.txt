	Parti Socialiste kreeg 1,65 miljoen gulden van Franse vliegtuigbouwer Dassault; Politie houdt vooraanstaande Waalse Socialisten vast
	Van onze correspondent
Peter de Graaf

BRUSSEL
De Parti Socialiste heeft in mei 1989 dertig miljoen frank (1,65 miljoen gulden) ontvangen van de Franse vliegtuigbouwer Dassault. Dat was een maand nadat Dassault een miljardencontract had afgesloten met de Belgische luchtmacht voor modernisering van de F-16's.
Volgens de gearresteerde PS-functionaris Merry Hermanus betrof het echter geen smeergeld, maar was er slechts sprake van een gift. Tot enkele jaren geleden was het in België praktisch onbeperkt toegestaan dat politieke partijen werden gefinancierd met giften van het bedrijfsleven.
Maar de Luikse justitie heeft daarover haar twijfels. De raadkamer besliste gisteren dat Hermanus samen met een andere vooraanstaande PS'er, Francois Pirot, in hechtenis blijft. Achter Hermanus en Pirot gaan echter grotere jongens schuil. De twee waren namelijk de naaste medewerkers en vertrouwelingen van respectievelijk ex-minister Philippe Moureaux en voormalig minister-president en partijvoorzitter Guy Spitaels. Beide zwaargewichten ontkennen iets van de Dassault-betalingen af te weten.
Vooral Spitaels, ooit de machtigste man ('Dieu') van Wallonië en tegenwoordig voorzitter van het Waalse parlement, komt steeds meer in het nauw. Want Hermanus heeft enkele belastende verklaringen tegen hem afgelegd. Hij zou onmiddellijk na het aanbod van Dassault contact hebben opgenomen met Spitaels met de vraag wat hij daarmee aanmoest. De toenmalige partijvoorzitter zou Hermanus hebben gezegd het geld 'met discretie te aanvaarden'.
Volgens zijn advocaten parkeerde Hermanus die destijds secretaris van de Franstalige gemeenschap was, de dertig miljoen frank op een familierekening bij een Luxemburgse bank. Al snel haalde hij daar tien miljoen van af en overhandigde die aan Pirot, een Luikse professor die jarenlang het studiecentrum van de PS leidde.
In het najaar van 1989 kwam de Uniop-affaire aan het rollen - illegale partijfinanciering via nepopdrachten aan het opiniebureau Uniop - en werd Hermanus gearresteerd en in staat van beschuldiging gesteld. In die periode ging Pirot daarom zelf naar Luxemburg om tien miljoen frank van de geheime Dassault-rekening af te halen.
Volgens de advocaten van Hermanus hebben Spitaels en zijn rechterhand Pirot destijds gezegd 'betere tijden' af te wachten om de resterende tien miljoen op te nemen. Want door de Uniop-affaire waren de schijnwerpers volop gericht op de dubieuze manieren waarop politieke partijen zichzelf financierden.
Maar de schandalen volgden elkaar op en de aparte familierekening van Hermanus in Luxemburg bleef maar een saldo vertonen van tien miljoen frank plus rente. Toen kort geleden bekend werd dat de Luikse onderzoeksrechter Jean-Louis Prignon steeds verder kwam met zijn onderzoek naar smeergeldbetalingen van Dassault in België - in totaal zelfs 600 miljoen frank - begon Hermanus onrustig te worden.
Hij schreef zowel Spitaels als de huidige partijvoorzitter Busquin een brief met de vraag wat hij met geld moest doen. Die brieven, bijna wanhopige smeekbeden, werden gisteren uitvoerig door zijn advocaten geciteerd. 'Wat moet ik doen?', zo besloot Hermanus zijn brief aan Spitaels van nauwelijks drie weken geleden. 'Kun je me helpen of raad geven?', schreef hij aan Busquin. Beide PS-tenoren gaven geen antwoord, maar stuurden de brieven door aan het Luikse gerecht. Die informatie leidde tot de arrestatie van Hermanus en Pirot.
Hermanus en Pirot ontkennen corruptie te hebben gepleegd en zichzelf te hebben verrijkt met het Dassault-geld. Hermanus beweert slechts de instructies van Guy 'Dieu' Spitaels te hebben opgevolgd.
Ook de Vlaamse socialisten ontvingen destijds 'smeergeld' van Dassault: een bedrag van 3,3 miljoen gulden werd op de Zwitserse rekening van SP-functionaris Luc Wallyn gestort. Het schandaal en de crisis bij de Waalse socialisten ontlokte SP-voorzitter Louis Tobback gisteren een opmerkelijke uitspraak. Hij meent dat 'figuren als Hermanus bij de PS en Wallyn bij ons' corrupt zijn 'en voor elke frank die zij doorgaven aan de partij er tien in eigen zak gestoken hebben'.
Zo kort na de affaire-Di Rupo (en na het uitbreken van de zaak-Cools, de Agusta-affaire, de Uniop-affaire en andere onfrisse praktijken) zit de PS weer in een diepe crisis. Het partijbureau wil opnieuw dat er zo snel mogelijk klaarheid komt, maar wil nog geen vooraanstaande leden nawijzen en veroordelen. De andere coalitiepartijen wensen dat de PS schoon schip maakt in eigen gelederen. De Vlaamse oppositiepartijen eisen het ontslag van de regering-Dehaene en vervroegde verkiezingen.

