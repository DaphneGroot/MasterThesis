Roland Garros (tennistoernooi).
Roland Garros (ook wel de Open Franse Tenniskampioenschappen, oftewel "French Open") is een jaarlijks terugkerend grandslamtennistoernooi, dat eind mei gehouden wordt in het Stade Roland-Garros, vlak bij de Porte d'Auteuil te Parijs.
Het toernooi staat onder auspiciën van de FFT (de Franse Tennisfederatie) en de ITF (de Internationale Tennisfederatie). De trofee voor het winnen van het vrouwentoernooi is de "Coupe Suzanne-Lenglen". De mannen kunnen de "Coupe des Mousquetaires" veroveren.
In 1891 werd het eerste Franse nationale tenniskampioenschap gehouden. In 1928 werd het nieuw gebouwde stadion postuum vernoemd naar de Franse vliegenier en oorlogsheld Roland Garros (1888-1918). De Franse spellingregels schrijven voor dat een koppelteken tussen de voor- en achternaam wordt gevoegd in plaats- of evenementsnamen die naar een persoon genoemd zijn. Daarom worden de naam van het stadion en het toernooi, anders dan de naam van de vliegenier zelf, gespeld als "Roland-Garros".
Gewoonlijk is vrijwel de hele mondiale tennistop op dit toernooi vertegenwoordigd. Het programma omvat mannen- en vrouwenenkelspel, mannen- en vrouwendubbelspel, gemengd dubbelspel en een juniorentoernooi. Er wordt gespeeld op gravel. De accommodatie biedt plaats aan ongeveer 37.000 toeschouwers. De drie grootste speelvelden zijn "Court Philippe-Chatrier" (Centre Court), "Court No. 1" en "Court Suzanne-Lenglen".
Belgische en Nederlandse zeges.
De Belgische Justine Henin won het toernooi vier keer, in 2003, 2005, 2006 en 2007 maar in 1948 was de eerste Belgische winst voor de Brugse Nelly Landry. In 1927 won de Nederlandse Kea Bouman het toernooi. De Nederlandse Marjolein Buis won het toernooi bij het rolstoel-enkelspel in 2016.
Trivia.
De editie van 2016 kende veel regenonderbrekingen, de meeste ooit op Roland Garros. Het was de gehele periode van het toernooi slecht weer in Parijs, waardoor het speelschema flink in de war werd gebracht – in de tweede week lag het toernooi op 30 en 31 mei twee dagen praktisch stil door de aanhoudende regen. Op 30 mei regende het de hele dag, zodat er niet gespeeld kon worden en ook op 31 mei moesten bijna alle partijen geschrapt worden omdat het ook toen bijna de hele dag regende, er kon maar twee en een half uur gespeeld worden.
