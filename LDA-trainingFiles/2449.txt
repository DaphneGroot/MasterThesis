	Ik heb trekjes die ik niet kan plaatsen, oosterse misschien?
	Zus: 'Sorry dat ik het zeg, Nico, ik weet dat het goed met je gaat. Maar soms vertrouw ik je niet helemaal.'
Broer: 'Vergeten is iets anders dan vergeven. Je hebt het me toch wel vergeven?'
Zus: 'Zeker, anders zaten we nu niet samen op de bank. Ik ben zo blij dat je mama en papa weer ziet. Dat je werk hebt en een studie gaat doen. Maar er is de angst dat je weer afglijdt, terug naar de drugs.'
Broer: 'Als ik eerlijk ben: er zijn dagen dat het me moeite kost. Klim allemaal maar in een boom, denk ik dan. Maar ik ken mijn grenzen nu.'
Zus: 'Misschien hoort het gewoon bij je. Misschien moeten we het wel accepteren. Die adoptie heeft je gevormd, Nico, en mij ook. Het maakt me niet meer uit wat je doet, als je je maar gelukkig voelt. Mama en papa hadden een ideaalbeeld, we moesten allebei zo veel mogelijk bereiken. Maar dat is nu anders.'
Broer: 'Je bent een lieve zus.'
Zus: 'Onze band is toch altijd heel hecht geweest. Vanaf het begin was je heel aanhankelijk. Voor mij was het vanzelfsprekend dat je uit Korea kwam, en niet uit de buik van mama. Je was een knuffeldier, ik wilde altijd bij je zijn. Ik lag zo veel mogelijk bij je in de box. Op Schiphol werden we broer en zus, daar haalde ik je af met mama en papa. Al kan ik me het niet meer herinneren.'
Broer: 'Het was n van de eerste adoptievluchten naar Nederland, op eerste kerstdag 1973. Drie van de acht baby's overleden onderweg. Mijn Koreaanse moeder had me te vondeling gelegd bij een kindertehuis. Ze zeiden dat ik een gezond kind was.'
Zus: 'Je was ondervoed, dat zie je op de foto's.'
Broer: 'Je ziet ook de boze blik in mijn ogen, heel donker. Bij normale baby's is dat toch anders, die stralen energie uit. Ik niet. Ik had zo'n dikke buik toen. En rachitis, een botziekte waar je kromme benen van krijgt, vanwege een tekort aan vitamine D. Mijn botten waren broos, de dokters spalkten mijn benen.'
Zus: 'De eerste anderhalf jaar zijn zwaar voor je geweest. Je hebt een enorme opdonder gehad, je moest overleven. Die dwang zie ik nog steeds in je terug.'
Broer: 'Het heeft me veel moeite gekost weer een gezond mens te worden. Mijn leven begon met een gevecht tegen de honger. Overleven is de kern van mijn bestaan geworden.'
Zus: 'Daarom begon je met stelen, volgens mij. Eerst ging je zo veel mogelijk voedsel verzamelen, steeds kwam daar een verslaving bij. Je leeft nog steeds van dag tot dag. Dat kun je allemaal terugvoeren op je eerste levensjaar.'
Broer: 'Toch ging het de eerste jaren goed. Wonder boven wonder werd ik gezond, mama heeft zich er vreselijk voor uitgesloofd. De jaren daarna groeide ik op zoals de westerse cultuur het voorschrijft. Kleuterschool, basisschool.
'Het begon toen ik zeven was. Eerst stal ik snoep, daarna ging ik geld jatten. Dubbeltjes, kwartjes, toen guldens. Het liep uit de hand toen ik elf, twaalf jaar was. Briefjes van vijf, van tien, van vijfentwintig, soms jatte ik gewoon honderd gulden uit de portemonnee van mama. Ik gebruikte het om de buitenwereld te laten zien hoe goed ik het had. Iedereen op de hockeyclub werd door mij getrakteerd.'
Zus: 'Dat begrijp ik niet, nog steeds niet. Buiten hing je de held uit, maar ons bracht je niets dan ellende. Als klein kind al kon ik me zo kwaad maken: waarom doe je dit mama en papa aan? Ze lagen nachten wakker. De pijn die ze hadden, de ruzies in huis.'
Broer: 'Er was geen weg terug.'
Zus: 'En wij maar proberen als ideaal gezin naar buiten te komen. In die tijd sprak het voor je als je een kind adopteerde uit een arm land. Ach, wat prachtig, zeiden ze, wat een mooi Koreaans kind. Ondertussen stond jij buiten arrogant te doen. Jezus, dacht ik, wat een klootzak ben je. Op een gegeven moment was er alleen nog maar ruzie in huis. Ik zag hoe mama en papa er onderdoor gingen. Ik kon niet begrijpen dat je er geen gevoel bij had.'
Broer: 'Ik deed alles in mijn eigen belang. Het zijn niet mijn echte ouders, dacht ik. Waar maak ik me druk om?'
Zus: 'Wanneer hebben ze het verteld?'
Broer: 'Ik was zes. Ze wilden het vroeg vertellen, opdat ik er niet zelf achter zou komen. Ik had een andere huidskleur dan jullie, op een gegeven moment zou het uitkomen. De dag staat in mijn geheugen gegrift. Papa kwam naar boven en zei dat ze iets serieus met me wilden bespreken. Ik had geen idee wat het kon zijn. Mama begon, je weet hoe eerlijk en direct ze is. Om een lang verhaal kort te maken, zei ze: wij zijn niet jouw echte mama en papa. De grond zakte onder mijn voeten weg. Alles wat mijn ouders tot nu toe gezegd hebben is gelogen, dacht ik. Waar ben ik? Waar moet ik heen? Vanaf dat moment wilde ik naar buiten. Daar had ik mijn vrijheid. Op die dag is er iets geknakt.'
Zus: 'Bij mij ook. Toen pas werd me duidelijk dat ik in een ander gezin leefde dan mijn vriendinnen. Een gezin waar problemen zijn. Ik stond machteloos. Ik kon niks doen, ik kon je niet veranderen. Steeds weer namen we je in vertrouwen, dat je het niet meer zou doen. Maar je deed het toch. Tot het misging. Ik zie nog voor me hoe je het huis uit werd gezet. Het was je verjaardag, je werd zestien.'
Broer: 'De cadeautjes mocht ik nog uitpakken, en dat was het dan. Ik wilde mama en papa niet meer zien. Ik was woedend op ze. Je kind uit huis zetten, dat doe je toch niet?'
Zus: 'Je zag niet hoe erg ze het vonden. Het is vreselijk een kind op straat te zetten, je eigen kind waar je zo veel van houdt. Waarom deed je mama en papa zoveel pijn? Waarom begreep je niet dat ze van je hielden?'
Broer: 'Woorden als ''houden van'' zeiden me niets. Daar hield ik me niet mee bezig.'
Zus: 'Je hield wel van mama en papa, dat weet ik zeker. Maar het was inferieur aan dat andere gevoel.'
Broer: 'Misschien. Mijn leven begon met tekortkomingen, ik wilde alles inhalen. Alles voor mezelf. En dat kon niet op een eerlijke manier.'
Zus: 'We hebben een tijd lang niet geweten waar je uithing.'
Broer: 'Eerst nog wel, toen ik terecht was gekomen in een project voor begeleid-kamerwonen. Dat ging mis. Ik ben ook nog een half jaar opgevangen door de moeder van een vriend, maar ook daar moest ik weg. Toen begon mijn zwerftocht. Van adres naar adres ging het. Ik sliep bij vrienden, huurde soms een kamer, maar betaalde nooit en werd er weer uitgezet.'
Zus: 'Jij ging weg, je ging je eigen leven leiden. Wij bleven achter; die jaren waren vreselijk. Je moet eens weten wat ik dag in dag uit met mama en papa heb doorgemaakt. Mama had nachtmerries, over dat je dood was gevonden. Ik wil niet zielig doen, maar al die tijd ben ik alleen maar bezig geweest met me zorgen maken over mama en papa. Alle aandacht ging naar jou. Ik stortte me op mijn studie. Laat ik maar geen problemen veroorzaken, dacht ik, want we hebben al genoeg gelazer.'
Broer: 'Jij zat overal tussen. Achteraf gezien vind ik het heel knap dat je het volhield. Dat we er nu om kunnen lachen.'
Zus: 'Kinderen moeten opgroeien waar ze geboren zijn. Als een kind door financile adoptie in zijn eigen land kan blijven, vind ik dat beter. Niet? In de trein zat ik tegenover een stel dat een kind uit een ander land wilde aannemen. Zo idealistisch allemaal. Ik was er bijna tussen gesprongen. Mensen beginnen vaak aan adoptie zonder zich de gevolgen ervan te realiseren. Je eerste levensjaar is zo belangrijk.'
Broer: 'Er zit iets in mijn genen, iets dat daar vandaan komt. Herken je dat? Ik ben heel westers opgevoed, net als jij, maar heb trekjes die ik niet kan plaatsen. Oosterse trekjes, misschien. Ik ken Korea niet. Over een tijd, als mijn studie is gelukt, wil ik erheen. Het zou mijn leven completer maken. Ik wil weten wat hun tradities zijn, wat ze geloven. Hoe vrouwen er zijn, hoe mannen er zijn, hoe ze kinderen opvoeden, hoe de natuur eruit ziet, wat een brood kost. Misschien wil ik mijn echte ouders zoeken.'
Zus: 'Ik zou wel met je mee willen. Maar je vraagt het me toch niet. En vertel nou eens over die drugs, daar weet ik nog nauwelijks iets van.'
Broer: 'Het begon met housefeesten. Eerst was het voor de lol, je blowde wat, slikte eens een pil. Toen kwam ik verkeerde mensen tegen, raakte bevriend met een dealer. In no time was ik verslaafd aan pillen en speed. Het salaris dat ik verdiende bij een pizzeria ging helemaal op aan eten en pillen. Misschien is het moeilijk voor je te begrijpen, hoe dat gaat. Maar ineens zit je in een groep mensen die allemaal vluchten in de drugs. Het werd een slooptocht. Mijn hoofd raakte verward, het putte me uit. Ik kreeg waanideen.'
Zus: 'Gek dat je juist toen weer over Korea ging denken.'
Broer: 'Drugs versterken je gevoelens. Er waren zo veel vraagtekens. Je weet dat mama en papa een dossier hebben van het kindertehuis in Seoul, waar mijn echte moeder me heeft achtergelaten. Daar klamp ik me aan vast. Maar er staat zo weinig in, ik ken niet eens mijn echte geboortedatum, of mijn naam. Onder invloed van drugs werd het een obsessie. Ik moest en zou weten wanneer ik geboren was. Met een idiote formule had ik mijn geboortedag uitgerekend. Dat maalde maar door mijn hoofd.'
Zus: 'Je hersens functioneerden niet meer. Toen belde je naar huis.'
Broer: 'In een soort angstgolf was dat. Als je zo diep gaat, kun je nog maar aan n ding denken: je ouders.'

