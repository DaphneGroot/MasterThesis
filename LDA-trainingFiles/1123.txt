	Brand in club Hongkong eist vijftien levens
	Reuter, AP
HONGKONG
Bij een brand in een karaoke-club in Hongkong zijn in de nacht van vrijdag op zaterdag vijftien mensen omgekomen. De politie heeft zondag vier mannen en twee vrouwen gearresteerd die worden verdacht van betrokkenheid bij de brand. Naar vijf andere verdachten wordt nog gezocht.
Omdat sporen zijn aangetroffen van verfverdunner, vermoedt de politie dat de Top One karaoke-bar door een benzinebom in de as is gelegd. De bom zou op de trap van de club geworpen zijn.
Volgens een woordvoerder van de politie was de brand het gevolg van een bendeoorlog over protectiegelden. De wereld van de karaoke-bars wordt beheerst door criminele organisaties. De Top One karaoke-bar ligt aan Pratt Avenue in de wijk Tsimshatsoi.
Bij het uitbreken van de brand, om vier uur 's ochtends, waren honderd bezoekers aanwezig. Volgens de brandweer waren velen te dronken om de vlammen op te merken. De slachtoffers, voornamelijk jongeren, zijn in de meeste gevallen om het leven gekomen door verstikking. Dertien anderen raakten gewond, van wie twee ernstig.

Foto
	De ingang van de uitgebrande karaoke-bar Top One in Hongkong. FOTO REUTER

