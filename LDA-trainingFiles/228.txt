	Belastingmeevaller van 4,5 miljard is verdeeld
	Van onze verslaggeefster
José Smits

DEN HAAG
De meevaller van 4,5 miljard gulden aan belastinginkomsten is in de Tweede Kamer zo goed als verdeeld. Twee miljard gaat in het nieuwe AOW-spaarfonds. Daarover zijn de coalitiepartijen het eens. Verder wordt er een klein miljard gebruikt om per 1 juli het belastingtarief over het eerste deel van ieders inkomen te verlagen (eerste schijf). VVD en D66 willen dat graag, de PvdA onder voorwaarden ook wel.
Wat dan nog resteert is anderhalf miljard gulden voor verlaging van het financieringstekort en allerlei 'klein spul', zoals een kamerlid het noemt: het verkleinen van de wachtlijsten in de gehandicaptenzorg, de vergoeding van kunstgebitten, meer budget voor operaties, meer huursubsidie, de koudetoeslag, en een voordeel voor bedrijven die laaggeschoolden aannemen.
De sfeer in de coalitie is luchthartig. 'Je krijgt geen ruzie als je het over het verdelen van extra geld hebt. Dat gaat heel wat makkelijker dan het verdelen van bezuinigingen', zegt een kamerlid.
Maar er zijn nog wel wat problemen. Zo is het niet zeker of de optelsom in de ogen van minister Zalm van Financiën wel klopt. De meevaller lijkt groot, maar een nog onbekend deel van de 4,5 miljard gulden betreft een eenmalig voordeel. De regel is dat eenmalige meevallers niet worden gebruikt om uitgaven te financieren die in volgende jaren terugkeren.
De drie coalitiepartijen zien in de meevaller ook een mooie aanleiding voor een robbertje straatvechten. Voor het oog van de kiezer wil ieder laten zien voor welk doel het wil knokken. Voor de PvdA is dat de 'onderkant'. Voor de VVD de hardwerkende belastingbetaler. Voor D66 is het doel wat meer diffuus. Deze partij wil 'specifieke problemen' oplossen.
De verlanglijstjes van de drie coalitiefracties - het CDA speelt als oppositiepartij geen rol, tenzij het echt uit de hand gaat lopen - zijn als volgt. De liberalen willen het leeuwendeel van de meevaller in de aflossing van de staatsschuld stoppen en het financieringstekort drukken. Een deel, 800 miljoen, wil de VVD gebruiken voor een verlaging met een half procentpunt van het belastingtarief over het eerste deel (schijf) van ieders inkomen. Dat levert iedereen gemiddeld 225 gulden netto voordeel op.
De VVD wil ook de belastingtarieven voor hogere inkomens omlaag hebben, maar weet dat ze PvdA en D66 daarmee 'overvraagt'. 'Iedereen, ook de hogere inkomens, vallen in de eerste schijf, dus iedereen profiteert', zegt de VVD.
De liberalen willen pas in 1998 een echt flinke klapper maken. Wie nu de staatsschuld en het financieringstekort verlaagt, schept ruimte om in 1998 de tarieven fors te verlagen. 'Dat is een mooie afsluiting van deze regeerperiode. We laten zien hoe het sobere beleid voor iedereen voordeel oplevert. Ook voor de coalitie zelf', erkent de VVD ruiterlijk.
Het verlanglijstje van de PvdA is gedetailleerder. Twee miljard van de meevaller van 4,5 miljard moet in het nieuwe AOW-spaarfonds. Omdat de inleg van dat fonds wordt gebruikt om staatsobligaties te kopen, wordt daarmee de facto de staatsschuld met twee miljard verlaagt, zoals VVD en D66 willen.
Vervolgens wil de PvdA in volgorde van afnemende belangrijkheid 75 miljoen voor de gehandicaptenzorg (wegwerken van wachtlijsten), 60 tot 75 miljoen om het kunstgebit terug in het ziekenfonds te brengen, en 40 tot 100 miljoen voor meer huursubsidie.
'Een paar honderd miljoen' moet naar specifieke inkomensverbetering voor de minima. Daaronder valt de koudetoeslag voor bijstandsgerechtigden, een fiscaal voordeel voor 65-plussers, en extra geld voor sociale diensten om groepen bijstandsgerechtigden meer te geven. Dan is drie miljard van de meevaller verbruikt en resteert er genoeg om het belastingtarief in de eerste schijf te verlagen.
D66 wil een lagere staatschuld (dat kan dus via het AOW-spaarfonds), een lager financieringstekort en belastingverlaging over de eerste schijf. Daarnaast zijn er 'knelpunten' die moeten worden opgelost, in ieder geval de wachtlijsten voor gehandicapteninstellingen (75 miljoen), en de wachtlijsten voor oog-, hart- en heupoperaties.
Het verschil van mening betreft de vele claims die de PvdA, met gedeeltelijke steun van D66 heeft neergelegd. De PvdA dreigt de VVD niet te zullen instemmen met belastingverlaging als haar eigen wensen niet worden gehonoreerd. Dat dreigement is loos. Belastingverlaging is nodig om het koopkrachtbeeld van de minima goed te laten ogen.
Voorlopig lijkt er voor alles geld genoeg. Bovendien zit er een nieuwe meevaller aan te komen. Het aantal bijstandsuitkeringen loopt met enkele procenten terug, en dat levert volgens optimistische schattingen honderden miljoenen op. Als de minima niet uit de 4,5 miljard mogen delen, kan nog altijd uit de nieuwe meevaller worden geput.

