Korund.
Korund is een mineraal dat chemisch gezien de kristallijne vorm van aluminiumoxide is met als formule α-Al2O3.
Eigenschappen.
Korund heeft hardheid 9 op de schaal van Mohs, vormen die minder zuiver zijn hebben ongeveer hardheid 8. De gemiddelde dichtheid is 4 kg/dm3 (voor zuiver korund 4,05 kg/dm3) en het mineraal heeft een trigonale kristalstructuur. De brekingsindex is 1,76 - 1,78. Korund is niet magnetisch.
Naam.
De naam van het mineraal is ofwel afgeleid van het Hindi woord "kurand", of van het Sanskriete "kuruvinda", dat "robijn" betekent.
Industriële toepassing.
Door zijn hardheid wordt het vaak gebruikt als slijpmiddel voor bijvoorbeeld het slijpen van slijpschijven of schuurpapier. Zuivere vormen van korund (met een kleine toevoeging van andere metaalatomen die een bepaalde kleur geeft aan de steen) staan bekend als de edelstenen: saffier (blauw door ijzersporen) en robijn (rood door chroomsporen) en worden dan ook geslepen in sieraden verwerkt. Robijn wordt ook gebruikt voor lagers in precisiehorloges.
