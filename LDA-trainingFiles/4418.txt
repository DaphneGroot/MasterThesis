	Te laat goed
	Van de acht lijvige thrillers die Robert Goddard schreef, werd Into the Blue (In het niets) het best ontvangen. Dat was te danken aan de intrigerende hoofdfiguur, Harry Barnett, een ongelikte beer die in de loop van het verhaal steeds meer sympathie verwierf. Mede op verzoek van zijn lezers heeft de schrijver Harry nieuw leven ingeblazen in zijn negende boek Dodelijk inzicht (BZZToH;  34,50, vertaling van Out of the Sun).
Barnett, teruggevallen in zijn losers-bestaan, komt er door een anoniem telefoontje achter dat hij tijdens een korte verhouding ruim dertig jaar geleden een zoon heeft verwekt. Deze David, een briljant wiskundige en diabeticus, ligt in coma na een overdosis insuline. Barnetts vermoeden dat dit geen toevallige fout is, wordt sterker wanneer blijkt dat twee ex-collega's van David onder vergelijkbaar merkwaardige omstandigheden zijn gestorven. Daarop gooit Harry zijn kont tegen de krib; de waarheid achterhalen is het enige dat hij nog voor zijn zoon kan doen.
Zoals gebruikelijk bij Goddard draait het verhaal om een samenzwering, die in dit geval tot doel had David af te houden van een wetenschappelijke doorbraak op het gebied van hogere dimensies; hij stond op het punt letterlijk wereldschokkende ontdekkingen te onthullen.
Klinkt als een goeie ouwe Goddard, maar is het allesbehalve. Gedachtengang is verdrongen door actie, sluipende spanning door geforceerde cliffhangers. Dodelijk inzicht is bovendien te goed gevuld met slecht uitgewerkte bijfiguren en bovendimensionaal gezwam. De lezer wordt z¢ grondig op het verkeerde been gezet dat de plot voor geen meter overtuigt. Alleen de verrassende wending aan het slot is klassiek Goddard. Maar dan is het al te laat.
Jacomijn de Raad
Nieuwe Chandler?
Hoeveel jonge schrijvers zijn sinds de dood van Chandler in 1959 aangewezen als diens rechtmatige opvolger? En hoeveel van hen zijn daardoor in feite al in de wieg gesmoord? De Brit John Wessel is het nieuwste 'slachtoffer'. Volgens zijn (Nederlandse) uitgever bewijst hij met zijn debuut de echte opvolger van Chandler te zijn. Ga er maar aan staan.
Tot hier en niet verder (Van Holkema & Warendorf;  29,90, vertaling van This Far, No Further) heet dat debuut . Wessel bewijst ermee dat hij gevoel voor humor heeft, dat zijn hoofdpersoon (de licentieloze priv-detective Harding) zich nogal eens op de rand van het toelaatbare beweegt en dat hij soms opmerkelijke dialogen kan schrijven. Wat hem dus tot de echte opvolger van Chandler moet maken, want wie vaardig is in het schrijven van scherpe, ironische tweegesprekken, krijgt zo'n visitekaartje tegenwoordig al snel opgeplakt.
Wessel heeft echter nog een lange weg te gaan. Hij zal vooral moeten leren zijn verhaal overzichtelijk te houden. De plot van Tot hier en niet verder verdient geen schoonheidsprijs. Het hele boek wekt trouwens de indruk dat Wessel overborrelt van de ideen, en die allemaal tegelijk in zijn eerste thriller heeft willen stoppen. Iets te veel van het goede. Maar wel een debutant om in de gaten te houden.
Frans van Schoonderwalt
Vertaald:
- Patrick Sheane Duncan: Heldenmoed (Courage Under Fire). Aan lager wal geraakte kolonel moet uitzoeken of Karen Walden tijdens de Golfoorlog inderdaad de Medal of Honor verdiende. Verfilmd met Denzel Washington en Meg Ryan (Luitingh-Sijthoff;  29,90).
- Richard North Patterson: De verdediging (Private Screening). Elf jaar oude rechtbankthriller rond de moordenaar van een jonge Amerikaanse presidentskandidaat (Luitingh-Sijthoff;  34,90).
- Martina Cole: De uitbraak (The Jump). Man wordt tot achttien jaar cel veroordeeld wegens gewapende roofoverval, waarna zijn echtgenote hem helpt ontsnappen en dan pas zijn ware aard leert kennen (Luitingh-Sijthoff;  39,90).
Engels:
- John Baker: Death Minus Zero. Tweede verhaal over Dylan-fan en ex-alcoholist Sam Turner en zijn excentrieke vriendenkring, geconfronteerd met een ontsnapping uit Dartmoor (Gollancz, import Nilsson & Lamm;  54,05).

Foto
	Goddard FOTO DANIEL KONING - DE VOLKSKRANT

