 KLENE HERPLAATST AANDELEN TUSSEN DFL 40-43. 
 AMSTERDAM, 10 feb (Reuter) - De prijs van de herplaatste aandelen Klene zal liggen tussen 40 en 43 gulden, zo blijkt uit de voorlopige prospectus voor de herplaatsing van maximaal 838.900 aandelen Klene Holding NV. 
 De inschrijving is inmiddels geopend en gebeurt volgens het 'bookbuilding systeem'. De sluiting zal waarschijnlijk op vrijdag 14 februari om 16.30 uur plaatshebben, aldus het bericht. 
 De definitieve prijs en het aantal te herplaatsen aandelen Klene zullen na sluiting van de inschrijving worden vastgesteld en naar verwachting op maandag 17 februari, voorbeurs, worden bekendgemaakt. 
 De betaaldatum van de te herplaatsen aandelen Klene is naar verwachting woensdag 19 februari, 1997. 
 Rabo Securities heeft afgelopen december een belang verworven in Klene, met het oogmerk dit te herplaatsen. Het totale aantal te herplaatsen aandelen van maximaal 838.900 bestaat uit het door Rabo Securities verworven belang van 52,2 procent en uit 8.000 nieuw uit te geven aandelen. 
 Verder heeft Rabo Securities een optie verkregen op maximaal 42.000 van de door de algemeen directeur van Klene Holding gehouden aandelen Klene (geen shoe). Deze optie kan worden uitgeoefend tot 30 dagen na de betaaldatum. 
 De algemeen directeur behoudt na de uitoefening van de optie een belang van 34,7 procent in Klene. 
 - Redactie Amsterdam +020 - 504 5000. 
 (c) Reuters Limited 1997. 
