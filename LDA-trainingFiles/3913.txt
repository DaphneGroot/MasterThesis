	Een stad vol weerwolven
	Kinderen vreten de boeken van Paul van Loon, vooral zijn griezelverhalen. Van De griezelbus verschenen drie delen, het tweede (1995) werd getipt door de Nederlandse Kinderjury, het derde (1997) bekroond. Nooit won Van Loon een 'literaire' prijs, maar de publieksprijs die de bekroning van de Kinderjury is, en de nominaties ervoor, kreeg hij met enige regelmaat en zal hij blijven krijgen.
Want Van Loons boeken zijn spannend en griezelig, en daarnaast licht verteerbaar. Hij heeft er bovendien van alles omheen bedacht, om ook het echte leven een beetje spannender te maken. Zo kunnen kinderen lid worden van het Griezelgenootschap, waarvan Van Loon voorzitter is. Het genootschap is een club compleet met blad en griezelnieuwtjes, vergaderingen, T-shirts, speldjes en zonnebrillen (ter bescherming tegen kwade geesten).
Op de persconferentie waar onlangs het kinderboekenweekgeschenk werd gepresenteerd, verscheen Van Loon in heftig zwart pak met zonnebril en oorringen, geheel volgens het imago dat hij voor zichzelf heeft gecreerd. In het geschenk, Lyc-drop, houdt hij dat spel tussen werkelijkheid en verzinsel vol. Een van de twee hoofdpersonen leest op een pak hagelslag over De griezelbus, en ergens staat: 'Als dit een boek was, zouden ze het op dit moment dichtdoen. Maar allebei wisten ze opeens zeker dat het wel waar was.'
Het is een pesterige en zelfverzekerde aansporing aan de jeugdige lezer: als je dit niets vindt, lees dan maar niet verder; maar je vindt het spannend, je leest het heus wel uit.
Natuurlijk werkt het ook zo. Van Loons enige ambitie is een spannend verhaal te schrijven. Dat hij daarbij de clichs niet schuwt, is niet erg, dat hoort zo bij het genre. Lyc-drop, over een stad waarvan bijna alle inwoners in weerwolven veranderen, is een B-film, een griezelfilm met alles wat daarbij hoort: het kwaad dat iedereen behalve de hoofdpersonen aantast, reddingen op het nippertje, aardige mensen die in akelige monsters veranderen, en natuurlijk aan het einde het onheilspellende kleinigheidje dat alleen wij - de lezers, de kijkers - zien en dat al de belofte van een vervolg in zich houdt.
De CPNB, de Stichting Collectieve Propaganda van het Nederlandse Boek, heeft met Van Loon gekozen voor een populaire auteur, die zelf geen promotie nodig heeft, en van wie wordt verwacht dat hij lezertjes naar de winkel trekt. 'Sinterklaas is de grootste cadeautjesgever in dit land, maar met 281 duizend cadeautjes ben ik een goede tweede', zei Van Loon.
Het is niet goed, wat Paul van Loon schrijft, niet mooi of bijzonder. Zijn taal is rechttoe rechtaan, de opbouw van het verhaal is traditioneel en als dat uitkomt past hij de Bold and Beautiful-truc toe: personages worden midden in een scne achtergelaten, en pas na geruime tijd weer in beweging gezet. Lyc-drop wemelt van de clichs en van de uitleg, er zitten veel gemakkelijke oplossingen in en soms slordigheden. Voor kinderen die iets meer zoeken dan een spannend verhaal zijn Van Loons mogelijkheden of ambities te beperkt. Hij schrijft een spannend verhaal, niet meer en niet minder.
Dat is anders bij Max Velthuijs, de schrijver-illustrator van, vooral, de boeken over Kikker, zoals Kikker is verliefd, Kikker en het vogeltje en Kikker is kikker. Velthuijs' kracht is zijn vermogen grote thema's (liefde, dood) op een mooie, nieuwe manier vorm te geven.
In het spotgoedkope boekenweekprentenboek Olifant en de tijdmachine buigt Velthuijs zich over het begrip tijd. Hij is niet gewend, zei hij bij de presentatie, in opdracht te werken en hij mocht van het CPNB doen wat hij wilde, maar als vanzelf kwam hij toch uit bij het thema van de kinderboekenweek: de tijdmachine - terug in de tijd.
Velthuijs' boekje is een lief, filosofisch verhaal over Olifant die een klok voor zijn verjaardag krijgt, daar eerst reuze blij mee is, maar binnen de kortste keren bijzonder zenuwachtig wordt, omdat de tijd zo snel vervliegt als je hem in de gaten houdt. '. . .58, 59, 60, telde Olifant. Weer een minuut voorbij. Zo word ik alsmaar ouder en ouder, dat gaat me veel te vlug'
Hanneke de Klerck
Paul van Loon: Lyc-drop.
Illustraties Camila Fialkowski.
CPNB; 95 pagina's; tussen 1 en 11 oktober gratis bij aankoop van ten minste  19,50 aan kinderboeken.
ISBN 90 6692 635 3.
Max Velthuijs: Olifant en de tijdmachine.
CPNB;  3,95.
ISBN 90 7433 634 5.

