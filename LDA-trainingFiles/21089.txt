René Klijn.
René Klijn (Den Haag, 8 september 1962 – aldaar, 5 september 1993) was een Nederlands zanger en fotomodel.
Biografie.
René Klijn maakte in de jaren 80 deel uit van de boyband "FRITSH", die later werd omgedoopt tot "Bam to Bam Bam". Deze groep deed met het lied "Lammedammadoendan" mee aan de voorrondes van het Nationaal Songfestival in 1989. Hij raakte bij het grote publiek bekend toen hij op 28 november 1992 te gast was in het televisieprogramma "De Schreeuw van de Leeuw" van Paul de Leeuw. Klijn vertelde in die uitzending openhartig over zijn ziekte aids. De uitzending werd beloond met de "Bronzen Roos" op het Festival van Montreux en de Zilveren Medaille TV programs and Promotion Award op het New York Festival.
Mr. Blue.
Aan het eind van de uitzending bij De Leeuw zong Klijn het lied "Mister Blue", oorspronkelijk gecomponeerd en gezongen door Yazoo. Niet veel later kwam "Mr. Blue" op single uit (met Candy Dulfer op saxofoon), die de nummer 1-positie in de Nederlandse hitparades haalde. Het werd ook de bestverkochte single van 1993. Naast Paul de Leeuw en Candy Dulfer werkten diverse bekende Nederlandse muzikanten eraan mee, zoals Cor Bakker, John van Eijk en Loïs Lane. De opbrengsten van de single werden door Klijn geschonken aan het AIDS-Fonds. Een album ligt dan in de planning, maar niet lang na deze hit (op 5 september 1993) overleed Klijn aan de gevolgen van aids. Hij werd gecremeerd en zijn as werd door zijn partner Maarten, in aanwezigheid van Paul de Leeuw uitgestrooid in de Hudson in New York.
Tijdens de concerten van Symphonica in Rosso 2007 bracht Paul de Leeuw een ode aan René Klijn. Op de grote schermen in het GelreDome waren beelden te zien van de opname van "Mr. Blue" en uit de luidsprekers klonk zijn stem.
