Amélie Mauresmo.
Mauresmo tijdens de US Open van 2005
Mauresmo op het gras van Wimbledon, een toernooi dat ze winnend afsloot
Amélie Mauresmo (Saint-Germain-en-Laye, 5 juli 1979) is een voormalig Frans professioneel tennisster met als bijnaam "Momo".
Carrière.
Ze was een voormalig nummer 1 in het enkelspel bij de junioren (1996).
Mauresmo haalde in 1999 als ongeplaatste speelster de finale van de Australian Open, waarna ze doorbrak bij de senioren. Ze verloor deze finale van Martina Hingis. In de persconferentie na haar verrassende overwinning op Lindsay Davenport in de halve finale uitte de toen 19-jarige Mauresmo zich als lesbienne.
In 1998, 1999, 2001, 2002, 2003, 2004, 2005 speelde ze in/met het Franse team in de Federation Cup. In 2003 won Frankrijk de Fed Cup.
Ze behaalde in 2004 de zilveren medaille op de Olympische Spelen in Athene; ze verloor van Justine Henin.
Op 13 september 2004 loste ze Justine Henin-Hardenne af als nummer 1 van de wereld, waarmee ze de eerste Française in de tennisgeschiedenis is die de eerste plaats op de wereldranglijst gehaald heeft. Ze is hiermee ook de eerste speelster in de geschiedenis die zowel bij de junioren als bij de senioren op de eerste plaats gestaan heeft.
Tijdens Wimbledon - 2005 haalde ze de finale in het damesdubbelspel, samen met Svetlana Koeznetsova, ze verloren van het als 2e geplaatste duo Cara Black en Liezel Huber.
Tot nu toe is 2005 een van haar succesvolste jaren geweest. Ze stond tot dan toe bekend als de speelster die op de belangrijke momenten haar zenuwen niet in bedwang kan houden en daardoor vrijwel alle belangrijke wedstrijden (finales, wedstrijden op het thuisfront onder andere Roland Garros) verloor. Echter, in 2005 lukte het haar eindelijk om een grote titel binnen te halen. Op het prestigieuze eindtoernooi van de WTA, de WTA Tour Championships, won ze in de finale van haar landgenote en vriendin Mary Pierce. De titelverdedigster, de Russische Maria Sjarapova, werd al in de halve finale uitgeschakeld.
Het jaar 2006 startte goed. Ze won de Australian Open van Justine Henin, die moest opgeven in de tweede set als gevolg van maagkrampen. Mauresmo voelde de opgave aan als een vernedering: ze won het toernooi immers door opgave van haar tegenspeelster en niet door haar te verslaan. Het ongenoegen tussen de twee Franstalige speelsters blijft tot na de US open bestaan. Enkele weken later wint ze ook het Tier-2 toernooi "Proximus Diamond Games" in het Antwerpse Sportpaleis. Ze had drie sets nodig om publiekslieveling Kim Clijsters te verslaan. Door haar tweede opeenvolgende overwinning komt het diamanten racket, de felbegeerde trofee van het toernooi die 1 miljoen euro waard is, binnen bereik. Indien ze binnen drie jaar het toernooi nog een maal wint, mag ze de trofee, die in WTA-kringen omschreven wordt als "meest begeerlijke trofee ter wereld", mee naar huis nemen.
Ze gaat op haar elan verder naar Wimbledon, hoewel ze in het grastoernooi van Eastbourne reeds in de eerste ronde was uitgeschakeld. In de halve finale verslaat ze daar Maria Sjarapova, in de finale weerhoudt ze Henin-Hardenne van een "Career Slam": 2-6, 6-3, 6-4. Zo wint ze haar tweede grand slam- en haar eerste grastoernooi.
Het jaar 2007 begint minder rooskleurig. Tijdens de Australian Open verliest ze in de vierde ronde van de ongeplaatste Lucie Šafářová.
In februari wint ze echter voor de derde keer in vijf jaar de Proximus Diamond Games in Antwerpen, en mag ze het gouden racket vol diamanten ter waarde van 1 miljoen euro mee naar huis nemen.
Op Wimbledon verliest Mauresmo slechts 10 games in de eerste drie rondes. Toch verliest ze in de vierde ronde van de als 14e geplaatste Nicole Vaidišová in drie sets: 6-7(6), 6-4, 1-6.
