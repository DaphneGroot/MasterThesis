	Zuid-Afrika stelt levering wapens aan Syrie uit
	AP, Reuter
PRETORIA
De Zuid-Afrikaanse regering heeft de beslissing over het omstreden voornemen om een wapensysteem aan Syrië te leveren gisteren uitgesteld. Vice-president Thabo Mbeki zei dat er eerst meer overleg nodig is met de politieke partijen in het parlement en met de Verenigde Staten, die fel hebben geprotesteerd tegen het voornemen.
Washington beschouwt Syrië als een land dat het internationaal terrorisme steunt. De levering van Zuid-Afrikaanse wapens aan Syrië zou gevolgen kunnen hebben voor de ontwikkelingshulp. Het voornemen om een computersysteem voor de besturing van tanks en hun geschut te verkopen aan Syrië lekte vorige week uit. Het gaat om het 'Tiger New-Generation Fire Control System' dat past bij de T-72 tank van Sovjet-makelij, waarover Syrië beschikt. Er zou een bedrag van 650 miljoen dollar gemoeid zijn bij de transactie.
President Nelson Mandela reageerde vorige week geërgerd op kritiek uit Washington en zei dat Zuid-Afrika zijn eigen beleid bepaalt en zich niets gelegen zal laten liggen aan wat de Amerikanen ervan denken. Israël en de VS vinden dat een wapenleverantie aan Syrië het vredesproces in het Midden-Oosten in gevaar brengt.
Mbeki ontkende dat er van een conflict met de VS sprake is. Washington heeft volgens hem niet gedreigd met korting op ontwikkelingshulp. Volgende maand zitten Mbeki en de Amerikaanse vice-president Al Gore een gezamenlijke commissie over de economische samenwerking voor in Kaapstad.

