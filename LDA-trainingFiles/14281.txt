Abchazië.
Abchazië (Abchazisch: Аҧсны, Apsny; Georgisch: აფხაზეთი, Apchazeti; Russisch: Абха́зия, Abcházija; Armeens: Աբխազիա) is een gebied met een omstreden status aan de Zwarte Zee en in de westelijke Kaukasus. De hoofdstad is Soechoemi.
Politieke situatie.
Volgens een groot deel van de internationale gemeenschap is het een autonome republiek binnen het territorium van de staat Georgië. Volgens eigen zeggen en enige andere landen is Abchazië echter een onafhankelijke staat. In de praktijk is het land in ieder geval al sinds 1993 onafhankelijk, al wordt die onafhankelijkheid door de meeste staten niet erkend. Rusland, dat reeds langere tijd troepen had gestationeerd in Abchazië, erkende de onafhankelijkheid van Abchazië op 26 augustus 2008 naar aanleiding van de Oorlog in Zuid-Ossetië. Op 5 september 2008 volgde Nicaragua, op 10 september 2009 erkende Venezuela, op 15 december 2009 erkende Nauru, op 31 mei 2011 erkende Vanuatu en op 19 september 2011 erkende Tuvalu de onafhankelijkheid van het gebied. Deze laatste twee hebben op respectievelijk 12 juli 2013 en 31 maart 2014 hun erkenning ingetrokken. De huidige president van Abchazië is Raul Khadjimba.
Anno 2012 beschikte Abchazië over twee ambassades die als zodanig door ontvangende landen worden erkend, in Moskou en Caracas. De laatste ambassade behartigt Abchazische belangen in twee landen, Venezuela en Nicaragua.
Geografie.
Abchazië beslaat een gebied van ongeveer 8660 km² aan de noordkust van de Zwarte Zee. De bergen van de Kaukasus in het noorden en het noordoosten scheiden Abchazië van de Russische kraj Krasnodar en de Russische autonome republiek Karatsjaj-Tsjerkessië. In het zuidoosten wordt Abchazië begrensd door de Georgische regio Samegrelo-Zemo Svaneti en in het zuidwesten door de Zwarte Zee.
De republiek is uiterst bergachtig: bijna 75 procent van het grondgebied bestaat uit bergen of uitlopers. De hoogste top is 3309 meter. De bewoning is grotendeels beperkt tot de kust en een aantal diepe, goed bewaterde valleien.
Het klimaat is uiterst mild. In het gebied worden thee, tabak, wijn en fruit verbouwd.
Demografie.
De demografie van Abchazië heeft belangrijke veranderingen ondergaan sinds de jaren 90. Op het tijdstip van de laatste sovjettelling in 1989 had het een bevolking van ongeveer 500.000, waarvan 45,7 procent Georgiërs (hoofdzakelijk uit Mingrelië); 17,8 procent bestond uit inheemse Abchazen.
In 1993 leidde een belangrijke oorlog (zie geschiedenis van Abchazië) tot een breuk tussen Abchazië en Georgië. Veel Georgiërs zijn sindsdien vertrokken. Vooral hierdoor is de bevolking een stuk afgenomen sinds de oorlog.
Vroege geschiedenis.
Abchazië was in de vroege Middeleeuwen een kolonie van het Oost-Romeinse Rijk of Byzantijnse Rijk, tussen de 8e en 10e eeuw als Abchazisch Koninkrijk, daarna tot de 13de eeuw in unie met Georgië.
In de late Middeleeuwen was Abchazië deel van het Moskouse rijk en zijn opvolger, het Russische tsarenrijk. Onder Stalin (zelf een Georgiër) werd Abchazië bij Georgië gevoegd als onafhankelijke republiek.
Eind jaren tachtig.
De Abchazen, die (voor de burgeroorlog) 17,8% van de totale bevolking uitmaken in dit gebied, begonnen in de late jaren tachtig van de 20e eeuw met een campagne om van hun autonome republiek een volwaardige sovjetrepubliek te maken. Dit werd door de hier levende etnische Georgiërs, die (voor de burgeroorlog) 45% van de bevolking uitmaakten, van het begin af aan bestreden. In juli 1989 waren er bloedige botsingen tussen Abchazen en Georgiërs in de Abchazische hoofdstad Soechoemi. Ook in augustus van dat jaar bleven er zich botsingen voordoen, maar daarna werd het weer vrij rustig in Abchazië.
Bestuurlijke indeling.
De de facto republiek is verdeeld in Rayons (Abchazisch: Aраион "(Araion)", Russisch: Район "(Rajon)"). Ook Georgië hanteert deze indeling, met dien verstande dat de vorming van het rayon Tkvarchel niet erkend wordt.
