Louis Sullivan.
Louis Henry Sullivan (Boston, 3 september 1856 - Chicago, 14 april 1924) was een Amerikaans architect, die belangrijk was bij de ontwikkeling van de wolkenkrabber in Chicago. Hij was de bekendste exponent van de "Chicago School of Architecture" (1887-1893).
Functionalisme.
Louis Sullivan wordt gezien als de grondlegger van het functionalisme/modernisme in de bouwkunst. Hij verklaarde: "form follows function", hetgeen de basis is van het functionalisme; men vertrekt altijd vanuit de functie van het gebouw, de vorm volgt dan vanzelf.
Stalen frame.
Sullivan kreeg zijn kansen door de grote brand, die Chicago in 1871 grotendeels in de as had gelegd. Er moest een heel nieuw stadshart worden gebouwd. Hij paste veel hoogbouw toe: hij wordt gezien als de vader van de moderne wolkenkrabber en was de eerste die een gebouw met een stalen frame toepaste. Door de uitvinding van de lift kwamen er totaal nieuwe mogelijkheden in de architectuur. Dit betekende een ware crisis onder architecten. Sullivan was de eerste die goed met deze crisis omging en greep de nieuwe mogelijkheden met beide handen aan. Hierdoor maakte hij hogere gebouwen met grotere ramen, en gebruikte hij zelf, als geen puur functionalist, wel versieringen om de bezoeker te laten zien hoe de vorm aan de functie was aangepast.
Invloed op anderen.
Hij was de leermeester van Frank Lloyd Wright, die zeven jaar voor hem werkte alvorens voor zichzelf te beginnen. In 1895 bezocht Hendrik Petrus Berlage hem, en Sullivan oefende grote invloed uit op het latere werk van de Nederlander.
Neergang.
Sullivan heeft een groot deel van zijn leven bij de firma Adler & Sullivan gewerkt, maar nadat hij voor zichzelf was begonnen begon zijn ster te dalen. Hij kreeg alleen nog maar opdrachten voor kleinere bankgebouwen. Toen er nog een aantal andere architecten waren die een bankgebouw wilden ontwerpen, zei hij tegen de directeur van de betreffende bank: "Zij kunnen allemaal een bank ontwerpen, maar ik ben de enige die deze bank kan ontwerpen". Hij kreeg de opdracht. Na jaren van worstelen met chronische geldproblemen en alcoholisme, stierf Sullivan volkomen berooid in 1924. Hij kreeg postuum de AIA Gold Medal.
