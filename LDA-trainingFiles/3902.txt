	Een eigen, op de pc ontworpen huis
	De dood in de pot is het niet, zegt Lars Spuybroek. Juist niet. Als iedereen straks met huis-tuin-en-keukensoftware zijn eigen twee-onder-n-kapper ontwerpt, een virtueel muurtje kan plaatsen en wat dakpannen gaat renderen, is dat volgens de Rotterdamse architect vooral dodelijk voor behoudzuchtige architecten die toch al meer van hetzelfde wilden. Zevenhonderd Spaanse prefabvilla's - dat is de kunst niet. De kant-en-klare detaillering voor die huisjes kan iedere bouwer nu al bestellen.
Onder architecten geldt Spuybroek, ontwerper van het onconventionele Waterpaviljoen, een expositieruimte in de vorm van een roestvrijstalen glimworm nabij de Oosterscheldedam, als een voorloper. Tuk op digitale technieken en virtual reality, en fervent gebruiker van software. Vooral als dat niet de traditionele programmatuur is waarmee vakgenoten een schets laten uitwerken, maar pakweg een programma waarmee Hollywood animaties maakt. Opdat Spuybroek in zijn computer een gordijn kan laten bollen in de wind.
De richting die Spuybroek op wil met zijn bureau NOX ('ik doe met software alles wat God verboden heeft') is een andere dan waarheen de meeste architecten zich sinds enkele jaren begeven. Dikwijls gebruiken bureaus software om ideen te laten uitwerken. Waar dat gepriegel voorheen veel uren, geld en geduld kostte, gaat het nu - schat Spuybroek - dankzij computers ten minste tienmaal sneller. Bouwtechnische details - hoe sluit die dakgoot aan? - hoeven niet telkens opnieuw te worden berekend, maar kunnen pasklaar uit een databank worden getrokken.
Dat er nu voordelige software in de winkel ligt waarmee iedere consument zijn eigen woninkje kan tekenen, juicht de Rotterdamse architect toe. Zelfs al is een programma als 3D Droomhuis niet meer dan een aanzet. Het pakket, ontwikkeld door het Duitse Data Becker, kost bijna 250 gulden. Volwassen cadcam-software die bij architecten in gebruik is, vergt al snel een investering van tienduizend gulden. En toch kun je met 3D Droomhuis warempel een driedimensionale schets maken.
Met het pakket valt vlot een plattegrond te tekenen. Muren, deuren, ramen, trappen, vide, pannendak. Een verdieping extra is geen kunst. Negen verdiepingen en een penthouse trouwens ook niet. Dat tweedimensionale ontwerp wordt heel makkelijk vertaald in een driedimensionaal herenhuis tegen een lommerrijke achtergrond. Er kan omheen gelopen worden. En je kunt er zelfs in, om de lichtval te bestuderen, meubels te schikken, een bureaulamp aan en uit te doen, of wanden een kek kleurtje te geven.
Zo'n walk through, zegt Spuybroek, was nog maar vier of vijf jaar geleden onder architecten iets om ernstig opgewonden van te raken. Want ze konden hun opdrachtgever plotseling mr laten zien dan een schets of een maquette. Nu heeft Spuybroek er zijn bekomst van, omdat zo'n virtuele rondleiding elke levendigheid mist. 'Hoe werkelijker het wordt, hoe dooier. Je ziet geen planten, geen mensen, de gordijnen waaien niet, de klok loopt niet.'
3D Droomhuis biedt die technologie nu betaalbaar aan, zij het in een wat primitieve vorm. Het pakket vergt een forse pc (Pentium 166 met MMX, en 32 MB geheugen moet het aankunnen), en blijft zelfs dan houterig. Maar even zo goed mag je aannemen dat aspirant huizenbouwers minder snel genoegen zullen nemen met een instant kavel-bungalowtje. Dat, zegt Spuybroek, is de winst: consumenten komen straks wat vaker op een onbedoelde gedachte, en dwingen aldus architecten tot minder conservatisme.
Spuybroek zegt software te gebruiken om 'nieuwe dingen uit te vinden'. 'Blijven prutsen, daar gaat het om.' Zonder het samensmelten van nieuwe media en architectuur was zijn Waterpaviljoen niet geworden wat het is. De in mei geopende, aan 'water' gewijde expositieruimte is op een pc bedacht, en niet vanaf een plat vel papier. Het paviljoen heeft een vloeiende vorm. Ramen zijn er niet. Gevel of dak kent het gebouw niet, omdat vloer, muren en plafond in elkaar overlopen. Zo letterlijk zelfs, dat de bezoeker zich voortdurend moet afvragen waar hij loopt of tegenaan leunt.
Spuybroek heeft er als docent een gewoonte van gemaakt studenten meteen driedimensionaal te laten ploeteren. 'Vroeger begon je met een tekening. Ik laat studenten in hun eerste week een maquette maken, desnoods van Brylcreem. Het kritieke moment komt als een student met zijn linkervoet begint te tekenen. Omdat-ie iets wil. Want dan komt er iets uit waarvan hij zelf niet van tevoren bedacht heeft dat d t er uit moest komen.'
Bij het Waterpaviljoen liep de architect nog aan tegen de grenzen van de bouwpraktijk. In de vliegtuig- of auto-industrie kunnen computerontwerpen meteen worden omgezet in kunststof. Met beton lukt dat nog niet. Maar volgens Spuybroek zal ook dat op termijn veranderen. Zoals het evenzeer voor de hand ligt dat software als 3D Droomhuis straks een directe link zal leggen met de Gamma. Waarna die bouwmarkt on line voor de geavanceerde doe-het-zelver berekent hoeveel bakstenen en vloerdelen er in zijn landhuis gaan zitten, en wat dat aan de kassa kost.
Henk Blanken
3D Droomhuis. Uitgeverij: Data Becker. Adviesprijs:  249,50.

Foto
	Het Waterpaviljoen is op een pc bedacht. FOTO RUDEN RIEMENS

