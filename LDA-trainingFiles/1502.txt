	Hema wil 27 winkels van Belgische keten Sarma overnemen
	Van onze verslaggever
AMSTERDAM
De Hema, onderdeel van de Koninklijke Bijenkorf Beheer (KBB), zint op de overname van het Belgische textielbedrijf Sarma. Met de acquisitie wil de Nederlandse warenhuisketen zijn vestigingen in België in één klap uitbreiden van vier tot 25 à 30.
KBB maakte gisteren bekend over de aankoop te onderhandelen met het Belgische distributieconcern GIB, eigenaar van Sarma. De Belgische krant de Financieel-Economische Tijd meldde dinsdag dat de verkoop op een paar details na rond is. Financiële gegevens werden niet bekendgemaakt.
De Hema heeft sinds enkele jaren vier vestigingen in België. De start was moeizaam, omdat veel Belgen het Hollandse assortiment met rookworsten, tompoezen en drop niet op prijs stelden. Inmiddels is dat assortiment aangepast. Naar eigen zeggen doen de Belgische filialen het nu goed.
Met de overname van Sarma wil de Hema zijn aanwezigheid in België op korte termijn uitbreiden. De bedoeling is de over te nemen winkels om te bouwen tot Hema's. Sarma is een van de oudere Belgische winkelketens. Het bedrijf heeft 27 filialen die vaak op goede plekken zijn gevestigd.
Desondanks gaat het al jaren niet goed met Sarma. Het bedrijf, dat degelijke, niet al te dure maar doorsnee familiekleding verkoopt, kampt met een wat 'stoffig imago'. In 1993 besloot eigenaar GIB al een flinke sanering bij zijn dochterbedrijf door te voeren. Vrijwel alle voedingsmiddelen verdwenen van de schappen. Van GIB moest Sarma zich toeleggen op de verkoop van textiel. Bovendien werd de winkelinrichting verfraaid.
Dat was niet voldoende om van Sarma een winstgevende onderneming te maken. Vorig jaar werd een nieuwe herstructurering doorgevoerd, waarbij de Sarma-werknemers loon moesten inleveren. Alle maatregelen moeten er toe leiden dat de keten dit jaar weer winst maakt. Tegelijk zou GIB zoeken naar een strategische partner voor het moeizaam draaiende bedrijf.
Die blijkt nu gevonden. Hoeveel winkels worden omgebouwd en hoeveel werknemers meekomen, is niet duidelijk. Sarma heeft 27 filialen waar in totaal vijfhonderd mensen werken. De Hema verklaarde gisteren in ieder geval aan het einde van dit jaar 25 à 30 vestigingen in België te hebben.
De Nederlandse keten ziet de overname als een basis voor verdere expansie in België. Nu is de Hema alleen in Vlaanderen aanwezig. Met de nieuwe winkels krijgt het bedrijf een landelijke dekking.
De Belgische opmars van de Hema past in de expansieplannen van KBB. Voor vernieuwing en uitbreiding was voor het eind januari aflopende boekjaar een recordbedrag van 250 miljoen gulden gereserveerd. In Nederland doen de warenhuizen het goed, maar de slecht draaiende modezaken zoals M & S Mode en Amici remmen de ontwikkeling van het concern af.

