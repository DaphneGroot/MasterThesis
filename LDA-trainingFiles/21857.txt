E3 Harelbeke.
De E3 Harelbeke is een wielerwedstrijd met vertrek en aankomst te Harelbeke. Het is een 200 kilometer lange wedstrijd voor eliterenners, die sinds 1958 wordt georganiseerd door de "vzw Hand in Hand".
Geschiedenis.
De wedstrijd werd voor het eerst verreden ten tijde van de aanleg van de E3 (thans A14-E17), de autosnelweg tussen Harelbeke en Antwerpen, en het parcours ging de eerste jaren dan ook van Harelbeke naar Antwerpen en vice versa.
De wedstrijd vond altijd plaats op een zaterdag, de week voor de Ronde van Vlaanderen, en vormde zo het begin van de Vlaamse Wielerweek. Sinds 2005 was de E3 Harelbeke onderdeel van het continentale circuit, met name van de UCI Europe Tour. Op 1 september 2011 werd officieel bekendgemaakt dat de E3 prijs voor de periode 2012 - 2015 deel zal uitmaken van de UCI World Tour. Daartoe zal hij voortaan op de vrijdag voor Gent-Wevelgem gereden worden.
In de editie van 2012 versloeg Tom Boonen de Spaanse renner Ã“scar Freire in de spurt en won zo de wedstrijd voor de vijfde keer. Daarmee verbrak hij ook het vorige record van Rik Van Looy, dat sinds 1969 standhield. Na de wedstrijd bood Tom Boonen met een kwinkslag zijn verontschuldigngen hiervoor aan bij "De Keizer van Herentals".
Tot en met de 53e editie in 2010, werd de wielerwedstrijd de E3-Prijs Harelbeke genoemd. In 2011 werd het woord Prijs niet langer opgenomen in de naam. In de editie 2012 werd voor de eerste keer de Muur van Geraardsbergen in deze wedstrijd opgenomen. Deze helling was eerder geschrapt uit het parcours van de Ronde van Vlaanderen, wat een hele polemiek veroorzaakte bij de aanhangers van deze wedstrijd. In 2013 werd parallel aan de Muur de Oude Steenweg opgefietst en liet men de Oude Kruiskens achterwege in verband met het verkeersinfarct in Ronse het jaar er voor. De vervangers van de Oude Kruiskens zijn in 2013 Berg ten Houte en Kanarieberg. Ook in 2014 laat men Ronse links liggen en kiest men voor een lus over de Rotelenberg en Kortekeer en doet de Karnemelkbeekstraat haar intrede. Het parcours blijft ongewijzigd in 2015, maar door de vele valpartijen kiest men in 2016 voor bredere wegen en 2 hellingen minder. De Oude Kruiskens wordt weer opgenomen in het parcours. In 2017 blijft het parcours qua hellingen ongewijzigd.
In maart 2017 uitte Marc Claerhout, manager van de E3 Harelbeke, de intentie om in 2018 voor de eerste maal een E3 Harelbeke voor vrouwen te organiseren.
Meervoudige winnaars.
Renners in het cursief gedrukt zijn renners die nu nog actief zijn.
