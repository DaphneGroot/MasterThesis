	Verleden en toekomst in een joodse familie
	DE ENGELSE schrijfster Esther Freud is gaandeweg een bekwaam, innemend en autobiografisch genspireerd chroniqueuse van het familieleven geworden. Het is dan ook lichtelijk ironisch dat haar beroemdste familieleden er in haar werk nogal bekaaid afkomen. Over de Weense psychiater die haar overgrootvader was, heeft ze nooit met een woord gerept, en ook haar kunstschilderende vader was in haar eerste twee romans, Hideous Kinky (De kleur van henna) en Peerless Flats (Bestrijd de vossen) slechts een vage figuur op de achtergrond.
In haar derde roman, Gaglow, krijgt de vaderfiguur eindelijk een centrale rol, zozeer zelfs dat de moeder (het paar is sinds lang gescheiden) zich danig gepasseerd gaat voelen. Gaglow is een boek waarin twee, aanvankelijk afzonderlijke vertellingen met elkaar zijn vervlochten.
De ene speelt zich in het heden af. Hierin gaat het om de Londense actrice Sarah Linden, die net zo weinig succes heeft als Freud zelf, toen ze nog een toneelloopbaan ambieerde, en daarom een flink deel van haar tijd doorbrengt met poseren voor haar vader, die in de roman weliswaar Michael heet, maar in wie we zonder al te veel valse discretie de schilder Lucian Freud kunnen herkennen.
Als de poseersessies beginnen, is Sarah zwanger, zonder dat dat nog te zien is. Maar geleidelijk begint ze dusdanige proporties aan te nemen dat het doek moet worden vergroot, en als Michael concludeert dat het werk niet af zal zijn voor de geboorte van zijn kleinkind, besluit hij in de compositie rekening te houden met de toevoeging van een baby.
De tweede lijn in het boek voert naar het Duitsland van vlak voor, tijdens en vlak na de Eerste Wereldoorlog. Sarahs overgrootvader, Wolf Belgard, een welvarende joodse graanhandelaar, heeft een uur gaans noordwaarts van Berlijn een groot landhuis verworven, Gaglow, en daar brengt zijn gezin sindsdien een deel van de tijd door. De voornaamste personages in dit 'Duitse verhaal' zijn niet zozeer Wolf en zijn vrouw Marianna, maar hun vier kinderen: een zoon en drie dochters, en hun gouvernante Frulein Schulze, oftewel Sch-Schu.
De lezer krijgt hun wederwaardigheden te zien door de ogen van het jongste meisje, Eva, wier verhaal begint in de zomer van 1914, als de jeugd nog vol vertrouwen is dat de oorlogsdreiging met een sisser zal aflopen. Mocht het er niettemin van komen, dan zullen ze hun mannetje staan en zich voor keizer en vaderland in de strijd werpen.
Als de oorlog uitbreekt, neemt Wolfs zoon Emanuel dienst in het Duitse leger en trekt ten strijde tegen de Russen. Wolf zelf levert het leger gratis graan, want je kunt als jood maar beter zorgen dat je bij de keizer in een goed blaadje staat. Marianna stuurt Emanuel regelmatig geld. Naarmate het gezin verarmt, doet ze hiertoe van tijd tot tijd een greep in de kistjes waarin spaargeld en geschenken van de drie dochters worden bewaard. Wolf moet zijn goudvoorraden aanspreken om in de kosten van het levensonderhoud te kunnen blijven voorzien.
De schakel tussen de Duitse en de Engelse kant van het verhaal is een bericht dat Michael uit Duitsland ontvangt. Tijdens een van de schildersessies vertelt hij Sarah langs zijn neus weg dat de Duitse regering bezig is geconfisqueerde bezittingen uit de voormalige DDR terug te geven aan de vroegere eigenaren. De Belgards zijn in de jaren dertig immers nazi-Duitsland ontvlucht en na de Tweede Wereldoorlog heeft Gaglow jaren dienstgedaan als opleidingsinstituut voor communistische leraren. Nu kan de familie het landhuis terugkrijgen, al zijn de voorwaarden onduidelijk en verschillen de rechthebbenden van mening over de bestemming die Gaglow moet krijgen.
Michael zelf haalt over dit alles zijn schouders op. Hij peinst er niet over het herenigde Duitsland te bezoeken, hij heeft geen boodschap aan het oude familiebezit. Sarah daarentegen raakt door het huis en zijn toenmalige bewoners gefascineerd. Ze laat haar vader er volop over vertellen. Ook brengt ze een bezoek aan haar grootmoeder, Eva, die ergens in Londen blijkt te wonen, maar dat wordt geen succes.
Met Gaglow weet Esther Freud op intrigerende wijze duidelijk te maken hoe een zoektocht naar het verleden en een poging om vorm te geven aan de toekomst hand in hand gaan. In de even hoofdstukken beschrijft ze in tegelijkertijd kleurrijke en grauwe details hoe de familie Belgard stap voor stap uiteenvalt, hoe hun dromen versplinteren, hun wereldbeeld desintegreert. In de oneven hoofdstukken zien we een schilderij ontstaan, een kind geboren worden en krijgen we een visie op hoe het straks verder moet. Want Sarahs baby, Sonny, is weliswaar zeer gewenst en wordt door haar uiterst liefderijk bejegend, maar de zwangerschap was niet voorzien en de verwekker is tijdens en na de zwangerschap niet bepaald een steun geweest. Het Duitse landhuis zal uiteindelijk een spilfunctie blijken te hebben, waarin verleden en toekomst elkaar niet alleen de hand reiken, maar zich ook in elkaar spiegelen. Maar voordat het zo ver is, krijgt de lezer menige onthulling voorgeschoteld en worden onbetrouwbare waarnemingen gecorrigeerd.
Ondanks de onmiskenbaar autobiografische elementen in dit boek heeft Esther Freud met Gaglow voor het eerst een boek geschreven dat voor een groot deel op verbeelding en onderzoek is gebaseerd (ze voegt een lijstje bronnen toe). Wie vond dat zij als schrijfster nog een meesterproef verschuldigd was, is bij deze op zijn wenken bediend.
Hans Bouman
Esther Freud: Gaglow.
Hamish Hamilton, import Penguin Nederland; 243 pagina's;  52,80.
ISBN 0 241 00305 9.

Foto
	Esther Freud FOTO DE BEZIGE BIJ

