	De gebakken lucht in skyboxen
	Als straks het kapitalistisch-liberaal geloof niet langer zaligmakend is en het socialisme niet langer besmet is door de communistische ondergang, gooien we alle ruiten van alle skyboxen in en zoeken dekking voor de gebakken lucht die dan vrijkomt.
Het was een veelzeggende documentaire die Nederland 3 donderdag uitzond. Dat het niet pluis was achter het glas, kon elke rechtgeaarde bezoeker van de tribune wel raden.
Maar Het spel in de skybox liet zien dat het allemaal nog veel erger is, in elk geval achter het glas van de Arena.
De tweedeling in de maatschappij is onmiskenbaar en moet dat daarom vooral ook geografisch blijven. Mensen die Van den Wall Bake of Van de Kerkhof heten, gaan maar lekker naar de golfbaan of naar het hockeyveld voor hun relatiemarketinggebeuren. (Foute mensen gebruiken foute woorden.)
In de skybox worden twee werelden bij elkaar gebracht, die niet bij elkaar horen. Bij voetbal hoort een gevoelstemperatuur, een broodje worst en een plastic beker bier. Bij voetbal hoort géén centrale verwarming, géén koude schotel en géén glas rode wijn, geserveerd door iemand in het tenue van Louis van Gaal.
Gelukkig was de camera meedogenloos donderdagavond. Ze kende geen genade voor de verzekeringsmeneer die zich belachelijk zat uit te sloven voor zijn reisbureaukanaal.
Ze ontmaskerde de marketingmeneer die in zijn sjieke doos de gewone jongen uithing. Hij serveerde zijn gasten geen kaviaar en wijn, maar sandwiches en een glas bier.
Vooral Willy van de Kerkhof zal nooit meer dezelfde zijn na donderdagavond. Aan Willy van de Kerkhof kleefde altijd het imago van Helmond, van mulo en van stofzuigen.
Maar Willy blijkt een wolf in schaapskleren te zijn geweest. Willy ging na afloop van de wedstrijd niet met de jongens een biertje drinken, nee, Willy ging naar de bestuurskamer. 'Dan leerde je de omgang in die sfeer kennen. Dat neem je op en dan ga je ernaar leven', zei Willy.
En nu heeft Willy van de Kerkhof een bureau in relatiemarketing. Over tien jaar, als het verstand hopelijk weer gezond is, zal geen mens dat beroep nog serieus nemen.
Maar in de jaren negentig kun je in een knappe auto rondrijden omdat je relaties samenbrengt in een skybox. Tante Willy is een koppelaarster met pretenties.
Begin januari stond in de Volkskrant een interview met Joop Stoffelen, een bonafide oud-international die voor de lol een elftal Oranje-veteranen de wei instuurde. De lol ging er van af toen het allemaal officieel moest. Joop Stoffelen kon ophoepelen. Mevrouw Stoffelen zei tegen de interviewer: 'Het is misgegaan toen Willy en René van de Kerkhof erbij kwamen.'
Mevrouw Stoffelen verdient een mooi doosje in de hemel.
B.J.

