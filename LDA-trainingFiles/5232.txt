	Olsen, 'trainer van naam en faam'
	Van onze verslaggever
Paul Onkenhout

AMSTERDAM
Zoekend naar wat voorzitter Van Praag gisteravond 'een internationale trainer van naam en faam' noemde, voerde Ajax vorige week een gesprek met Morten Olsen (47). In een tweede gesprek, donderdagavond, kwam de landskampioen met de Deense recordinternational tot overeenstemming over een tweejarig contract.
Ajax benaderde Olsen pas om Van Gaal als trainer op te volgen nadat drie andere kandidaten om verschillende redenen waren afgehaakt. Johan Cruijff, de eerste kandidaat, gaf te kennen voorlopig het trainersvak niet meer uit te willen oefenen.
Op de lijst die het Ajax-bestuur daarna opstelde, stonden drie buitenlandse trainers, behalve Olsen de Italiaan Fabio Capello en de Argentijn Jorge Valdano. Capello trad dit seizoen, na een glorieus tijdperk bij AC Milan als opvolger van Sacchi, in dienst van Real Madrid. Met AC Milan speelde hij in het seizoen 1994-'95 in de Champions League drie maal tegen Ajax.
Vorig seizoen leerde Ajax ook Valdano kennen, eveneens in de Champions League, als trainer van Real Madrid. Inmiddels is hij werkzaam bij Valencia. Omdat hij aan die club al een toezegging had gedaan om ook volgend seizoen in Valencia te werken, werd de weg naar Amsterdam voor hem versperd, aldus Van Praag. Capello werd van de kandidatenlijst geschrapt omdat Ajax niet bereid was aan zijn financiële eisen te voldoen.
Olsen heeft van het trio de minste ervaring. Slechts drieënhalf jaar was hij trainer, van het Deense Brndby en het Duitse FC Köln, na een lange loopbaan als speler. Ajax liet zich uitgebreid over Olsen informeren. De bestuursleden Van Os en Henrichs spraken in Denemarken met spelers die met Olsen samenwerkten. Ook werd een voetballer geraadpleegd die in Keulen door hem werd getraind. Volgens Van Praag lieten alle spelers zich zeer lovend over de Deen en zijn werkwijze uit.
Van Praag: 'Het eerste principe van Olsen is dat een voetbalploeg onder zijn leiding aanvallend en mooi moet spelen. Dat hebben we bij Ajax nodig. Een 2-0 overwinning is niet voldoende; het gaat om de manier waarop er met 2-0 wordt gewonnen. Dat willen wij, dat willen de spelers en dat wil ons publiek. En dat wil Olsen.'
Ook de manier waarop hij zich in de gesprekken manifesteerde, 'plezierig en gedisciplineerd', beviel de Amsterdamse onderhandelingsdelegatie. Dat Olsen, dankzij zijn loopbaan als speler van Cercle Brugge, RWD Molenbeek en Anderlecht, goed Nederlands spreekt, is volgens Van Praag een prettige bijkomstigheid.
Bij de enige twee clubs die hij tot nu toe onder zijn hoede had, Brndby en FC Köln, werd hij ontslagen. Maar dat wordt door Ajax positief ervaren. Van Praag: 'We hebben ons huiswerk goed gedaan. Hij is twee keer ontslagen omdat hij de clubs het voetbal liet spelen wat wij willen. Hij heeft zijn principes nooit verloochend en dat pleit enorm in zijn voordeel. Naar een pure resultaattrainer zijn we niet op zoek gegaan.'
Wel werd serieus overwogen een jonge, onervaren trainer aan te stellen. Het risico dat zo'n trainer niet in staat zou zijn tot het leiden van de club en voortdurend zou worden vergeleken met Van Gaal, werd echter te groot geacht. Daarna werd het plan verder uitgewerkt om voortaan de trainers zelf op te leiden.
Van Praag: 'In dat geval halen we een jonge trainer in huis en kunnen we hem, als we een nieuwe man nodig hebben, doorschuiven. Dan kent hij de club en heeft hij al ervaring opgedaan. Maar nu was het daarvoor nog te vroeg.'
Ajax informeerde zaterdag de spelers en zal Olsen morgenmiddag in de Arena aan de pers voorstellen en zijn contract laten signeren. De komende maanden zal Olsen reeds veelvuldig in Amsterdam te zien zijn, op sportpark De Toekomst waar de jeugd wordt opgeleid en in de Arena.
Bij de pogingen om de selectie te versterken, zal voortaan Olsen om advies worden gevraagd. Eén speler trok Ajax tot nu toe al aan, middenvelder Gorré van FC Groningen. Het bestuur werd bij die transfer geraadpleegd door Van Gaal.
Olsen zal verhuizen naar Amsterdam. Momenteel woont hij in het Belgische Raeren, nabij de Duitse grens. Het bestuur van Ajax laat het aan de nieuwe trainer over wie zijn assistent wordt. Behalve Van Gaal vertrekt ook de huidige tweede man, Van der Lem, bij de club. De voornaamste kandidaat om Van der Lem op te volgen is Heini Otto, de oud-speler van FC Amsterdam en FC Den Haag. Hij is in het bezit van het diploma coach betaald voetbal en reeds werkzaam bij Ajax, als trainer van de B-junioren.
Het steekt Olsen niet dat Ajax in eerste instantie het oog liet vallen op Johan Cruijff. 'Het is normaal dat hij met Ajax in verband wordt gebracht. Maar mijn voetbalfilosofie verschilt niet zoveel van de zijne. Daarom pas ik ook bij een club als Ajax.'
Zijn principes als trainer lijken eveneens op die van Van Gaal, erkende hij. 'Anders zou Ajax mij waarschijnlijk niet eens hebben benaderd. Maar personen mag je niet met elkaar vergelijken. Ik ben niet hetzelfde als Van Gaal.'

