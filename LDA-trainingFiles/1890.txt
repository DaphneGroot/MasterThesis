	Wichard de Waard heeft alvast steun van opa Philips voor Fokker
	Van onze verslaggever
Gerard Reijn

AMSTERDAM
Wichard de Waard, 36 jaar oud, wil Fokker overnemen. Het kostte hem aanvankelijk wat moeite om door het kwartet curatoren serieus te worden genomen, maar ten slotte is het hem gelukt om de heren te spreken te krijgen en zijn plan uiteen te zetten.
Wichard de Waard is dan ook niet de eerste de beste. Hij is getrouwd met de kleindochter van Frits Philips, en opa steunt hem.
De Waard was tot voor kort overnamespecialist, maar tot nu toe haalden zijn overnames niet de krant. Tot twee maanden geleden had hij een managementovereenkomst met Ten Cate Effectenbank in Amsterdam. Zijn grootste wapenfeit in dienst bij Ten Cate? 'Hij heeft een overname geregeld voor Buhrs Holding in Zaandam. Het ging om een Noors bedrijf, Mediacraft', herinnert P. Korthals Altes zich.
Korthals Altes is één van de drie directeuren van Ten Cate Effectenbank. Twee jaar geleden, vertelt hij, besloten Ten Cate en De Waard om samen te werken. 'Hij had goede contacten in Nederland, wij hadden internationale contacten via de organisatie Euromerger. We wilden twee jaar lang proberen of door samenwerking onze activiteiten konden worden uitgebreid.'
Dat viel tegen, want de overname van Buhrs was De Waard's enige wapenfeit dat Korthals Altes zich nog herinnert. Ook van de tijd voordat De Waard bij Ten Cate kwam, weet Korthals Altes niet veel bijzonders te herinneren. 'Waarom we dan met hem in zee gingen? Hij kon zijn eigen broek ophouden. Dat is meer dan je kunt zeggen van mensen die bij iemand anders in dienst zijn geweest.'
Twee maanden geleden besloten De Waard en Ten Cate uiteen te gaan. De Waard maakt nog twee projecten voor Ten Cate af. Korthals Altes: 'De groei die we hadden gehoopt, is er niet gekomen. Wij wilden het anders aanpakken, met twee of drie man. Maar met De Waard hadden we afgesproken dat hij het alleen zou doen. Daarom besloten we elk ons' weegs te gaan.'
De overname van Buhrs mag dan niet zo de aandacht hebben getrokken, geslaagd is hij wél. Erg veel meer dan contact leggen heeft De Waard niet gedaan, maar waarom ging Buhrs-eigenaar Van der Klooster in zee met deze volslagen onbekende? 'Ik ken Egbert ten Cate erg goed. Die is directeur bij Ten Cate Effectenbank.'
De Waard zelf noemt de overname van Buhrs niet als zijn grote wapenfeit; hij denkt meer aan het weer op poten helpen van de Sterling-maatschappij, een uitvindersbedrijf van Frits Philips dat op sterven na dood was omdat de Sterling-motor maar niet goed wilde functioneren. Nu werken er zestig mensen en maakt de maatschappij koelmachines die tot dichtbij het absolute nulpunt kunnen koelen.
De Waard heeft alvast een vennootschap opgericht die Fokker kan voortzetten, Forward Aircraft. Hij wil Fokkers bouwen met 70 en met 100 stoelen, maar denkt er niet aan nieuwe types te gaan ontwikkelen. Over een paar jaar kan dan een kerngezond bedrijf worden verkocht aan Airbus of Boeing, zo redeneert hij.
Natuurlijk kan hij het niet alleen. Er moeten nog financiers komen tot een totaalbedrag van 500 miljoen gulden ('dat is erg globaal hoor, want een businessplan is er nog niet'), en daarvoor heeft hij al ettelijke 'informal investors' weten te interesseren. Rijke Nederlanders dus. Niet dat die al iets hebben toegezegd: 'Ze hebben gezegd dat ze bereid zijn om het businessplan te bekijken.' Maar dat moet nog gemaakt worden. Tot nu toe lukte dat niet omdat de curatoren maar matig meewerkten. 'Daarom zocht ik ook de publiciteit' bekent De Waard.
Zelfs heeft hij al een bod gedaan op de activa van Fokker, zij het onder voorbehoud van financiering.
Behalve rijke Nederlanders heeft De Waard ook nog de hulp van de staat nodig. 'De staat moet als het even kan zo snel mogelijk een signaal afgeven, waardoor de markt overtuigd raakt van de continuïteit van Forward Aircraft', zei hij tegen Het Financieele Dagblad.
Jaap Rosen Jacobson probeerde het eerder, Stork had het oranje-scenario, en Begemann is nog altijd aan het worstelen met een doorstartplan. Waarom denkt De Waard dat hij het beter kan?
Diepe stilte.
'Dat is een denkertje', zucht hij tenslotte, en vervolgens: 'Hoe zeg ik dat zonder iets vervelends te zeggen over de anderen. Wij hebben een sterker management en een betere financiering tot onze beschikking. Onze motivatie is erop gericht het bedrijf voort te zetten. En daar dan ook wel wat geld mee te verdienen.'
Fokker wilde donderdag niet ingaan op de plannen van De Waard. 'Dan begint het hele circus opnieuw en daar zit niemand op te wachten', aldus curator A. Deterink.

