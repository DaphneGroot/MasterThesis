 BELEGGINGSFONDSEN NAT-NED MELDEN HOGERE RESULTATEN. 
 DEN HAAG, 23 jan (Reuter) - Nationale-Nederlanden heeft meegedeeld dat haar negen beleggingsfondsen in 1996 een "zeer succesvol" jaar hebben gehad. 
 Bij de aandelenfondsen haalde het wereldwijd gespreide Nationale-Nederlanden Aandelen Fonds een rendement van 29,3 procent. De vergelijkbare FT/S&P world index steeg, omgerekend in guldens, in deze periode met 23 procent. 
 Het vorig jaar geintroduceerde Nationale-Nederlanden Nederland Fonds haalde een totaal rendement van liefst 41,9 procent, vergeleken met een stijging van de FT/S&P Nederland index van 37,3 procent. 
 Ondanks tegenvallende beursontwikkelingen in Japan boekte het Nationale-Nederlanden Verre Oosten Fonds toch nog een rendement van 10,8 procent. 
 Bij de obligatiefondsen kwam het internationaal beleggende Nationale-Nederlanden InterRente Fonds op een totaal rendement van 10,4 procent. 
 Het Nationale-Nederlanden Rente Fonds scoorde een rendement van 7,5 procent. Het Euro Fonds, dat anticipeert op de totstandkoming van de EMU via obligatiebeleggingen in landen die daarin zouden kunnen toetreden, haalde vanaf de oprichting op 15 oktober 1996 een rendement van 4,3 procent. 
 Bij de overige fondsen deed het Nationale-Nederlanden Vastgoed Fonds het goed met een rendement van 30,2 procent. 
 Door de lage geldmarkttarieven bleef het rendement van het Geldmarkt Fonds beperkt tot 3,0 procent maar het Mix Fonds, dat altijd minstens de helft van haar middelen vastrentend belegt, haalde een rendement van 16,8 procent. 
 Nationale-Nederlanden is gematigd optimistisch voor 1997. Voor de aandelenmarkten wordt een gematigde verdere stijging verwacht al houdt de beheerder rekening met tussentijdse correcties. 
 Nationale-Nederlanden voorziet dat de kapitaalmarktrentes in de meeste landen stabiel zullen blijven. 
 Voor vastgoedbeleggingen zijn de vooruitzichten redelijk gunstig, aldus de beheerder. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
