Oosteinde (Groningen).
Het kerkdorp Buitendijks-Oosteinde op een kaart van de gemeente Uithuistermeeden uit 1867. Ook de "Groote Tja Riet", de Radsweg, Wortelpot en het kerkje zijn aangegeven.
Het Nijkerkje van Oosteinde (niet meer als godshuis in gebruik)
Oosteinde (Gronings: "t Oost-Ã¨n"), vroeger vaak aangeduid als Buitendijks-Oosteinde of Roodeschool-Oosteinde en ook wel als Nijkerkje, is een dorp in de gemeente Eemsmond in de Nederlandse provincie Groningen. Tot 1979 behoorde het tot de gemeente Uithuizermeeden.
Het dankt zijn naam aan de ligging aan het oosteinde van de Hooilandseweg. De hooilanden van Uithuizermeeden eindigden bij de Groote Tjariet, net ten oosten van het dorp. Oosteinde was oorspronkelijk het oostelijke deel van Roodeschool, maar wordt nu als een apart dorp beschouwd.
In 1846 werd aan de Radsweg in Oosteinde een nieuw kerkgebouw ingewijd, het "Nijkerkje". Deze benaming werd daarna ook wel gebruikt voor het dorp zelf. Het orgel van de bouwers Petrus van Oeckelen & Zonen dateert uit 1874. De kerk bediende ook de Nederlands-Hervormde gelovigen uit het buurdorp Oudeschip, dat nooit een kerk heeft gehad. Door een fusie met de protestantse kerk in Roodeschool is de kerk sinds einde 2010 niet meer voor diensten in gebruik.
Het huis "Wortelpot" aan de gelijknamige weg oostelijk van het dorp, opgetrokken in de stijl van het Catalaans modernisme, staat op de plek bij de Groote Tjariet waar in de Franse tijd een tolhuis stond. Tegen betaling kon daar hutspot worden verkregen.
