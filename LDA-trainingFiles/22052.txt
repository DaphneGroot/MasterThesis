Mand.
Een mand is een gevlochten object, ook wel korf genoemd, en soms voorzien van oren of hengsel om ze gemakkelijker te kunnen dragen en dient om iets in te doen. De mand is daarbij van alle kanten behalve de bovenkant afgesloten. Die kan soms gedicht worden met een deksel. Van oudsher zijn wilgentenen, stro, gras, rotan, pitriet en houtspanen populaire materialen om manden van te maken. Tegenwoordig worden ook papier, metaaldraad en kunststoffen gebruikt.
Een korf zonder bodem wordt in korfbal en basketbal als doel gebruikt.
Een ondersteboven geplaatste korf wordt door bijenhouders gebruikt als het omhulsel voor een bijennest, bijenkorf genaamd. Een bijenkorf wordt doorgaans van stro gevlochten in wikkel en bind techniek genaamd coiling.
Manden van wilgenteen worden nog steeds op ambachtelijke wijze door mandenvlechters vervaardigd.
Een mandenwagen of panier was een rijwagentje dat achter een paard gespannen werd. Het bestond uit een onderstel met daarop een uit wilgentenen gevlochten
korf waarin iemand kon zitten. Jongedames beoefenden in een panier de drafsport. De mandenwagen stond ook model voor de wandelwagen, waarin men kinderen die al kunnen zitten, mee naar buiten neemt.
De middeleeuwse marskramers gebruikten een rugkorf als marskramersmand, ook 'mars' of 'kanis' genoemd.
