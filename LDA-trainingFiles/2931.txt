	Onderzoeker G. van de Wijngaart ziet pillenmarkt vervuilen door hardere aanpak producenten 'Steeds meer rommel wordt verkocht als XTC'
	Van onze verslaggeefster
Hella Rottenberg

UTRECHT
Het kabinet-Kok feliciteert zichzelf met de successen bij het opsporen en oprollen van XTC-laboratoria. Na klachten uit het buitenland is bestrijding van XTC-productie een prioriteit geworden van politie en justitie, en zijn speciale rechercheteams ingezet. Gevolg is dat de markt voor het roesmiddel in snel tempo vervuilt. 'Er wordt steeds meer rommel verkocht', zegt dr. G. van de Wijngaart.
Zijn Centrum voor Verslavingsonderzoek in Utrecht verrichtte in opdracht van het ministerie van Volksgezondheid het eerste grootscheepse onderzoek naar het gebruik van XTC in het uitgaanscircuit. De conclusie van het kabinet dat 'de huidige integrale aanpak zijn kracht ontleent aan een evenwicht tussen preventie en repressie' kan Van de Wijngaart onmogelijk beamen.
'Het evenwicht tussen preventie en repressie is ver te zoeken. De balans slaat steeds meer door naar repressie. Daarmee maak je meer kapot dan je met honderd jaar preventie bereikt', meent hij.
Hij schetst de ontwikkeling van de XTC-productie. In de jaren tachtig begon een stel hobbyisten te experimenteren, voor zichzelf en hun naaste omgeving. Ze stelden er een eer in zuivere pillen te draaien.
Als een drug populair wordt (volgens Van de Wijngaart vooral geholpen door de plaatsing ervan op de lijst van verboden middelen) komt er op een dag een omslagpunt. 'Avonturiers en zakkenvullers' ruiken groot geld en zetten eigen productielijnen op. Zij gedragen zich al minder verantwoordelijk, maar zolang ze aan de grondstoffen kunnen komen blijven de pillen tamelijk betrouwbaar.
Dit patroon verandert op het moment dat de aanvoer van grondstoffen lastig wordt en de politie de producenten opjaagt. 'We zien nu dat de productie uit Nederland wegtrekt en zich verplaatst naar Midden- en Oost-Europa. Van daaruit wordt de Nederlandse markt overspoeld met pillen van twijfelachtige kwaliteit.'
De speciale opsporingsteams van justitie hebben een funeste invloed gehad, meent Van de Wijngaart. De verplaatsing van de productielijnen is niet meer terug te draaien en veroorzaakt gezondheidsrisico's. 'Volksgezondheid kijkt goed naar de sociaal-culturele omstandigheden in Nederland. Justitie loopt steeds meer aan de leiband van Europa en de Verenigde Staten. Dit schept een heel rare situatie in ons land.'
Volgens Van de Wijngaart is het gevaar van het slikken van XTC op zichzelf niet bijzonder groot. 'Het is een vrij mild middel, licht stimulerend en hallucinerend. Je kunt het gebruik tamelijk goed binnen de perken houden.'
En de minimaal tien doden die in Nederland onder XTC-slikkers zijn te betreuren? 'Elke dode is er een te veel. Je kunt dat aantal niet laag noemen. Maar uit de onderzoeken blijkt niet eenduidig dat de XTC de oorzaak van overlijden is. Allerlei risico's komen samen. Iemands lichamelijke conditie, een bestaande aandoening, oververhitting, uitdroging. XTC hoeft maar een heel kleine rol te hebben gespeeld. Als je doorgaat met dansen zonder te drinken, vraag je om moeilijkheden. Mensen moeten leren veilig met pillen om te gaan.'
Bij het ondervragen van ruim elfhonderd bezoekers van grote houseparties zei 65 procent XTC of XTC-achtige pillen te hebben geslikt. De helft van deze groep combineerde XTC met cannabis, ruim 40 procent met amfetamine. Eenderde had alcohol gedronken.
Van de Wijngaart: 'Het merendeel slikt alleen bij evenementen. Net als mensen vroeger alcohol alleen dronken bij speciale gelegenheden of buitenshuis. Bij uitgaan hoort uit je dak gaan.'
Uit de enquÂˆte komt naar voren dat jongeren zich al vroeg, rond hun 21ste, te oud vinden voor houseparty's.Ze minderen vervolgens hun XTC-gebruik en stappen over naar andere ontspanningsmiddelen, meestal alcohol.
5 Procent van de XTC-gebruikers slikt meer dan eens per week en wordt geschaard onder de probleemgebruikers. Is dat veel? Van de Wijngaart: 'Het is dezelfde 5 procent die er altijd een puinhoop van maakt, of het met drank of pillen is. Over het algemeen zijn mensen in staat hun gebruik goed te reguleren.'
Een rondgang langs horecagelegenheden voor jongeren bracht aan het licht dat de omstandigheden voor XTC-gebruik daar meestal slechter zijn dan op grootschalige houseparty's. EHBO is niet aanwezig, het laten testen van pillen gebeurt niet, afkoelingsruimten ontbreken. Dit bewijst, zegt Van de Wijngaart, dat Volksgezondheid op de juiste lijn zit door houseparty's te tolereren en te bevorderen dat er afspraken worden gemaakt over veiligheid.

Foto
	G. van de Wijngaart FOTO STIJN RADEMAKER

