Kefalonia.
Kefalonia, ook bekend als "Cephallenia", "Cephallonia", "Kefallinia" of "Kefallonia" (Oudgrieks: Κεφαλληνία, Grieks: Κεφαλλονιά of Κεφαλονιά, Italiaans: "Cefalonia"), is een eiland in het westen van Griekenland, gelegen in de Ionische Zee. Het ligt ten noorden van het eiland Zakynthos en net ten zuiden van het eiland Lefkas. Het eilandje Ithaka ligt noordoostelijk bijna tegen Kefalonia aan. Onder het schiereiland van Kefalonia ligt een onbewoond eiland genaamd "het konijneneiland". De Grieken noemen dit het konijneiland omdat er konijnen op leven. De hoofdstad van Kefalonia is Argostoli. Dit ligt in het westen van het eiland, ook aan zee. In 2001 had het eiland 39.488 inwoners.
Toerisme.
Kefalonia wordt als een rustig eiland gezien met verscheidende haventjes zoals dat van Fiskardo in het noorden. Het rustige dorpje Assos heeft een voor badgasten aantrekkelijk strand. Fiskardo daarentegen is een heel bedrijvige haven met vele restaurantjes en winkeltjes.
Vergezichten zijn vanaf Kefalonia ruimschoots aanwezig, er is uitzicht op de andere eilanden en op de zee. Ook kan men uitstapjes maken naar de twee monumentale grotten de drogarati grotten en het melissani meer. Er is een klooster dat is gewijd aan de heilige (Agios) Gerasimos.
Sommige mensen komen speciaal om de onechte karetschildpadden (Caretta caretta) te zien. Dit zijn zeeschildpadden. Er zijn er ten minste vier in Kefalonia die elke ochtend tussen 8 en 12 uur naar Argostoli komen. Ze eten de visresten afkomstig van de vissersboten die op dat tijdstip aanwezig zijn.
Klimaat en vegetatie.
Kefalonia heeft een warm mediterraans klimaat met hete, droge zomers en milde, regenachtige winters. (Köppen: Csa met invloeden van een Cfa-klimaat)
In de zomer is het gemiddeld 30-32°C overdag en 20-24°C in de nacht. Er valt amper regen, hooguit een paar onweersbuien waardoor het klimaat neigt naar een Cfa-klimaat (een vochtig subtropisch klimaat) De neerslag blijft echter vaak beperkt tot onder de 30 mm waardoor het nog onder het Csa-klimaat valt. In de winter is het gemiddeld 14 tot 20°C overdag en zo'n 8°C 's nachts, maar er valt wel veel regen (meestal in de vorm van lange hevige buien die soms tot overstromingen leiden). Bij hoge uitzondering vriest het er weleens. De lente valt in, in maart maar kent vele onderbrekingen met koeler weer. In mei begint de zomerperiode en is het weer vrijwel stabiel. In de herfst is temperatuur nog tot in november aangenaam. September is vaak nog heet en droog, oktober is warm maar in deze maand valt er wel veel neerslag. Pas in november daalt de maximumtemperatuur tot onder de 20°C.
Dankzij het milde klimaat wordt er veel fruit geteeld zoals citroenen en druiven. Van de druiven wordt ook veel wijn gemaakt.
Ook komen er veel olijfbomen voor. Op sommige plekken zelfs enkele (verwilderde) bananenbomen.
Echter bestaat de oorspronkelijke vegetatie vooral uit naaldbossen, maquis en cipressen.
Tweede Wereldoorlog – de slachting van Kefalonia.
Tijdens de Tweede Wereldoorlog werd Kefalonia bezet door het Italiaanse leger, vertegenwoordigd door de Acqui Divisie. Op 8 september 1943 kondigde de regering van Pietro Badoglio aan dat de Italiaanse troepen hun vijandelijkheden tegen de geallieerden moesten staken. Dit leidde tot veel vreugde onder de Italiaanse troepen, die vrijwel vanaf het begin van de bezetting op vredige wijze samenleefden met de Grieken op het eiland. De Acqui Divisie bestond uit 11.500 soldaten en 525 officieren, allen onder leiding van de 52-jarige Antonio Gandin. Voor de kleine groep aanwezige Duitse soldaten was de ontstane vreugde echter een bron van irritatie, wat al snel leidde tot pesterijen. De Italianen werden gezien als verraders. Op gezag van de Führer werd daarom het Duitse 11de Bataljon - onderdeel van het Jäger-Regiment 98 van de 1ste Gebirgs Divisie - naar het eiland gestuurd, onder leiding van Majoor Harald von Hirschfeld.
Op 13 september 1943 legde generaal Gandin zijn troepen drie opties voor, namelijk een pact vormen met de Duitsers, het neerleggen van de wapens of verzet plegen tegen de Duitsers. Omdat Italiaanse troepen op een ander eiland na overgave zonder uitzondering naar gevangenkampen waren gestuurd, was overgave geen optie. De soldaten kozen er daarom per referendum massaal voor om zich te verzetten. Al snel begonnen Duitse stuka's de Italiaanse posities te bombarderen. Uiteindelijk moesten de Italianen zich overgeven. De Italiaanse gevangenen werden door de Duitse "Gebirgsjäger" in groepen van vier tot tien personen geëxecuteerd. Generaal Gandin werd het eerste slachtoffer. Slechts gespaard werden fascisten, de medische staf, soldaten met Duitse voorouders en kapelaans. Enkele uren later waren de executies voorbij en lag het eiland bezaaid met 4750 dode Italiaanse soldaten. De tragedie was echter nog niet voorbij voor de Acqui Divisie. Zo'n 4000 overlevenden werden naar het vasteland gevaren voor transport naar Duitse werkkampen. 3000 van hen overleefden de reis echter niet. In de Ionische Zee voeren een aantal schepen op zeemijnen en zonken, waardoor nog eens 3000 soldaten van de Acqui Divisie om het leven kwamen.
Het uiteindelijke dodental kwam op 9646 soldaten en 390 officieren.
Tegen de achtergrond van deze Italiaans-Duitse bezetting schreef Louis de Bernières de roman "Captain Correli's Mandolin". Dit boek werd in 2001 verfilmd als Captain Corelli's Mandolin met in de hoofdrol Nicolas Cage en Penélope Cruz.
Gemeentelijke herindeling (2011).
Bij de bestuurlijke herindeling ("Programma Kallikrates") van 2011 werden de departementen afgeschaft. Het departement “Kefalonia” werd verdeeld over de regionale eenheden "Ithaki" en "Kefalonia".
Gelijktijdig was er een gemeentelijke herindeling waarbij veel gemeenten werden samengevoegd (al bestonden ze veelal voort als deelgemeenten. Kefalonia is sindsdien de enige gemeente van de gelijknamige regionale eenheid, die deel uitmaakt van de bestuurlijke regio ("periferia") Ionische Eilanden.
