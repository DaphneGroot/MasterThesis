	Een paar kilo zwaarder maar heel erg gelukkig
	BEELDEN en foto's van toen kan ze alleen nog maar met verbijstering bekijken. Dat broodmagere lichaam, die holle ogen. 'Ik was mezelf helemaal niet', zegt ze. 'Ik won de zwaarste bergetappes op een paar blaadjes sla. Achteraf denk ik: ik hoefde alleen mijn ogen nog maar dicht te doen om dood te gaan.'
Mager zijn, mager blijven en het liefst nog magerder worden. Dat was waar jarenlang alles in de wielercarrire van Leontien Zijlaard-van Moorsel (27) om draaide. Ze trainde niet meer om beter te worden, maar om nog meer af te vallen. Ze veroverde wereldtitels en gele truien op niet meer dan een schaaltje yoghurt en een halve komkommer. Tot ze in de winter van 1993 geestelijk en lichamelijk in een diep dal raakte en gedesillusioneerd stopte met fietsen.
Maar sinds een maand heeft ze de smaak van de overwinning weer te pakken. Ze won koersen in Breezand en Ter Aar en liet afgelopen zondag bij de Westfriese Dorpenomloop in Wervershoof haar concurrentes ver achter zich. 'Deze successen zijn voor mij mooier dan mijn gele truien of mijn wereldtitels', zegt ze uitgelaten. 'Dit doet me zo goed! Ik wist niet meer hoe het voelt om te winnen.'
In de woonkamer van haar Rotterdamse nieuwbouwhuis puft ze uit van het retourtje Utrecht dat ze die middag in de stromende regen heeft gefietst. 'Vroeger moest ik dan van mezelf na het avondeten nog eens twee uur fietsen, puur en alleen omdat ik weer iets in mijn maag had. Nu weet ik dat vier uur trainen per dag genoeg is.'
Ontspannen, haar benen opgetrokken op de royale driezitsbank, vertelt ze over haar eigen wielerploeg, over haar 'meiden' ('ik wil allemaal toppers van ze maken'), over haar trainingskilometers, maar vooral over 'toen'. Want wie denkt dat haar anorexiatijd voor Van Moorsel een gesloten boek is, vergist zich. De verwondering over haar eigen gedrag is nog altijd zo groot dat ze er tijdens het gesprek steeds weer op terugkomt. 'Zo maf als vroeger wil ik nooit meer worden', zegt ze wel een paar keer. 'Gewoon iedere avond weer lekker mijn warme prakkie.'
De afgelopen jaren schommelde haar gewicht tussen de 45 en de 80 kilo. Toen ze haar wielerloopbaan begon was ze 'een gezellig dik proppie'. Na de inmiddels beruchte uitspraak van bondscoach Piet Hoekstra dat 'dikbillen niet kunnen fietsen' viel ze in korte tijd vijftien kilo af en bereikte ze de wereldtop. Ze behaalde vier wereldtitels, won twee keer de Tour Fminin, maar ze ging er bijna aan onderdoor. In haar bezetenheid om te winnen, volgde ze drie jaar lang een hongerdieet: iedere dag at ze strict voor zeshonderd calorien aan appels, yoghurt en komkommers, terwijl ze er in trainingen en wedstrijden dagelijks zo'n vijfduizend verbruikte.
'Ik herinner me de woorden van Arnold Vanderlijde tijdens de opnames van Sterrenslag op Lanzarote. Hij zag mij stumperen, ik kreeg niets meer voor elkaar en hij zei: meisje, jij bent helemaal verkeerd bezig. Toen mijn vader me ophaalde van Schiphol, begon hij te huilen. Ik had hem zo beloofd dat ik zou aansterken, maar hij zag onmiddellijk dat ik alleen nog maar magerder was geworden. Om hem te troosten zijn we naar een friettent gereden. Maar de dag erna heb ik wel twee uur langer getraind om het er weer af te krijgen.'
Haar obsessie om te vermageren, kostte haar bijna haar familie en haar vriend. 'Als topsporter ben je al egostisch, als je ook nog anorexia hebt, ben je helemaal niet meer te harden', weet ze. Haar man, amateurwielrenner Michael Zijlaard, verbrak kort na hun eerste kennismaking de relatie. Je kunt wel wereldkampioen zijn, zei hij, maar je bent hartstikke gestoord. Pas op dat moment, toen ik besefte dat ik alles kwijtraakte, ben ik gaan nadenken. Toen ik Mike na een half jaar weer tegenkwam, heb ik gezegd: ik zal je laten zien dat ik veranderd ben.'
Toen ze stopte met fietsen, was haar lichaam compleet in de war. 'Ik menstrueerde al jaren niet meer, mijn nagels vielen uit, ik verloor plukken haar en ik kon door de verzuring mijn arm niet meer optillen', zegt ze met afgrijzen. Uit een botscan bleek dat ze de botstructuur van een vrouw van 62 had.
Normaal eten kon haar lichaam niet meer aan, in korte tijd groeide ze van 45 naar 80 kilo. Zonder gne laat ze een foto zien van een meer dan stevige Leontien in wielertenue, de zwemband om haar middel in een strak shirtje gepropt. Haar rentree, twee jaar geleden, werd een pijnlijke ervaring. Hoewel ze er met veel moeite in was geslaagd om ruim tien kilo af te vallen, kreeg ze ladingen kritiek over zich heen. 'Ik kon de andere rensters alleen maar volgen, puur op karakter reed ik de koersen uit. Toeschouwers en concurrentes scholden me uit voor vet wijf en dikke koe. Dat heeft me zo'n pijn gedaan dat ik heb overwogen om met fietsen te stoppen. Maar dat vond ik te gek voor woorden.'
HAAR TWEEDE comeback verliep succesvoller. Begin vorig jaar richtte ze haar eigen VKS-wielerploeg op. Ze reed een aantal criteriums en haalde af en toe zelfs een podiumplaats. Afgelopen winter trainde ze dagelijks in de sportschool met haar privtrainer Andy Han: urenlang fietsen op de spinner en setjes kniebuigen met 125 kilo. Een maandenlange training in Portugal maakte haar voorbereiding compleet. Dit seizoen wint ze weer als vanouds.
'Ik weeg nu 63 kilo en dit gewicht past bij me', zegt ze. 'Mijn spiermassa is vergeleken met vroeger enorm toegenomen, ik heb echt van die geblokte poten nu. Daar heb ik voordeel van tijdens de sprint, die is flink verbeterd. Alleen in het hooggebergte voorzie ik wat problemen. Ja, je moet natuurlijk toch veertien kilo meer meesjouwen dan toen.'
Over haar doelstellingen is ze voorzichtig. Dit jaar neemt ze met haar ploeg deel aan een paar buitenlandse koersen, het Nederlands kampioenschap en misschien de Ronde van Frankrijk. De uitnodiging voor de Tour Fminin ligt er, maar Van Moorsel wil in de voorbereiding bekijken of haar ploeg er klaar voor is. Volgend jaar richt ze zich op het wereldkampioenschap in Valkenburg.
'Mensen vragen me vaak waarom ik weer opnieuw begin, wat ik nog wil bereiken. Je hebt toch alles al gewonnen, zeggen ze dan, je kunt alleen nog maar je naam naar de kloten helpen. Maar als ik drie jaar geleden was gestopt met wielrennen, had ik afscheid genomen met een rare nasmaak. Ik hoef de komende jaren niet eens een medaille te winnen, maar als ik stop doe ik dat met het idee dat ik een onwijs gave carrire achter de rug heb. Het is voor mij nu een uitdaging om een nieuwe Van Moorsel neer te zetten. Die moet er staan als ik stop met fietsen. Een Van Moorsel die zelf kan fietsen n die jonge meiden kan motiveren, ervaring kan overbrengen.'
Ze beseft dat ze jarenlang het slechte voorbeeld heeft gegeven en wil dat graag rechtzetten. In de jaren dat ze broodmager de ene koers na de andere won, keken veel concurrentes de kunst van het niet-eten bij haar af. 'Mensen vergeten dat ik een oersterk lichaam heb. Alleen daarom heb ik dat Spartaanse leven zo lang volgehouden. Ik wil nu laten zien dat je met verantwoord eten veel verder komt en dat je niet superdun hoeft te zijn om een berg op te fietsen. Want een aantal meiden is nog steeds verkeerd bezig.
'In de nationale selectie zitten er zeker drie tegen anorexia aan. Bij de koers in Wervershoof, afgelopen zondag, waaide het heel hard. Ik kan me van vroeger herinneren dat ik bij harde wind wel eens door een passerende vrachtwagen van de weg werd geblazen, zo zwak was ik. Een aantal meiden uit het nationale team kwam zondag pas in de vierde ploeg binnen. Dan denk ik: je hebt een oranje shirt aan, je komt niet met de besten mee en je bent broodmager. Dan doe je iets verkeerd.'
Fel: 'Dan zou ik ze wel wakker willen schudden, h. Dan zou ik willen schreeuwen: lelijk kreng, kijk naar mij. Ik ben nu een paar kilo zwaarder, maar wel ontzettend gelukkig en ik fiets weer'

Foto
	Leontien van Moorsel FOTO BERT VERHOEFF - DE VOLKSKRANT

