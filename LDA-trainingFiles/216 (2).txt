Christen-Democratisch Appèl.
Het Christen-Democratisch Appèl (CDA) is een Nederlandse christendemocratische politieke partij. In 1980 ontstond het CDA uit een fusie van ARP, CHU en KVP.
De partij is sinds haar oprichting in 1980 regeringspartij geweest in alle kabinetten, met uitzondering van de Paarse kabinetten Kok I en Kok II en het kabinet-Rutte II. De christendemocratische fusiepartij leed zware zetelverliezen bij de Tweede Kamerverkiezingen van 1994 en 1998. Bij de Tweede Kamerverkiezingen van 2010 leed het CDA een tot dan toe ongekend historisch electoraal dieptepunt. Tijdens de Tweede Kamerverkiezingen van 2012 was Sybrand van Haersma Buma de verkozen partijleider en aangewezen lijsttrekker. Bij deze verkiezingen onderging de partij opnieuw een groot zetelverlies en bereikte met 13 zetels haar laagste zetelaantal sinds de oprichting. Bij de Tweede Kamerverkiezingen van 2017 ging het weer beter met het CDA en behaalde het 19 zetels.
Uit het CDA kwamen na de oprichting in 1980 twee nieuwe politieke partijen voort door afscheuring. In 1981 splitste een groep progressieve CDA-leden met veelal ARP-achtergrond zich door oprichting van de links-progressieve Evangelische Volkspartij (EVP) af. De EVP ging in 1989 op in GroenLinks. In het jaar 1994 splitsten lokale conservatieve katholieke politici zich af van de fusiepartij CDA en verenigden zich in de Katholieke Politieke Partij (KPP) die onder leiding van Van Boetzelaer meedeed aan de Tweede Kamerverkiezingen in 1994 en 1998. Na 1998 keerden de KPP-politici echter terug binnen het CDA.
Huidige partijtop.
Het CDA is sinds 5 november 2012 weer een oppositiepartij, na ruim 10 jaar onafgebroken aan de regering te hebben deelgenomen. In deze 10 jaar zijn er vijf kabinetten geweest, in vier van deze leverde het CDA ook de premier. Sybrand van Haersma Buma is voorzitter van het CDA in de Tweede Kamer en werd op 18 mei 2012 gekozen tot partijleider, 30 juni 2012 werd Van Haersma Buma formeel benoemd tot lijsttrekker en partijleider voor de Tweede Kamerverkiezingen 2012. Elco Brinkman is voorzitter van de CDA in de Eerste Kamer. De partij had na het aftreden van Jan Peter Balkenende geen officiële partijleider; de invloed van partijvoorzitter Ruth Peetoom nam toe op het maken van het beleid en de politieke standpunten van de partij. Volgens het partijbestuur bevindt het CDA zich in het midden van het politiek spectrum.
Geschiedenis.
Het CDA werd officieel op 11 oktober 1980 opgericht als gevolg van een fusie van drie oude christelijke partijen, de Christelijk-Historische Unie (CHU), de Anti-Revolutionaire Partij (ARP) en de Katholieke Volkspartij (KVP), die ook wel 'de drie grote confessionele partijen' werden genoemd. Architect van de nieuwe alliantie was Piet Steenkamp. De drie partijen waren echter al sinds 1967 hierover met elkaar in gesprek. Dit overleg vond plaats in de Groep van Achttien, vertegenwoordigers uit de betreffende partijen, waarbij het belangrijkste punt van discussie het begrip 'christelijke politiek' was.
Van 1918 tot 1980 maakten deze afzonderlijke partijen vrijwel onafgebroken deel uit van de regering. Het CDA is sinds 1977 via een eigen lijst in de Tweede Kamer vertegenwoordigd en heeft tot 2012, met een onderbreking tijdens de paarse kabinetten-Kok tussen 1994 en 2002, steeds regeringsverantwoordelijkheid gedragen.
De eerste zeventien jaren nam het CDA deel aan de kabinetten Kabinet-Van Agt I, Kabinet-Van Agt II en Kabinet-Van Agt III onder aanvoering van Dries van Agt en de kabinetten Kabinet-Lubbers I, Kabinet-Lubbers II en Kabinet-Lubbers III onder aanvoering van Ruud Lubbers, beiden van CDA-huize. In 1994 leed de partij een gevoelige nederlaag en verdween in de oppositiebanken. Bij de Provinciale Statenverkiezingen 1995 leed het CDA opnieuw verlies, en in de Eerste Kamer verloor de partij 8 van haar 27 zetels. Bij de verkiezingen in 1998 slonk de partij in de Tweede Kamer tot het toenmalige historische dieptepunt van 29 zetels. Bij de Tweede Kamerverkiezingen van 1994 en 1998 kreeg het CDA bovendien te maken met de katholieke afsplitsing van de conservatieve Katholieke Politieke Partij (KPP) onder leiding van de rooms-katholieke politicus Olaf baron van Boetzelaer, die echter geen Kamerzetel wist te bemachtigen. Na 1998 keerde de KPP-aanhang terug naar het CDA.
Het partijbureau van het CDA in Den Haag
Na de oppositievoering onder twee 'Paarse' kabinetten (Partij van de Arbeid/VVD/D66) werd het CDA met 43 zetels de grootste partij bij de Tweede Kamerverkiezingen in 2002. In een coalitie met de LPF en de VVD verkreeg het CDA het premierschap (Jan Peter Balkenende), zes ministeries en vijf staatssecretariaten in het Kabinet-Balkenende I. Door onenigheid binnen de coalitie, vooral binnen de LPF, viel het kabinet spoedig.
Bij de Tweede Kamerverkiezingen van 2003 werd het CDA onder leiding van Jan Peter Balkenende opnieuw de grootste partij met 44 zetels en werd het Kabinet-Balkenende II van CDA, VVD en D66 gevormd. Na het vertrek van D66 uit de coalitie ging in 2006 een minderheidskabinet Kabinet-Balkenende III van CDA en VVD alleen verder.
Het CDA bleef ook bij de Tweede Kamerverkiezingen van 22 november 2006 met 41 zetels de grootste partij van Nederland, met een verschil van 8 zetels op de PvdA. Op 22 februari 2007 werd Kabinet-Balkenende IV beëdigd waarin naast het CDA ook de PvdA en de ChristenUnie deelnemen. Het CDA levert 8 ministers en 4 staatssecretarissen. Dit kabinet is op 20 februari 2010 gevallen door het uittreden van de PvdA, als gevolg van een onherstelbare vertrouwensbreuk naar aanleiding van een meningsverschil tussen het CDA en de PvdA over de kwestie-Uruzgan. Bij de Tweede Kamerverkiezingen van 2010 behaalde het CDA een historisch verlies van 20 zetels en kwam met 21 zetels terug in de Tweede Kamer. Hierop trad Balkenende af als partijleider en zag hij af van plaatsname in de CDA-fractie. Door de partij is besloten om een grondige evaluatie te doen naar dit grote verlies en voorlopig geen partijleider aan te wijzen. Na een moeizame kabinetsformatie werd op 14 oktober 2010 het kabinet-Rutte beëdigd, bestaande uit de VVD en het CDA. In dit kabinet leveren zowel de VVD als het CDA 6 ministers en 4 staatssecretarissen. Na de verkiezingen van 2010 zakte het CDA verder in de peilingen.
Op 26 april, na het mislukken van het Catshuisoverleg, sloot het CDA met de fracties van VVD, D66, GroenLinks en ChristenUnie een Begrotingsakkoord 2013 over miljarden euro's bezuinigen en hervormen om het begrotingstekort 2013 binnen de norm van 3% te krijgen.
Het partijleiderschap is vanaf eind juni 2012 in handen van fractievoorzitter Sybrand van Haersma Buma. Eerder werd het partijleiderschap gedeeld door vicepremier en minister Maxime Verhagen, Van Haersma Buma en partijvoorzitter Ruth Peetoom.
De huidige CDA-voorzitter is Ruth Peetoom. Op het partijcongres van 2 april 2011 werd bekend dat zij met 8.575 stemmen, 60,9% van het totaal, verkozen was. Hiermee volgde ze interim-voorzitter Liesbeth Spies op. Samen met het congres drong zij aan op de instelling van het Nieuwe Strategisch Beraad.
Afsplitsingen.
Onder leiding van onder meer oud-ARP- en oud-CDA-politica Cathy Ubels kwam in 1981 de links-progressieve Evangelische Volkspartij (EVP) tot stand uit onvrede met de centrumrechtse koers van het CDA. Talrijke leden van de CDA-werkgroep "Niet bij brood alleen" (1980) verenigden zich aldus met andere links-progressieve protestantse christenen, zoals de Nederlandse Stasi-spion, vredesactivist, EVP-politicus en oud-generaal Chiel von Meijenfeldt. De EVP bestond gedurende bijna tien jaar en ging daarna op in de fusiepartij GroenLinks.
Sinds de oprichting van het CDA is binnen de partij de conservatieve algemeen-christelijke Beweging Christelijke Koers (BCK) actief. In 1994 scheurden conservatieve katholieke lokale CDA-politici en katholieke BCK'ers zich af door oprichting van de Katholieke Politieke Partij (KPP), die echter geen kamerzetel won bij de Tweede Kamerverkiezingen van 1994 en 1998. Onder leiding van oud-KPP-lijsttrekker Olaf baron van Boetzelaer keerden de conservatieve katholieke KPP-politici na vier jaar terug naar het CDA.
In 2012 doken meermaals geruchten op over een grote conservatieve politieke afscheuring van het CDA in Limburg uit onvrede met de linkse en „rode” partijkoers van de nieuwe partijvoorzitter Ruth Peetoom. Het CDA in Limburg zou een afsplitsing naar gelijkenis met de CSU (Christelijk-Sociale Unie) in Beieren willen oprichten volgens CDA-senator René van der Linden. De Limburgse afdelingsvoorzitter heeft in 2012 al de mogelijkheden van afsplitsing op schrift gesteld.
Zetels in de Tweede Kamer.
Aantal CDA-zetels in de Tweede Kamer sinds 1956. Zetels tussen 1956 en 1977 (blauw) zijn de som van KVP, ARP en CHU
Electoraat.
Hoewel de aanhang van politieke partijen niet meer zo vast staat als vroeger en verkiezingsuitslagen behoorlijk kunnen schommelen, kent het CDA een zekere kernaanhang onder met name katholieke, hervormde en gereformeerde kiezers, al stemmen ook niet-christelijke kiezers op de partij, wat vooral in de jaren tachtig (tijdperk Lubbers) en begin eenentwintigste eeuw gebeurde. Regionaal heeft het CDA een bovengemiddeld grote aanhang in Twente, op de Veluwe, in het Westland, in het midden en oosten van Noord-Brabant en in Limburg. Geografisch gezien kent het CDA in veel plattelandsgemeenten een relatief grote aanhang.
Minder aanhang heeft het CDA in de grote steden en in Groningen en Drenthe.
De gemeente waar het CDA bij de Tweede Kamerverkiezingen van 2010 procentueel de meeste stemmen haalde was Tubbergen (43,4%) (een verlies van 23% ten opzichte van 2006) in de provincie Overijssel. In buurgemeente Dinkelland (totaal 38,3%) had het CDA ook te maken met forse verliezen (22,4% verlies ten opzichte van 2006). In het Overijsselse dorp Daarle (gem. Hellendoorn) werd het meest op het CDA gestemd (63%). Ook in Tilligte, Lattrop en Beuningen bleef het percentage CDA stemmers traditioneel hoog. Bij de Tweede Kamerverkiezingen van 2012 werd het CDA in de gemeente Hellendoorn en Twenterand de grootste partij.
Europees Parlement.
Ten opzichte van de Europese Parlementsverkiezingen van 2009 verloor het CDA geen zetels. Het CDA maakt deel uit van de fractie van Europese Volkspartij.
Gemeenten.
Ongeveer 135 burgemeesters in Nederland zijn van CDA-huize. Bekende CDA-burgemeesters zijn onder meer Hubert Bruls (Nijmegen), John Berends (Apeldoorn), Lucas Bolsius (Amersfoort), Ton Rombouts ('s-Hertogenbosch), Cees van der Knaap (Ede), Pieter van Maaren (Urk) en Cornelis Visser (Twenterand).
Het CDA is op gemeentelijk niveau de grootste landelijke partij van Nederland. Ze levert honderden wethouders, 1499 gemeenteraads- en 40 deelgemeenteraadsleden (12 in Amsterdam, 28 in Rotterdam).
Waterschappen.
De waterschapsverkiezingen in november 2008 vonden voor het eerst plaats met behulp van een lijstenstelsel in plaats van voorheen het personenstelsel. Het CDA doet in alle waterschappen mee, en is veelal gelieerd aan de agrarische belangen.
Gerelateerde organisaties.
Het CDA ondersteunt tevens zusterpartijen in Midden- en Oost-Europa. In 1990 is daartoe de "Eduardo Frei Stichting" (EFS) opgericht. De EFS ontvangt voor dit werk fondsen uit het MATRA-programma van het Ministerie van Buitenlandse Zaken. Daarnaast geven CDA-politici onder meer trainingen aan lokale politici en vrijwilligers.
Het CDA is mede-oprichter van het Nederlands Instituut voor Meerpartijendemocratie, een organisatie van zeven Nederlandse politieke partijen die democratiseringswerk steunt in 17 landen.
