	Dassault-affaire dreigt 'De Spit' te gaan nekken
	Van onze correspondent
Jos Klaassen
BRUSSEL
 Het politieke lot van Guy Spitaels, de voorzitter van het Waalse parlement, hangt aan een zijden draadje. 'De Spit' zou geweten hebben van het smeergeld dat straaljagerfabrikant Dassault in 1989 aan zijn Parti Socialiste heeft betaald.

De Belgische justitie heeft daarom verzocht om de opheffing zocht van Spitaels' parlementaire onschendbaarheid.
Als 'den Dieu' - deze bijnaam herinnert aan Guy Spitaels' vroegere oppermachtige positie in de Parti Socialiste - het veld moet ruimen, bespaart hij België een heuse politieke crisis.
Want de CVP van premier Jean-Luc Dehaene bezigt de laatste tijd harde taal tegen de Waalse socialisten met wie de CVP momenteel België probeert te regeren.
De Waalse socialisten moeten haasje-repje hun huis op orde brengen, zei CVP-voorzitter Marc Van Peel), als zij tenminste in de gratie willen blijven van de Vlaamse christenen.
De krant De Standaard meldde gisterochtend dat de CVP (en zelfs de Vlaamse Socialistische Partij) desnoods in zee zou willen gaan met de PRL, de Franstalige liberalen.
PRL-leider Louis Michel staat hunkerend klaar. Hij is bereid ook zonder zijn Vlaamse evenknie, de VLD, toe te treden tot de regering-Dehaene. Michel verklaart in De Standaard: 'De Parti Socialiste moet uit alle beleidsniveaus verdwijnen.'
Maar zo flexibel als Louis Michel zou willen is de CVP niet. Voorzitter Van Peel blijkt helemaal geen zin te hebben in een andere coalitiepartner.
Zijn barse speech op de CVP-nieuwjaarsreceptie was uitsluitend bedoeld om de kameraden van de PS te manen haast te maken met de zuivering in eigen gelederen.
Nu justitie Spitaels als mogelijke boosdoener in de Dassault-affaire in het vizier heeft, lijkt de kwestie zichzelf te gaan regelen. Spitaels, die gisteren zelf bekend maakte dat justitie de opheffing van zijn parlementaire immuniteit nastreeft, stelt zich flexibel op.
'De Spit' staat uiteraard 'volledig ter beschikking van de justitie'. Maar met het smeergeld van Dassault zegt hij niets van doen te hebben.
Afgelopen woensdag maakte Spitaels duidelijk dat hij niet van plan is de Belgische politiek te verlaten: 'Mijn kop is geen kop van Jut.'
Hij zegt niet te weten van de dubieuze transacties van zijn partijgenoot Merry Hermanus. Deze Hermanus beweert dat Spitaels als voormalige leider van de Parti Socialiste op de hoogte was van het smeergeld van Dassault.
Sereen glimlachend vertoonde Spitaels, die krachtig wordt gesteund door het Waals parlement, zich dezer dagen op de receptie van koning Albert II voor de 'gezagsdragers' van België. Hij nam ostentatief en glimlachend plaats naast het Hoogste Juridische Gezag van België: Eliane Liekendael. Ook zij is omstreden, maar om andere redenen dan corruptie.
De vraag in België spitst zich er nu op toe of Wallonië 'de Spit' aan het Hof van Cassatie gaat offeren. Dassault heeft immers bijna twee miljoen gulden smeergeld aan de Parti Socialiste betaald en kameraad Merry Hermanus is getuige à charge tegen Guy Spitaels. Den Dieu heeft geweten van dat smeergeld.
Brisant wordt deze kwestie als zou komen vast te staan - zoals sommige kwade geesten geloven - dat ook de huidige chef van de Parti Socialiste, Philippe Busquin, op z'n minst geweten heeft van het Dassault-geld.
Busquin zegt van niets te weten. Maar zou ook hij 'toch besmet' blijken in de affaire-Dassault, dan ligt het voor de hand dat de CVP van Jean-Luc Dehaene op zoek moet naar een nieuwe, maagdelijker partner dan de PS.

