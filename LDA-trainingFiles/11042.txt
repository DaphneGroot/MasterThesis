Haifa.
Haifa (Arabisch: حَيْفَا/"Heifa"; Hebreeuws: חיפה/"Chej-fa") is een havenstad en badplaats in Noord-Israël, op het noordelijkste gedeelte van het Karmelgebergte en aan de Middellandse Zee. Met 268.200 inwoners (2010) is het de derde stad van Israël, na Jeruzalem en Tel Aviv, en de belangrijkste (haven)stad in het noorden van het land.
Inleiding.
De oudste nederzetting in de omgeving is Tell Abu Hawam, een kleine havenstad gesticht in de Late Bronstijd (14e eeuw v.Chr.). In de derde eeuw na Christus was Haifa een centrum waar kleurstoffen bereid werden. Door de eeuwen heen is de stad veroverd en bestuurd door Byzantijnen, Arabieren, Kruisvaarders, Ottomanen, Egyptenaren en Britten.
Oude Centrum.
Haifa ontwikkelde zich vanaf de benedenstad naar de bovenstad op de Carmelberg. De oudste wijk van het moderne Haifa is Wadi Salib, het oude stadscentrum bij de haven. Deze buurt werd in tweeën gedeeld door een brede weg. Ook heeft men een deel gesloopt om plaats te maken voor gebouwen van publieke diensten.
Wadi Salib strekt zich uit tot de wijk Wadi Nisnas, het arabisch centrum van het hedendaagse Haifa. In de 19e eeuw werd, tijdens het Ottomaans bestuur, de Duitse Kolonie gebouwd. Eerste voorbeeld van stadsplanning. Sommige gebouwen ervan werden gerestaureerd en de Kolonie is nu 2016 een centrum van nachtleven.
Havenstad.
Haifa's belang als havenstad was gegroeid tijdens de Britse mandaatperiode, toen het een belangrijke havenstad werd voor de gehele regio. Sinds eind jaren 40 doet de haven alleen nog dienst voor Israël en, bovendien, moet het sinds de jaren 50 concurrentiestrijd leveren met Ashdod.
Veel cruiseschepen die varen vanaf Limasol (Cyprus) en Port Said (Egypte) doen ook Haifa aan.
Industrie.
Er zijn diverse soorten industrie, onder meer olieraffinaderijen en chemische industrie. Door hoogteverschillen is luchtvervuiling beperkt tot een klein gebied.
Bahá'í.
De bahá'ís hebben in Haifa hun wereldcentrum, dat op de UNESCO Werelderfgoedlijst staat. De "graftombe van de Báb", een van de stichters van deze wereldreligie, is gelegen in de "Perzische tuin", bestaande uit hangende tuinen op 19 terrassen. Het is een heiligdom van de Bahá'í-godsdienst, die in 1844 zijn oorsprong vond in Perzië.
Universiteiten.
Haifa heeft twee universiteiten: de Universiteit van Haifa en het Technion - het technologisch instituut voor hoger onderwijs van Israël.
Vervoer.
Ten oosten van de stad ligt de internationale Luchthaven Haifa.
Bezienswaardigheden.
Doordat de stad deels op de berg Karmel is gebouwd, heeft men vanuit veel plekken in de stad een uitzicht op de zee. Het Karmelgebergte strekt zich van de stad uit naar het zuidoosten. De hooggelegen Bahá'í-tempel met zijn tuinen ligt aan de Millenniumboulevard, waar ook de 'Duitse Tempeliers Kolonie' gevestigd is.
Ten zuiden van Haifa, onderaan het Karmelgebergte, ligt de grot van Elia, waar deze profeet - wiens verhaal in Tenach wordt genoemd - zou hebben geleefd. Vanuit Haifa kunnen excursies worden gemaakt naar Druzendorpen, die al eeuwenlang ten zuiden van de stad in het Karmelgebergte zijn gevestigd.
De stad kent enkele stranden. De enige metro van Israël is eigenlijk een ondergrondse kabeltrein (de Carmelit). Bovenaan de kabelbaan ligt Gan Ha-Em (park van de moeder), waarin een kleine dierentuin. Voorts is er een kabelbaan met doorzichtige ballen van waaruit ook een riant uitzicht.
Vanuit de haven valt meteen de bijna 70 meter hoge graansilo op. Ten noorden van Haifa ligt de oude havenstad Akko, die door middeleeuwse muren is omgeven.
Musea.
De stad is bijzonder rijk aan musea. Tussen de musea van de stad bevinden zich het centrale spoorwegmuseum van Israël, Tikotin-museum van Japanse kunst en het wetenschapsmuseum van Israël (dit is vooral een kindermuseum) in het gebouw waar Alfred Einstein de openingstoespraak van de Technion-universiteit hield.
