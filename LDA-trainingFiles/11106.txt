Gorssel.
Gorssel is een plaats in de gemeente Lochem in de Nederlandse provincie Gelderland. Het telde per 1 januari 2015 3939 inwoners. Tot de fusie met Lochem op 1 januari 2005 was Gorssel een zelfstandige gemeente. Tot de gemeente Gorssel behoorden ook de kernen Almen, Eefde, Epse, Harfsen, Joppe en Kring van Dorth.
Geschiedenis.
Gorssel wordt in oorkonde uit 1253 "marke Gerslo" genoemd. Het gebied rond de molen Geertruida Cornelia dat "Eesterhoek" heet is het oudste deel van Gorssel.
In het centrum van de plaats staat de Nederlands-hervormde kerk. Het in 1928 geheel herbouwde 15e-eeuwse kerkgebouw werd in 1945 door een bombardement van geallieerde troepen verwoest en in 1947 vervangen. De toren, die kon worden gerestaureerd, dateert nog uit de 15e-eeuw. Buiten de dorpskern, aan de Zutphenseweg, bevindt zich de Algemene Begraafplaats. Op het oudste gedeelte bevindt zich een aantal zeer goed onderhouden graven van families die de landgoederen in de omgeving bewoonden. Op het nieuwe gedeelte bevindt zich onder andere het familiegraf van Kluwer, de oprichters van het gelijknamige uitgeversconcern.
In 1785 werd op bij Gorssel op de heide een grafmonument voor Joan Derk van der Capellen tot den Pol opgericht. Op 23 september 1787 werd het familiewapen van het monument vernield. In de nacht van 6 op 7 augustus 1788 bliezen oranjegezinden het gedenkteken op.
Gorsselse Heide.
De Gorsselse Heide heeft een lange geschiedenis als militair oefenterrein. Hij werd begin 21e-eeuw heringericht als gebied met de nadruk op de natuurwaarden van een nat heidemilieu.
Openbaar vervoer.
Gorssel wordt aangedaan door lijnbus 81 (Deventer - Zutphen v.v.)
