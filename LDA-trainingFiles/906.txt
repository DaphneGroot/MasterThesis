	Moeder BSE-kalf blijkt in Nederland verorberd
	Van onze verslaggever
AMSTERDAM
De naar Nederland ge√Ømporteerde moeder van een Duits kalf dat aan gekke-koeienziekte is gestorven, heeft haar weg naar de Nederlandse consument gevonden. Het is nog onduidelijk of het dier net als haar dochter met BSE was besmet.

Het ministerie van Landbouw doet er alles aan om een hernieuwde BSE-crisis te bezweren en noemt het vooralsnog hoogstonwaarschijnlijk dat de inmiddels verorberde koe besmet was.
Een ander kalf van de verdachte koe, dat zich in Nederland bevindt, zal worden afgemaakt en onderzocht door het instituut voor diergeneeskundig onderzoek ID-DLO in Lelystad.
Als uit dit onderzoek blijkt dat het kalf BSE heeft, is het vrij aannemelijk dat de moeder het ook had. Het onderzoek duurt een week. Met BSE besmet rundvlees kan bij mensen de dodelijke ziekte van Creutzfeldt-Jakob veroorzaken. De incubatietijd van deze ziekte is ongeveer vijftien jaar. In Nederland heeft zich voor zover bekend nog nooit een geval van BSE-besmetting voorgedaan.
Behalve het kalf laat het ministerie ook 42 koeien afmaken en onderzoeken. Deze koeien zijn samen met de verdachte koe afkomstig van een bedrijf in Mecklenburg-Vorpommern. De beesten kunnen theoretisch besmet zijn met BSE via het veevoer op het Duitse bedrijf.
Het ministerie noemt het het hoogst onwaarschijnlijk dat de via het oormerk opgespoorde moederkoe besmet was. Het dier, dat in 1989 was geboren, vertoonde na zes jaar nog geen symptomen van BSE, terwijl die allang hadden moeten optreden.
De uitslagen van de veekeuringen bij de uitvoer van de koe uit Duitsland, bij de invoer naar Nederland en voor de slacht wijzen volgens het ministerie evenmin op BSE-besmetting. Maar deze onderzoeken zijn niet uitputtend, erkent een woordvoerder. Omdat er geen aanwijzingen voor BSE waren, is de kop van het dier na de slacht niet overgebracht naar het ID-DLO in Lelystad en is er geen definitieve diagnose gesteld.
Ondanks de sussende woorden zegt Landbouw de waarschuwing van de Duitsers volkomen terecht te vinden. 'Je mag niets uitsluiten', aldus een woordvoerder, die beklemtoont dat imagobeschadiging van de vleesproducerende sector moet worden voorkomen.
'Het is van het grootste belang dat de consument wordt gevrijwaard van de vrees dat het vlees dat hij eet, is besmet.' Minister Van Aartsen heeft vorig jaar om die reden 64 duizend Britse kalveren laten afmaken.

