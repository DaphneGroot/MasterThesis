	Naar het Rasphuis was een straf die 'bitterder dan de dood' was
	Van onze verslaggever
Bob Witman
 AMSTERDAM
Van de beeldenstorm tot Patrick Kluivert loopt een directe lijn, die is te herleiden tot het rasphuis Amsterdam, het oudste tuchthuis van Europa, de eerste alternatieve strafwerkplaats bedoeld voor 'ongheneselijcke schelmen' en 'schadelijcke ledighgangers'. Het idee was afkomstig van Dirck Volkertszoon Coornhert, die zelf gevangen was gezet na de beeldenstorm vanwege al te vrijzinnige godsdienstopvattingen.
Aan het tuchthuis dat vierhonderd jaar geleden openging, herinnert nu slechts nog een poort met een beeld van de vrouwelijke 'Castigatio' (Tuchtiging) aan de Heiligenweg in Amsterdam. Zij wordt geflankeerd door twee geketenden. Achter de tekst Virtutis Est Domare Quae Cuncti Pavent ('t Is der dapperheid eigen, te temmen, 't gene elk vreest') in de fries bouwt nu een projectontwikkelaar. Op een steenworp afstand, in de universiteitsbibliotheek, getuigen op een kleine expositie achttiende-eeuwse oude geschriften over 'wittebroodskinderen', 'roodhuiden' en 'schapen', zoals de bewoners van het rasphuis werden genoemd.
De koopmanszoon Coornhert (1522-1590) wordt herinnerd als verdediger van godsdienstvrijheid, maar hield zich ook met strafrechtspleging bezig. Ondanks zijn moderne ideeën had hij een nogal conservatief beeld over de misdadiger. Uit zijn eigen gevangenistijd hield hij de theorie over dat notoire misdadigers de galg niet vreesden. Daarom zocht hij een 'straf bitterder dan de dood'. In Boeven-tucht, ofte middelen tot vermindering der schadelyke ledighgangers uit 1578 bepleitte hij werkstraf voor zowel bedelaars als misdadigers. Want als de boeven ergens een hekel aan hebben, is het hard werken.
Coornherts ideeën vonden gehoor bij de Amsterdamse bestuurders. In 1588 werd de zestienjarige Ernst Jansz gearresteerd voor een inbraak. De schepenen wilden voorkomen dat deze jongen 'uit respectabele familie' op het criminele pad kwam, maar het beperkte strafrepertoire van geseling, verbanning of galg was doorvoor ongeschikt. Naar aanleiding van deze zaak besloot de vroedschap van Amsterdam tot oprichting van een tuchthuis.
Dat kwam er in 1596. Deze alternatieve strafvorm gold in Europa als een vooruitstrevend experiment. Veel buitenlanders kochten een kaartje voor de publieke tribune van het rasphuis, waar je gestraften in IJslandse kousen Braziliaans hardhout tot poeder kon zien raspen. Het geld voor de entreekaartjes kwam samen met wat het raspen opleverde - het poeder was de grondstof voor verf - ten goede aan het tuchthuis.
De discipline onder de 'roodhuiden' - zoals de gestraften werden genoemd vanwege het rode houtpoeder dat hun gezicht kleurde - werd zo nodig gehandhaafd met ketens soms 'tachtich ponden swaer' of een dubbele kraag van hout waarin armen en hoofd werden vastgezet.
Naast de roodhuiden kende het tuchthuis de 'schapen', onverbetelijke gokkers die in het schapenhok huisden. In het 'secreete' gedeelte verbleven de kinderen uit rijke milieus die het familiefortuin erdoor jaagden of anderszins niet wilden deugen. De ouders konden bij de schepenen een verzoek tot plaatsing indienen. 'Wittebroodskinderen' was hun bijnaam - wittebrood gold als luxeartikel. Ze hoefden niet te werken, maar overdachten in een cel 'hun zonden'. De afdeling was niet openbaar, om te voorkomen dat de familie te schande zou worden gemaakt.
In het 'secreete' gedeelte zaten ook psychische gestoorden. Deze opvang zou in de achttiende en negentiende eeuw door particuliere 'beterhuizen' worden overgenomen. Toen was het rasphuis al geen bezienswaardigheid meer en was het een gewone strafinrichting geworden. In de negentiende eeuw ging de deur op slot.
Met straffe hand, tucht en discipline in het Amsterdamse rasphuis, universiteitsbibliotheek Amsterdam. Tot en met 14 februari.

Foto
	Het poortje van het Rasphuis.

