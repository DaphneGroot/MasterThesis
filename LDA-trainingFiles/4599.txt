	Van vreemde smetten vrij
	IN EEN OUD interview zegt Michel Korzec, socioloog, geboren in Polen en al vele jaren in Nederland wonend, dat hij ons land het hoogtepunt van menselijke beschaving vindt. Nederlanders zijn volgens hem tolerant, efficint en betrouwbaar. Is hij ironisch? Je weet dat nooit bij Korzec, maar dit keer lijkt hij serieus.
Als een landgenoot zoiets zei, zou dat hoogst gnant zijn. Nederlanders beschaafd? You must be joking. Nu de woorden uit de mond van een 'vreemde' komen, betrap ik mij erop dat ik ze meer serieus neem. De buitenstaander is geloofwaardiger omdat hij er buiten staat en een frisse kijk heeft. Bovendien denken we - vaak ten onrechte - dat zijn oordeel belangelozer is dan dat van een Nederlander, en daarom oprechter.
De achttiende-eeuwse Franse politicus en schrijver Montesquieu moet dit ook zo hebben gevoeld toen hij besloot zijn visie op zijn eigen land te vermommen als observaties van Usbek en Rica, twee Perzische edellieden die door Frankrijk reisden. Met die simpele truc werden zijn notities over de Franse maatschappij van die dagen in n klap drie keer zo interessant.
De antropoloog Rob van Ginkel heeft in zijn nieuwste boek drie soorten notities over Nederlanders verzameld. Hij noemt ze 'buitenspiegels' (impressies van buitenlandse bezoekers), 'verrekijkers' (opmerkingen uit de verte vanuit een leunstoel) en 'binnenspiegels' (geschriften van Nederlandse sociologen en antropologen over hun eigen maatschappij). Aardig bedacht. Antropologen houden van spiegels (vroeger van spiegeltjes), maar de eerste en derde metafoor lijkt natuurlijk nergens op. Zowel met binnen- als buitenspiegels kijken we naar buiten. Maar dat terzijde.
Eerst de 'buitenspiegels', veruit het interessantste gedeelte van het boek. In het begin van de achttiende eeuw schrijft een Britse bezoekster dat de straten van Nederland schoner zijn dan de slaapkamers in haar eigen land (maar wat zegt dat?). Enkele decennia daarna weet een Zweedse reiziger te melden dat onze straten met karnemelk worden geboend om de stenen nog witter te maken. Een eeuw later schrijft een Portugese journalist dat in Broek in Waterland een volksoproer ontstond, toen twee vreemdelingen een kersenpit op de openbare weg hadden gegooid. Het dorp was in die dagen wereldberoemd vanwege zijn properheid. De observaties moeten ongetwijfeld met wat korreltjes zout worden genomen, maar ze laten wel iets zien van het Nederlandse imago in die tijd.
Maar de bezoekers hadden ook hun bedenkingen. De Italiaanse schrijver Edmondo de Amicis, die in 1873-1874 Nederland bezocht, merkt op dat de Nederlanders het met hun eigen properheid niet zo nauw nemen. Tafelpoten zouden schoner zijn dan mensenvoeten. In meer recente commentaren spreken buitenlandse bezoekers hun afschuw uit over onze intieme omgang met huisdieren: we nemen ze op schoot en laten ze op ons bed slapen en van ons bord eten.
In een antropologische overpeinzing merkt Van Ginkel op dat de 'Hollandse' reinheid minder met hygine te maken had en meer met symboliek en distinctie. Vuil stond - en staat - voor het andere en de anderen. De schoonmaakwoede drukte een afkeer uit van vreemde smetten. Properheid krijgt een xenofobische betekenis.
Het volkslied van die tijd spreekt duidelijke taal: 'Wien Nerlands bloed door d'aadren vloeit, van vreemde smetten vrij.' 'Opgeruimd staat netjes' was toen reeds een populaire uitdrukking, die zowel voor meubels als voor mensen kon worden gebruikt. Zou de huidige vervuiling van Nederland een toename in tolerantie (zie Korzec) kunnen betekenen?
Het tweede deel van het boek gaat over 'verrekijkers'. Van Ginkel heeft ontdekt dat de beroemde Amerikaanse antropologe Ruth Benedict ooit iets over Nederland heeft geschreven. Na een lange speurtocht vindt hij een memorandum dat Benedict in 1944 voor het Amerikaanse Office of War Information in Washington heeft opgesteld. Zij schetst het karakter van de Nederlander en geeft suggesties aan Amerikaanse soldaten hoe zij zich na de bevrijding tegenover Nederlanders zouden moeten gedragen. Een staaltje van vroege toegepaste oorlogsantropologie.
Van Ginkel is zeer verguld met zijn ontdekking en besteedt er ruim aandacht aan, maar het zou beter zijn geweest voor Benedict en de antropologie in het algemeen als dit haastwerkje om den brode nooit was gevonden. Het is een schoolvoorbeeld hoe antropologie niet dient te worden bedreven: door een verrekijker, met een natte vinger.
Het derde deel is een encyclopedisch overzicht van het werk van - hoofdzakelijk Nederlandse - antropologen over de Nederlandse cultuur, voorzien van een indrukwekkende lijst met 431 referenties. Er is geen twijfel mogelijk: Van Ginkel weet veel van de 'Etnologia Neerlandica'. Hij besluit met een beschouwing over veldonderzoek in de eigen samenleving, 'endo-etnografie'. In tegenstelling tot zijn collega die naar verre streken reist, wordt de thuis-antropoloog voortdurend door zijn informanten annex lezers op de vingers gekeken. Enkele roddels over ruzies in de kleine wereld van de Nederlandse antropologie illustreren dit.
Parafraserend op een bekende uitspraak van de antropoloog Kbben vraagt Van Ginkel zich af: stel dat Nederland door een ramp van de aarde zou worden weggevaagd en dat alleen de antropologische geschriften over Nederland bewaard zouden blijven. Wat voor beeld van de Nederlandse samenleving zou daaruit kunnen worden gereconstrueerd? Hij geeft zelf het antwoord: men zou daaruit concluderen dat de Nederlandse maatschappij vooral heeft bestaan uit junkies, jagers, stropers, binnenschippers, travestieten, tasjesrovers en kloosterzusters. Over het 'gewone' Nederland wordt zelden geschreven. Ook als ze thuis zijn, blijft het verlangen naar exotica de antropologen parten spelen.
Sjaak van der Geest
Rob van Ginkel: Notities over Nederlanders - Antropologische reflecties.
Boom; 271 pagina's;  42,50.
ISBN 90 5352 314 6.

Foto
	Middelburg. FOTO WIM RIEMENS

