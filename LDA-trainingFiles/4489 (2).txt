Graz.
Graz (Beiers: "Gráz", Sloveens: "Gradec") is de tweede stad van Oostenrijk en de hoofdstad van de deelstaat Stiermarken ("Steiermark"). Ze telt ruim 250.000 inwoners en heeft de status van "Statutarstadt". De stad is gelegen aan de Mur aan de voet van de Alpen. Graz was in 2003 de culturele hoofdstad van Europa.
Graz is bekend om zijn historische binnenstad, de grootste middeleeuwse binnenstad in Midden-Europa. Deze is sinds 1999 opgenomen in de Werelderfgoedlijst van de UNESCO. Graz is een belangrijke industriestad (onder andere DaimlerChrysler) en een belangrijk economisch knooppunt voor de regio met onder meer vier universiteiten (40.000 studenten). De Technische Universiteit beschikt over een vermaarde architectuuropleiding.
Het symbool van Graz is de "Uhrturm am Schlossberg", een klokkentoren die dankzij zijn ligging op de Schlossberg midden in de stad in grote delen van de stad zichtbaar is.
Graz is de geboortestad van de componist Robert Stolz en zangeres Monika Martin. Ook filmster en gouverneur Arnold Schwarzenegger is in de buurt van Graz opgegroeid. Om die reden heette het Graz-Liebenau-Stadion, waar de clubs SK Sturm Graz en Grazer AK voetballen, van 1997 tot 2005 het "Arnold Schwarzenegger-stadion". Controverse over Schwarzeneggers status als voorvechter van de doodstraf maakte hieraan een einde.
Verkeer en vervoer.
Grazer Verkehrsbetriebe (GVB) exploiteert zes tramlijnen, een kabelspoorweg ("Schloßbergbahn") en meerdere buslijnen. De stad is een knooppunt in het intercitynetwerk van de Oostenrijkse Spoorwegen en heeft rechtstreekse verbindingen met buurland Slovenië. Het centraal station van Graz ligt niet in het eigenlijke stadscentrum, maar op ongeveer 2 kilometer afstand hiervan.
Verder heeft de stad een eigen vliegveld, met onder andere lijndiensten op Wenen en Zürich. De stad ligt nabij de A2, die Wenen met Villach en Italië verbindt. Graz wordt verder ontsloten door de Pyhrn Autobahn (A9), die het Sloveense Maribor met Salzburg en Linz verbindt.
Sport.
Graz was in 2003 gastheer van de Europese kampioenschappen mountainbike. In 2010 was de stad een van de vijf speelsteden tijdens het EK handbal (mannen).
