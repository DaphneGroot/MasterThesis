	Compositie van een ternauwernood bedwongen chaos
	Hij noemt zichzelf nadrukkelijk geen jazzfotograaf, maar niettemin exposeert Barry Kornbluh tijdens het Jazzfestival Breda een aantal krachtige foto's die uitdrukken hoe hij zijn favoriete muziek ondergaat, onder de titel 'Jazz: Emotion in Motion'.
De in Nederland wonende en werkende Amerikaan Kornbluh verdient vooral de kost met portretten. Van schrijvers als Jerzy Kosinski en Leo Vroman, maar ook van zakenlieden, reclamemakers en headhunters. Hij heeft een duidelijke voorkeur voor serieuze, duistere en dramatische beelden. Met managers in lichte kantoren worden de donkerste hoeken opgezocht, en wordt met subtiel gebruik van onscherpe elementen en 'vegen' beweging en leven gesuggereerd.
Soms komt de sfeer van zijn werk bij de betrokkenen wel hard aan, zoals bij de vrouw van Kosinski, die hem verweet: 'You made my husband look like a monster'. Het leek Kornbluh onvermijdelijk dat een portret van de man die De Geverfde Vogel schreef, en enkele maanden na de foto zelfmoord pleegde, een sombere dreiging zou uitstralen.
Jazz is nachtmuziek, met een serieuze emotionele lading, en daarom ook een geliefd onderwerp voor een fotograaf die uit is op een ernstige, doorvoelde inhoud, een gutsy feeling. Er moet contact ontstaan tussen de buitenwereld en zijn innerlijke wereld, en het moment van dat contact moet worden vastgelegd, altijd in zwart-wit, meestal met veel contrast, een grove korrel en het aanwezige licht, hoe schaars ook.
Voor de tentoonstelling die Stichting Jazz Ten Toon in Breda sinds 1975 elk jaar tijdens het jazzfestival organiseert, koos Kornbluh uit de tweede helft van de jaren '80 een tiental beelden die een sterk persoonlijke respons op het onderwerp weergeven.
In twee gevallen kon Kornbluh de verleiding niet weerstaan om die beelden achteraf nog sterker naar zich toe te trekken, en als het ware in de donkere kamer de sensatie van het concert nog eens te beleven. En in 1989 gemaakte opname van saxofonist David Murray groeide uit tot een reeks van vijftien afdrukken, waarin delen van het origineel werden gesoleerd, uitvergroot, gekanteld of op andere manieren gemanipuleerd. Niet om ze als puzzelstukken weer in elkaar te passen tot een herkenbaar geheel, maar om een compositie te creren onder invloed van de wilde, spontane ideenstroom van de musicus, die niet altijd de voorspelbare continuteit volgt. Iets soortgelijks gebeurde met een aantal foto's van de furieus bewegende altist John Zorn, momentopnamen die werden uitgerekt tot een overweldigende reeks van elf, vol ternauwernood bedwongen chaos.
Dit is geen poging om met fotografie de filmkunst te benaderen, zoals bij de inmiddels clichmatige truc van de caleidoscopische reeks kort na elkaar geschoten plaatjes die een vloeiende beweging moeten suggereren. De rangschikking van fragmenten om een diepere betekenislaag te onthullen heeft meer te maken met montagetechnieken uit de beeldende kunst. De onderdelen van de reeksen kunnen op allerlei manieren gecombineerd worden. Zo kan de meer bezonken kant van Murray's muziek worden opgeroepen met een tweetal licht verschuivende afbeeldingen, in close-up, van zijn intens geconcentreerde gezicht.
En meestal is n beeld genoeg, zoals blijkt uit de overige tentoongestelde foto's, die allemaal iets treffends en onverwachts hebben. Het gekwelde gezicht van saxofonist Marion Brown, op een moment dat hij niet speelt. Pianist Cecil Taylor, nu eens niet voorgesteld als een derwisj met wapperende handen, maar in zichzelf gekeerd, met half geloken ogen, tijdens een meer serene fase van het concert. Drukke beweging is ook niet altijd nodig, gezien het verstilde, liefdevolle portret van de bejaarde schrijver en jazztheoreticus Albert Murray.
Kornbluh's weinig documenterende benadering botst wel eens met die van de journalist wiens stukken hij illustreert. 'Ze kiezen soms een inferieure foto omdat er duidelijk op te zien is dat iemand met een ongebruikelijke bezetting speelt, of zo. Ik vind dan eigenlijk: laten ze daar maar over schrijven. Ik ben ook niet zo'n fotograaf die alle concerten afloopt om aan m'n archief te werken, en na een kwartiertje weggaat omdat ik Zus-en-Zo dan ook ''heb''. Het gaat mij om de hele ervaring.
'En die ervaring onderga ik niet alleen bij jazz. Ik kan ook iets zien in een wuivend bosje langs de kant van de weg dat past in mijn visual agenda. Daarmee kan ik dan iets uitdrukken over wat kunst volgens mij hoort te zijn. Want zelfs als ik iets vastleg voor een ander doel, gaat het toch deels over mij. Mijn dochter van tweenhalf fotografeer ik niet alleen omdat ik haar zo mooi vind, maar omdat iets me raakt in de manier waarop ze door het donkere stuk van de kamer loopt.'
Jazz: Emotion in Motion van Barry Kornbluh in de Waalse Kerk, Breda. Opening op 4 mei om 15 uur, daarna op 8, 9, 10 en 11 mei van 13 tot 17 uur.

Foto
	David Murray door Barry Kornbluh.

