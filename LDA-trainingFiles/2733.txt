	Eerder uit huis plaatsen kan volgens orthopedagoog veel leed voorkomen    'Soms heeft adoptiekind thuis geen perspectief'
	
Van onze verslaggeefster
Mirjam Schttelndreier

HOEVELAKEN
Adoptiekinderen met wie het slecht gaat, moeten sneller uit huis worden geplaatst. 'De hulpverlening moet ouders soms helpen inzien dat er voor hun kind thuis geen perspectief is. Dat is gruwelijk en schrijnend, maar kan op den duur heel bevrijdend zijn', vindt de Vlaamse orthopedagoog D. Broos.
Sommige adoptiekinderen zijn volgens Broos emotioneel zo 'gehandicapt', dat ze niet in een gezin passen. Eerder uit huis plaatsen dan tot nu toe gebeurt, kan het gezin een lange lijdensweg langs de hulpverlening besparen. 'Niet ieder kind is adoptabel.'
Broos was zaterdag gastspreker bij de viering van het tienjarig bestaan van de Landelijke Oudervereniging Gezinsproblematiek Adoptie (LOGA) in Hoevelaken. De orthopedagoog en psychotherapeut is co-auteur van het boek Hou me (niet) vast (uitgeverij Garant, Leuven/
Apeldoorn).
Adoptiekinderen lijden vaak aan een hechtingsstoornis, stelt Broos. Hun onvermogen om liefde te ontvangen en te geven is er de oorzaak van dat veel adoptieouders er niet in slagen hen een normale opvoeding te geven.
- Zijn hechtingsproblemen kenmerkend voor adoptiekinderen?
Broos: 'Nee, pleegkinderen, jonge vluchtelingen of eigen kinderen kunnen er net zo goed mee kampen. Bij een hechtingsstoornis spreek je over kinderen die niet geleerd hebben een normale relatie aan te gaan met een volwassene. Ze kennen de wederkerigheid in een relatie niet, en vaak is hun geweten niet of nauwelijks ontwikkeld. Als opvoeder heb je het gevoel geen aangrijpingspunt te hebben. Zulke kinderen worden daarom ook wel bodemloos genoemd.
'Straffen en belonen werkt niet zoals je gewend bent. Ook lijkt er geen onderling vertrouwen mogelijk. Uiteraard komt het onvermogen tot contact in allerlei vormen voor, je praat over een waaier van stoornissen. Wel is het zo dat je bij adoptiekinderen vaak een uitvergroting van de problemen ziet, omdat menig kind een geschiedenis van ernstige verwaarlozing met zich meedraagt.'
- Volgens LOGA-bestuurslid A. Roeloffs moeten emotioneel gehandicapte kinderen beschermd worden tegen het sterk gemotionaliseerde kerngezin.
'Je kunt nooit helemaal voorspellen hoe het met een kind zal gaan. Ik ben evenmin tegen adoptie. Ik vind wel dat de overheid en de adoptieorganisaties de plicht hebben zoveel mogelijk kennis te vergaren omtrent een kind. En zij moeten ouders erop wijzen dat ze een verhoogd risico lopen.'
- Maar wat als het toch mis gaat?
'Je kunt van ouders niet vragen dat zij afstand houden tot hun kind en van hem liefde noch vertrouwen mogen verwachten. Daar heb je geen kind voor genomen, dat is strijdig met de essentie van het gezinsleven. Sommige gestoorde kinderen gedijen beter in een zakelijke, afstandelijke omgeving. Van de hulpverlening mag je wel verwachten dat ze in staat is ten behoeve van het kind distantie te houden en de gestructureerde omgeving te bieden die het nodig heeft.'
- Toch klagen veel ouders over hulpverleners die hen niet begrijpen.
'Onder hulpverleners bestaat veel verwarring. Ook zij moeten klassieke patronen en verwachtingen over relatievorming loslaten. Er bestaat in wezen een enorme handelingsverlegenheid. Die uit zich vaak in het almaar doorverwijzen van de ene naar de andere instantie. Dat is funest voor kinderen die al zoveel afwijzing hebben meegemaakt.
'Toch overleven ze, want ze zijn getraind in aanpassing. Maar hele gezinnen blijven ontredderd achter. Daarom moet wat het gezinsleven ze niet kan bieden, overgenomen worden door instellingen. Die moeten op macroniveau voor hechting zorgen: al loop jij twintig keer weg, je komt hier twintig keer terug.'
- Veel ouders zijn murw. Ze hebben al zoveel etiketten op hun kind geplakt zien worden en al zo vaak hun verhaal verteld. Zonder dat ze ermee zijn opgeschoten.
'De hulpverlening moet ophouden met doen, maar leren luisteren. Om te beginnen naar de ouders. Laat hulpverleners het niet-weten professionaliseren, in plaats van te doen of ze een oplossing hebben door op bepaald probleemgedrag een etiket te plakken. Hulpverleners moeten leren erkennen dat zij zich ook vaak onmachtig voelen. En elkaar steunen in zulke gevoelens. Ik ben voor een enorme vertraging van het handelen. Laat men dieper nadenken over al die typeringen van probleemgedrag.'

Foto
	Orthopedagoog D. Broos: 'Niet ieder kind is adoptabel.' FOTO BERT VERHOEFF - DE VOLKSKRANT

