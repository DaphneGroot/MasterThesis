	Genadeloze Rijnders pleegt meesterlijk bedrog
	Zinsbegoocheling van Pierre Corneille door Toneelgroep Amsterdam, regie Gerardjan Rijnders. Gezien 16 oktober 1997 in Stadsschouwburg Amsterdam, daar nog vanavond. Tournee.
Op het eerste gezicht gaat Zinsbegoocheling van Pierre Corneille over een vertroebelde vader-zoon relatie, op het tweede over liefde, trouw en vooral ontrouw en tenslotte ook nog over het theater zelf. Drie lagen in een ogenschijnlijk simpele komedie, zelden werd de illusie van het theater zo te kijk gezet als in dit meeslepende en inderdaad zinsbegoochelende sprookje.
Corneille schreef het stuk in 1639 om het toneel wat meer aanzien te geven. Het theater was een beetje uit de mode, of het werd gedomineerd door classisistische tragedies. Toneelgroep Amsterdam speelt het nu in regie van Gerardjan Rijnders, eveneens in een hartverwarmende poging meer publiek naar de schouwburg te krijgen.
Zinsbegoocheling is een raamvertelling, een toneelstuk binnen een toneelstuk. De as binnen deze constructie wordt gevormd door de tovenaar Alcandre (Sigrid Koetse) en monsieur Pridamant (Jacques Commandeur). Hij is de vader van Clindor (Pierre Bokma) en heeft zijn zoon tien jaar geleden verjaagd. Uit gewetenswroeging gaat hij toch weer op zoek naar zijn zoon en roept de hulp in van Alcandre die met zijn toverstokje de levensloop van de jongen in retrospectief kan laten zien - in afleveringen, als een spannende televisieserie, in een mooie mix van soap en melodrama.
Clindors leven is dramaturgisch dan ook om van te smullen. Hij was zwerver, straatverkoper, charmeur in Parijs, romanschrijver en tenslotte vertrouweling van de hooggeplaatste ijdeltuit Matamore (Hajo Bruins). En altijd is hij met de vrouwtjes in de weer, waarbij zijn liefde voor de mooie Isabelle (Roos Ouwehand) een constante is.
Dat overvolle leven wordt stukje bij beetje aan de vader en aan ons ontvouwd. Als Clindor in een gevecht sterft, doorbreekt de tovenaar de dramatische handeling en legt ons in een amusante monoloog uit dat het allemaal maar theater is, en dat we onze zinnen mooi hebben laten begoochelen.
Regie, vormgevers, techniek en acteurs van Toneelgroep Amsterdam hebben alles ingezet om van Zinsbegoocheling een adembenemend schouwspel te maken. De pracht en praal van de kostuums van Rien Bekkers zijn al breed uitgemeten, maar het decor van Paul Gallis en Jan Klatter is net zo overrompelend. Al dat uiterlijk vertoon heeft ook een dubbele bodem. Door de bomen zie je het materiaal waarvan ze gemaakt zijn, onder de rokken de stellages die al die meters stof moeten torsen. Het theater is hier letterlijk een kijkdoos waarin soms drie toneellijsten achter elkaar worden geplaatst. Het is een meesterlijke vorm van bedrog.
Het is Rijnders gelukt deze overweldigende vorm niet te laten ontaarden in protserigheid of een lege modeshow. Net als in Andromache, Penthesileia en Klaagliederen onderzoekt hij ook hier de grenzen van het klassieke theater en van de retoriek, maar hij doet dat speelser en genadelozer dan ooit. De acteurs spelen als jongleurs met de alexandrijnen, die subliem zijn vertaald door Jules Noyons. Ze bewegen nauwelijks, omdat ze gevangen zijn in hun overdadige kostuums, en halen dus alle levendigheid uit hun tekst. Hajo Bruins doet dat het smakelijkst en maakt van de nuffige Matamore een klassieke pantoffelheld. Ook erg leuk is Joop Admiraal als vader van Isabelle die hij typeert als onvervalste poedernicht. Koetse speelt tovenaar Alcandre met gepaste ironie.
Het liefdespaar Roos Ouwehand/Pierre Bokma is zeer aan elkaar gewaagd en hun spel is van allemaal het meest serieus. Dat moet ook wel, anders had Toneelgroep Amsterdam net zo goed John Lanting kunnen inhuren. Bokma's allure en Ouwehands gedrevenheid geven alle malligheid een juiste tegentoon. Hun dialoog over liefde en overspel levert zelfs een paar diepere gedachten over dit onderwerp op.
Behalve dat Zinsbegoocheling garant staat voor een vermakelijke en superieure toneelavond, geeft de voorstelling ook enig inzicht in de omstandigheden waarin Corneille zijn stuk schreef. Op toneel zette hij de bourgeoisie en adel te kijk, terwijl hij tegelijkertijd betaald werd om dat publiek te vermaken. Hij speelde een slim spel tussen zijn opdrachtgevers, zijn kunstenaarschap en de gunst van het publiek. Gerardjan Rijnders speelt dat spel ook, waarbij zijn eigen kunstenaarschap het gelukkig altijd wint.
Intussen is het opmerkelijk dat Rijnders in n jaar tijd achtereenvolgens Licht, Een soort Hades en Zinsbegoocheling heeft gemaakt - zo uiteenlopend als theater maar kan zijn. Je zou dat grillig kunnen noemen, maar ook veelzijdig. We sluiten ons derhalve graag aan bij wat tovernaar Alcandre over het theater zegt:
'Beklaag u niet, want het toneel vandaag de dag is
Zo hoog ontwikkeld dat het iedereen verrukt
Dat wat in uw tijd met een schuin oog werd bekeken
Is thans de passie van de stedeling met smaak.'
Hein Janssen

Foto
	Toneelgroep Amsterdam met Zinsbegoocheling. FOTO HANS HEUS

