 ING verhoogt emissie Liric AEX II fonds. 
 AMSTERDAM, 26 feb (Reuter) - ING Bank heeft meegedeeld dat zij de emissie van certificaten van haar nieuwe "clickfonds" ING Bank Liric AEX II heeft verhoogd van 250 miljoen tot 325 miljoen gulden nominaal. 
 Dit komt neer op een effectief bedrag van 351 miljoen gulden, aldus ING Bank die zegt door de verhoging 100 procent te kunnen toewijzen op alle inschrijvingen. 
 Gisteren maakte de bank bekend dat beleggers voor ruim 330 miljoen gulden hadden ingeschreven op de emissie van het nieuwe fond. 
 De uitgifteprijs per certificaat van nominaal 100 gulden bedroeg 108 gulden. Na de looptijd van zes jaar krijgt de belegger gegarandeerd 100 gulden per certificaat terug zodat zijn risico beperkt blijft. Bovenop die gegarandeerde terugbetaling krijgt de belegger 100 procent van de procentuele stijging van de AEX in die periode. 
 Eenmaal behaalde koersstijgingen van de AEX worden vastgeclickt op 110, 130 en 160 procent van de stand van de AEX bij aanvang. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
