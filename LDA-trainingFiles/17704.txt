 TOMMEL VERWACHT VERDERE GROEI BOUWPRODUCTIE. 
 DEN HAAG, 14 okt (Reuter) - De gunstige ontwikkeling in de bouwsector zet zich in 1996 en 1997 voort met een productiestijging van respectievelijk twee en 1,5 procent, aldus staatssecretaris Dick Tommel van VROM in de nota "Bouwprognoses 1996-2001" die vandaag naar de Tweede Kamer is gestuurd. 
 In 1995 bleef de stijging van de bouwproductie beperkt tot 1,1 procent door vertragingen bij infrastructuurprojecten. 
 In 1996 en 1997 blijft de woningbouwproductie nagenoeg stabiel en toont de utiliteitsbouw een herstel van respectievelijk een en twee procent, zo verwacht Tommel. 
 De bouwproductie van de grond-, weg-en waterbouwkundige werken (GWW) laat voor deze jaren door de start van een aantal grote infraprojecten een aanmerkelijke groei zien, namelijk van respectievelijk acht en drie procent. 
 Voor de jaren 1998-2001 wordt een stabilisatie van de bouwproductie verwacht. Tegenover een stijgende productie in de GWW-sector en de utiliteitsbouw staat een daling in de woningbouw door een lagere woningbehoefte. Volgens Tommel wordt de sterke productiedaling van vier procent in de woningnieuwbouw (van 98.000 woningen in 1995 tot 64.500 in 2001) getemperd door een stijgende aanneemsom en de stijgende woningverbetering. 
 De GWW is in de periode 1998-2001 de grootste groeisector met een gemiddelde jaarlijkse investeringsgroei van drie procent, aldus Tommel. 
 In de woningbouw blijft de stijging van het productievolume (in guldens) in 1996 beperkt tot een procent (totaal 23,1 miljard gulden), vooral door de opgelopen productieachterstand door het koude winterweer in de eerste maanden van 1996. 
 Voor 1997 wordt een gelijkblijvende woningbouwproductie verwacht. Voor de periode 1998-2001 wordt een sterke daling voorzien van de productie met vier procent per jaar door de dalende behoefte aan nieuwbouwwoningen. 
 De verbetering van woningen toont echter een stijging in deze periode van twee procent per jaar. 
 In de utiliteitsbouw tekent zich na een sterke bouwproductiedaling in 1993-1995 het begin van een herstel af wat volgens Tommel past bij de algemene conjunctuurontwikkeling. 
 In 1996 is de bouwproductiestijging in de utiliteitsbouw bescheiden met een procent maar in 1997 stijgt de productie met 2,5 procent tot 14,9 miljard gulden door het doorzettende herstel van de marktsector. 
 Volgens Tommel zal de periode 1998-2001 een licht positieve ontwikkeling laten zien tot 15,5 miljard gulden in 2001. 
 Tegenover een stijging in de marktsector staat in deze jaren een daling van de budgetsector (overheidsgebouwen, gezondheidszorg, culturele sector). 
 Afgaande op de verleende bouwvergunningen wordt er meer geinvesteerd door de industrie, de handel en de zakelijke dienstverlening. Dit geeft aanwijzingen voor uitbreiding van productiecapaciteit in deze sectoren. 
 De kantorenmarkt wordt verder gesteund door de verminderde overcapaciteit van de beschikbare kantoorruimten. De periode 1998-2001 laat een licht positieve ontwikkeling zien tot 15,5 miljard gulden in 2001, aldus Tommel. 
 De investeringen in grond-weg-en waterbouwkundige werken (GWW) laten voor de komende vijf jaren een sterke stijging zien van 10,6 miljard in 1995 tot ruim 13 miljard guldenin 2001. 
 Deze stijging wordt nagenoeg volledig bepaald door de stijgende overheidsuitgaven voor infrastructuur. Het gaat hierbij met name om grote OV-infrastructuur zoals de Betuwelijn, de Hogesnelheidslijn en metro's. 
 De werkgelegenheid in de bouw steeg in 1995 met 1000 tot 338.000 werknemers. Inclusief de zelfstandigen kwam de totale werkgelegenheid in de sector bouwnijverheid en bouwinstallatiebedrijven op 392.000 personen. 
 Bij de architectenbureaus, die niet tot de sector bouwnijverheid gerekend worden, daalde de werkgelegenheid van 10.700 in 1994 tot 10.500 in 1995. 
 In 1996 en 1997 stijgt het aantal werknemers nog tot 343.000. In latere jaren volgt geleidelijke daling tot 326.000 werknemers in 2001 bij een arbeidsproductiviteitsstijging van een procent per jaar, aldus Tommel. 
 (c) Reuters Limited 1996. 
