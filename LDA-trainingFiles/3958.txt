	Curatoren kiezen vreemd allegaartje
	Tentoonstelling: Un Bel Et. Met o.a. Pipilotti Rist, Bruce Nauman, Mike Kelley, Stanley Brouwn en Ann Veronica Janssens. Tot en met 21 sept. Casino Luxembourg - Forum d'Art Contemporain, Rue Notre Dame 41, Luxembourg. Ma, wo t/m zo 11-18 u, do tot 20 u. Cat. 600 Bfs.
Beeldende kunst is geen popmuziek. En toch heeft de beeldende kunst nog nooit zo sterk op een popgroep geleken als deze zomer. We kunnen met Mike Kelley en Paul McCarthy 'op tournee' naar Kassel, Eindhoven, Luxemburg en Humlebaeck. Bruce Nauman 'treedt op' in Wolfsburg, Luxemburg en Rotterdam. Gerhard Richter in Veneti, Kassel, Luxemburg en nog tal van andere plaatsen. En ook jongere, relatief onbekende kunstenaars laten opeens overal tegelijk van zich horen.
Zo heeft de Chinese kunstenaar Feng Mengbo (1966) zijn niet eens zo bijzondere familiealbum op cd-rom gezet en verschillende edities daarvan naar Europa gestuurd. Mengbo stelt ze op ten minste drie plaatsen tentoon, waaronder de Documenta in Kassel. Eenzelfde tentoonstellingskoorts kenmerkt de Australische Tracey Moffat, het Zwitserse duo Fischli & Weiss, de Brit Douglas Gordon en ook de Zwitserse Pipilotti Rist. Hij vormde twee jaar geleden met een hartverscheurende videoinstallatie het hoogtepunt op de tentoonstelling Wild Walls in het Amsterdamse Stedelijk Museum.
Het feit dat kunstenaars op meerdere plekken tegelijkertijd hun werk tonen zegt niets over de kwaliteit van hun werk. Wel zegt het iets over de originaliteit en de durf van de samenstellers van de tentoonstellingen. En het roept de vraag op of deze kunstenaars naast het voortdurende heen-en-weer-gereis nog tijd overhouden om kunst te maken.
Een frappant voorbeeld daarvan gaf Mike Kelley ruim een maand geleden. De Amerikaan bekende bij de opening van een overzichtstentoonstelling van zijn werk in Eindhoven al een jaar nauwelijks meer aan 'echt' werk toe te komen. Zijn dagen, weken, maanden worden opgeslokt door administratieve sores, het opstellen van bruikleencontracten en het begeleiden en installeren van kunstwerken op tentoonstellingsplaatsen over de hele wereld.
Waarom hij nog meedoet aan het circus kon hij niet verklaren. Maar n ding was zeker: al lijkt het tourneebestaan nog zo aantrekkelijk voor de kunstenaars en de pers, voor de kunst is het de dood in de pot.
In het vroegere casino van Luxemburg, het Forum d'Art Contemporain, is op dit moment een tentoonstelling ingericht met tal van 'oude bekenden', hoe jong ze ook zijn. Dertig kunstenaars kozen de drie curatoren Enrico Lunghi, Eric Brunier en Michel Assenmaker voor Un Bel Et. Onder die dertig bevinden zich Bruce Nauman, Mike Kelley met, soms, Paul McCarthy, Gerhard Richter, Dan Graham, Feng Mengbo, Pipilotti Rist, Andy Warhol, Piero Manzoni, Fischli & Weiss, Richard Prince, Robert Wagner en Ann Veroncia Janssens.
Het is een merkwaardig allegaartje dat de drie curatoren uit Luxemburg, Parijs en Brussel hebben samengebracht. Maar dat is ook het doel van deze tentoonstelling, als we de drie in hun beknopte catalogusteksten mogen geloven. Men besloot een expositie te maken zonder thema, rangordening of perspectief; een expositie met een 'minimum aan discours' - bedoeld als antipode waarschijnlijk van de Documenta in Kassel. Het moest een expositie worden waar de nadruk ligt op de 'onontkoombare, subjectieve kracht van de verschillende kunstwerken'. Al die 'subjecten' bij elkaar moesten mt en tgen elkaar een 'chaos' scheppen, die de 'de rauwe relaties in het huidige, dagelijkse leven weerspiegelde'.
Geen woorden zijn minder van toepassing op de tentoonstelling in het Forum als 'rauw' en 'chaotisch'. In het monumentale Casino zijn modernistische, hagelwitte kubussen geplaatst die de kunstwerken van steeds drie kunstenaars als tempels omhullen. Niets leidt hier af van waar het werkelijk om gaat: de kunst.
De tentoonstelling begint niet vrolijk, maar wel sensationeel, met een morbide, ruimtevullende installatie van Pascale Wiedemann. De Zwitserse toont tientallen, tot op het metalen skelet ontlede, opwindbare speelgoedbeesten. De restanten van wat eens geliefkoosde kippen, honden, nijlpaarden en andere automatische dieren waren, hippen hier doelloos rond, met hun koppen tegen de muur beukend, rondjes draaiend om hun as, tegen elkaar opbotsend - net zolang tot hun mechaniek het opgeeft. Wiedemann is erin geslaagd de ark van Noach te verbouwen tot een narrenschip, met bewoners die zowel compassie als de lachlust opwekken. Haar werk stelt Warhols gezeefdrukte bloemen, aan de muur in dezelfde ruimte, in de schaduw.
'Rauwe relaties', zoals de tentoonstellingmakers willen, gaan de kunstwerken in deze eerste zaal niet met elkaar aan. Hetzelfde geldt voor de andere zalen. De chair-events met brood en pumps van installatiekunstenaar George Brecht konden eind jaren zestig nog wel bewondering oogsten, maar doen nu hooguit gedateerd aan. De events worden gecombineerd met het monochrome Ivoire par Corona et Ripolin van Bertrand Lavier en de larmoyant-kleurige video-stills van Pipilotti Rist. Je wandelt als bezoeker langs al die stijlbreuken, en in die zin zijn de kunstwerken inderdaad 'subjecten' - op zichzelf staand. Maar zijn ze daarmee ook onontkoombaar? Beslist niet.
Lucette ter Borg

Foto
	Videostills uit 'Heidi' (1992) van Mike Kelley en Paul McCarthy. Pascale Wiedemann 'Dierenwereld (1992).

