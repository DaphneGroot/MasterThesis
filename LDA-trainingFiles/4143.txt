	Kip van Dumas: aan een touwtje
	'Er is in Napels iets dat u te allen tijde het eten van een lekker gebraden kippetje zal beletten, namelijk uw kok.' In Le Petit Journal, een nieuwe Parijse krant - oplage ruim een miljoen - die op 1 december 1863 feestelijk het licht ziet, trekt Alexandre Dumas (pre) even stevig van leer. Het dagblad drukt in afleveringen drie brieven af van de beroemde schrijver van De drie musketiers. Dumas richt zich tot Eugenio Torelli, een Italiaanse vriend in Napels, een stad waar hij zelf een paar jaar heeft gewoond. De jonge uitgeverij Aristos heeft zijn teksten gebundeld: Culinaire brieven aan een zogenaamde smulpaap ( 14,90).
Dumas legt uit waarom hij liever kip eet die aan een touwtje is gebraden dan kip van het spit. Eerst moet hij de harde waarheid kwijt: in Itali, vooral in Napels, heeft niemand er ook maar de flauwste notie van hoe gebraden kip moet smaken. Volgt een vertoog over wat er nog meer mis is. Die luie, ongenteresseerde koks doen maar wat. Om het plukken te vergemakkelijken laten ze een kip weken in kokend water, waardoor hij voortijdig halfgaar wordt. Zo'n kok spoelt na het plukken het binnenste grondig schoon. Ook daar gruwt Dumas van: 'Niet alleen berooft hij de buitenkant van zijn smaak, ook de binnenkant moet eraan geloven.' Sterker: onder Ferdinand I, en zelfs nog onder Ferdinand II, zijn mensen voor minder tot de galeien veroordeeld.
Na de krachtige aanbeveling koks te leren hun handen te wassen in plaats van de kip, volgt de instructie de lever apart te houden. 'U laat de kop van uw kip terugstoppen in het leeggehaalde lijfje door de opening die is gemaakt om eruit te halen wat in Picardische keukentermen gaviot wordt genoemd.' Waarna de opening wordt dichtgenaaid.
Ook Franse koks krijgen nu een veeg uit de pan. 'In plaats van de kip tegen het spit te binden, steken zij dat door het lijfje: verticaal, dat zijn de tweederangs koks, of overdwars, dat zijn de derderangs koks, de prutsers' Immers: zo ontstaan twee of zelfs v¡er openingen waardoor 'ze haar sap verliest'. De kip van Dumas wordt gevuld met het levertje en een mengsel van ui, gezouten boter, peper en kruiden, waarna het dier aan de poten wordt opgehangen aan een touwtje 'dat aan een spijker is bevestigd (. . .); dat alles voor een flink houtvuur en boven een vetvanger'.
Tien jaar later verscheen - postuum - Dumas' Le Grand Dictionnaire de Cuisine, waarin hij keurig het braadspit beschrijft, maar de techniek met het touwtje niet eens aanstipt. De Bijenkorf gaf in 1987 een vertaling uit: De kookkunst van Alexandre Dumas. Er staan 'gewone' recepten en zakelijke mededelingen in, afgewisseld door curieuze lemma's en aanwijzingen, bijvoorbeeld hoe je olifantspoot bereidt.
Over 'hond': 'Verschillende volkeren uit Azi, Afrika en Amerika. De negers vinden het zelfs lekkerder dan vlees van andere dieren en beschouwen gebraden hond als het heerlijkste van het heerlijkste.' Gewoon van het spit kennelijk. (Het kan, afgezien van het touwtje, op nog andere manieren. De Britse foodie Paul Levy zette ooit boven een verslagje van zijn Aziatische bevindingen met hond: 'Wokking The Dog'.)
Adriaan de Boer

