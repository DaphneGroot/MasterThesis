 THUISMARKT BLIJFT CRUCIAAL VOOR STAD ROTTERDAM. 
 Door Wendy Braanker ROTTERDAM, 21 aug (Reuter) - Verzekeraar Stad Rotterdam Anno 1720 blijft zich concentreren op de Nederlandse markt waar het concern 98 procent van de omzet binnen haalt. 
 "We zijn niet van plan om onze activiteiten buiten Nederland op te voeren," zei de voorzitter van de raad van bestuur Carlo de Swart in een interview. 
 Verzekeraar Stad Rotterdam is buiten Nederland actief in Belgie, Luxemburg en op de Nederlandse Antillen. 
 "We concentreren ons op de Nederlandse markt," aldus de bestuursvoorzitter. 
 Volgens De Swart vergen het van het begin af opbouwen van buitenlandse activiteiten veel aandacht en zijn de buitenlandse markten waar het bedrijf actief is ook enigszins verzadigd. 
 "Toch zijn we niet teleurgesteld in de omzet. Het buitenlandbedrijf is al met al leuk gegroeid, ook al zijn het eigenlijk nog steeds startende ondernemingen," zei hij om er aan toe te voegen dat het bedrijf een x-aantal jaren verder zal zijn voordat het daar een leuke winst zal generen. 
 "De winst (in het buitenland) is marginaal," zei hij. 
 Stad Rotterdam is sinds 1987 operationeel in Belgie. Luxemburg en de Antillen volgden later. 
 Volgens de bestuursvoorzitter bestaat er niet zoiets als een kritieke omvang voor het buitenlandbedrijf van de verzekeraar. "Al is de kostenquote hoger als een bedrijf klein is," zei hij. 
 Vorige week maakte Stad Rotterdam bekend dat het in de eerste zes maanden van 1996 een 13,3 procent hogere netto winst heeft behaald van ruim 62 miljoen gulden. 
 De totale groepsomzet groeide in de eerste helft van 1996 met 13,7 procent tot twee miljard gulden. 
 - redactie Amsterdam +020 - 504 5000 fax +020 - 504 5040. 
 (c) Reuters Limited 1996. 
