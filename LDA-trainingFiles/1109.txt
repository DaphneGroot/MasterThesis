	VS veroordelen Duitse 'treitercampagne' tegen Scientology-kerk
	Van onze correspondent
Oscar Garschagen

WASHINGTON
Het Amerikaanse ministerie van Buitenlandse Zaken veroordeelt 'de campagne van getreiter en intimidatie' die in Duitsland wordt gevoerd tegen de Scientology-kerk, een Californische sekte met enkele miljoenen leden. Maar Washington heeft ook begrip voor de boosheid van de Duitsers over de 'schandalige' advertentiecampagne van de Scientologen tegen de Duitse overheden.
In het jaarlijkse rapport over de mensenrechten in de wereld oefent het ministerie niet alleen kritiek uit, maar roept het ook de Duitse regering op de vrijheid van religie te respecteren. Vooruitlopend op de publicatie van dit rapport, waarvan de strekking werd onthuld door The Washington Post, hebben Amerikaanse diplomaten er bij de Duitse regering op aangedrongen 'geen mensen te vervolgen wegens hun verkeerde denkbeelden'.
Een woordvoerder van de Duitse ambassade heeft al laten weten dat het rapport geen enkele invloed zal hebben op de wijze waarop de Scientologen in Duitsland worden behandeld. In de staten Beieren en Baden-Wurttemberg wordt gediscussieerd over wettelijke maatregelen om de Scientology-sekte te verbieden. De federale regering in Bonn heeft geen jurdische stappen ondernomen tegen de 'kerk', die hoofdkwartier houdt in Hollywood.
Nicolas Burns, de woordvoerder van Buitenlandse Zaken, benadrukte gisteren opnieuw dat het de Amerikaanse regering uitsluitend te doen is om het principe van de vrijheid van godsdienst. 'Dit betekent niet dat wij de terroristische tactieken van de Scientologen tegen de Duitse regering onderschrijven', aldus Burns. Hij noemde de open brief van Amerikaanse Scientologen, die was ondertekend door Gore Vidal, Dustin Hoffman, Mario Puzo, Oliver Stone, Larry King en anderen 'bespottelijk' en 'schandalig'. In die open brief wordt het Duitse beleid tegen de sekte met zijn science-fiction-religie vergeleken met de holocaust.
Het ministerie heeft de sekte geadviseerd deze advertentie niet meer te plaatsen. Volgens Burns deelt de Amerikaanse regering de boosheid van de Duitsers, die hun regering vergeleken zien worden met de nazi's. Burns werd gisteren bijgevallen door joodse organisaties, waaronder de Anti-Defamation League of B'nai Birth. Nationaal directeur Abraham Foxman noemde de vergelijking tussen de wijze waarop de Scientologen in sommige delen van Duitsland worden behandeld en de Holocaust misplaatst en historisch totaal onjuist.
Het tumult over de Scientology-sekte heeft overigens geen enkele invloed op de Duits-Amerikaanse relaties. In jurdische en fiscale zin wordt de sekte van wijlen L. Ron Hubbard sinds enkele jaren behandeld als een religieuze en charitatieve organisatie. De sekte heeft decennia lang moeten procederen om deze status te verwerven. Sekteleden zeggen in de VS over ruim zes miljoen leden te beschikken, maar volgens uitgetreden Scientologen is dat getal sterk overtrokken.
Over het algemeen neemt de Amerikaanse overheid ten aanzien van sektes, maar ook van milities een tolerantere en meer ontspannen houding aan dan Europese landen. De Amerikaanse overheid, aldus Burns, houdt zich tradtioneel op wat grotere afstand van de persoonlijke en religieuze beleveningswereld van de bevolking dan in Europa soms het geval is.
Overigens wordt in de VS niet goed begrepen waarom sommige Duitsers zich druk maken over de in de VS geflopte en afgekraakte film Mission Impossible met Scientoloog Tom Cruise in de hoofdrol.

