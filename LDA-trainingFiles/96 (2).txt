Biologie.
Animalia - Oeros ("Bos primigenius taurus")
Fungi - Gewone morielje ("Morchella esculenta")
Bacteria - "Gemmatimonas aurantiaca" (< 1 µm)
Biologie (uit het Grieks:, "bíos" "leven" en, "lógos" "leer") is de leer van levende wezens, levensvormen en levensverschijnselen. Biologie wordt gerekend tot de exacte wetenschappen.
De term biologie is afgeleid van de twee Oudgriekse woorden ("bíos") en ("lógos"). "Bíos" betekent "het leven" of "de bewoonde wereld". "Lógos" is de "rede", de "ratio" of "wetenschap". Het woord "biologie" zou voor het eerst gebruikt zijn door de Duitsers Karl Friedrich Burdach, fysioloog en anatoom in 1800 en Gottfried Treviranus, arts en wetenschapper in 1802; en, eveneens in 1802, door de Fransman Jean-Baptiste de Lamarck in zijn werk "Hydrogéologie". Lamarck is van de drie het bekendst gebleven, aangezien hij beschouwd wordt als de eerste evolutiebioloog en omdat na hem het lamarckisme ontstaan is.
Omgrenzing biologie.
Biologie is een natuurwetenschap die zich bezighoudt met de studie van het leven en levende organismen, met inbegrip van hun structuur, mechanisme, functie, groei, oorsprong, evolutie, verspreiding en taxonomie.
Hoewel volgens deze omschrijvingen de virussen niet tot het leven gerekend worden, wordt de virologie toch als onderdeel van de biologie beschouwd.
Geschiedenis van de biologie.
De wetenschap van de biologie ontstonden uit tradities uit de geneeskunde en natuurlijke historie die teruggingen tot het oude Griekenland (de filosoof Aristoteles) en het oude Rome (de arts Galenus)
De biologie werd verder ontwikkeld in de middeleeuwen door Moslim geneeskundigen en geleerden zoals al-Jahiz, Avicenna, Avenzoar, Ibn al-Nafis.
In de periode van de Europese Renaissance tot Vroegmoderne Tijd raakte men beïnvloed door het empirisme, waarin gesteld wordt dat kennis uit de ervaring voortkomt. Natuuronderzoekers gingen zich toeleggen op waarnemingen in het veld, experimenteren op en ontleding van organismen met geleerden en geneeskundigen als Vesalius, Harvey, Linnaeus, Buffon waardoor de biologische kennis snel toenam.
In de vroege 17e eeuw begonnen de resultaten van de technische ontwikkelingen in de microscopie zichtbaar te worden met onderzoekers als Robert Hooke, van Leeuwenhoek en Jan Swammerdam.
In de 18e en 19e eeuw specialiseerden de onderzoekers zich meer, zoals in de botanie en de zoölogie. Bekende wetenschappers uit deze periode zijn onder andere Lavoisier, Alexander von Humboldt, Charles Darwin, Mendel, die mede de basis legden voor biogeografie, evolutiebiologie, ecologie, genetica, celbiologie, bacteriologie, morfologie, embryologie en ethologie.
Grondslagen.
Tot ver in de 19e eeuw was biologie voornamelijk bekend als natuurlijke historie, botanie en zoölogie, alle overwegend beschrijvende wetenschappen, die zich vooral bezighielden met de vorm (anatomie) en de classificatie van soorten (taxonomie). Daarna kwam er steeds meer aandacht voor het functioneren van organismen, de fysiologie, en voor experimentele methoden.
In de vroege 20e eeuw is de herontdekking van het werk van Mendel, later volgt het baanbrekende werk aan de structuur van het DNA door Crick en Watson. Het werd duidelijk dat DNA de belangrijkste chemische drager van erfelijke informatie is in alle bekende organismen en dat de genetische code voor alle organismen vrijwel identiek is.
Biologie is in de afgelopen eeuw een zelfstandige wetenschap geworden, met eigen instituten en opleidingen. De grenzen met aanpalende vakgebieden vervagen echter op dit moment. Veel onderzoeks- en onderwijsprogramma's omvatten medische vraagstukken, biochemie, biofysica, biomathematica, bioinformatica en milieuwetenschappen. Er zijn dus grensgebieden met andere vakken zoals chemie, fysica, geologie, geografie, medicijnen, wiskunde, informatica en psychologie.
Deelgebieden.
De biologie kan op verschillende manieren in deelgebieden worden onderverdeeld.
Bijzondere biologie.
Bijzondere biologie is een wat oudere term voor de biologische vakgebieden die betrekking hebben op de systematiek van de soorten van bepaalde taxonomische groepen.
