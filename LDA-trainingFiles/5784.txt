Dave Brubeck.
De Kennedy Center honorees van 2009 samen met Michelle en Barack Obama. Brubeck is de derde van links.
David Warren (Dave) Brubeck (Concord (Californië), 6 december 1920 – Norwalk (Connecticut), 5 december 2012) was een Amerikaans jazzpianist en -componist. Zijn bekendste groep is het Dave Brubeck Quartet geweest, met saxofonist Paul Desmond (1924–1977). Brubeck experimenteerde met ongebruikelijke maatsoorten in de jazz. Zijn bekendste opname, "Take Five" uit 1959, een compositie van Paul Desmond, maakt bijvoorbeeld gebruik van de 4-maat.
Biografie.
Brubeck studeerde eerst aan de University of the Pacific en studeerde daarna compositie bij Darius Milhaud aan het Mills College in Benicia (Californië). Zijn bekendste groep was het "Dave Brubeck Quartet", dat in 1951 werd opgericht met saxofonist Paul Desmond (1924-1977), bassist Ron Crotty (1929) en drummer Lloyd Davis.
Brubeck experimenteerde met ongebruikelijke maatsoorten in de jazz. Zijn bekendste opname is "Take Five" (1959), een compositie van Paul Desmond in 5/4-maat. Zijn op een na bekendste nummer is "Unsquare Dance" (1961), in 7/4-maat geschreven. Een ander bekend nummer is "Blue Rondo à la Turk".
Het album "Time Out" (1959) van het Dave Brubeck Quartet, met bassist Eugene Wright (1923) en drummer Joe Morello (1928-2011), was het eerste jazzalbum waarvan meer dan een miljoen exemplaren werden verkocht.
Brubeck begreep al vroeg in zijn carrière dat hij een ander soort jazz moest creëren om zich te kunnen onderscheiden van de uitvinders van deze muziek. Door onder andere gebruik te maken van Europese maatsoorten en zijn daarop gebaseerde eigenzinnige composities, ontwikkelde hij een eigen jazzconcept.
Behalve vanwege hun eigen geluid was het Dave Brubeck Quartet ook baanbrekend door zijn multiraciale samenstelling. Hierdoor werd het Brubeck in heel wat clubs in de Verenigde Staten niet toegestaan te spelen en vroegen tv-zenders voor opnames van optredens om de zwarte bassist Eugene Wright buiten beeld op te stellen, iets wat Brubeck altijd weigerde.
In 2009 werd hij gekozen als één van de Kennedy Center Honors. Hij overleed uiteindelijk één dag vóór zijn 92e verjaardag.
