	Vermogen Robeco in 1996 met 13 procent gegroeid
	Van onze verslaggeefster
AMSTERDAM
De beleggingsgroep Robeco heeft een topjaar achter de rug. Mede door de explosieve ontwikkelingen op de financiële markten groeide het beheerde vermogen in 1996 met 13 procent tot 81,5 miljard gulden. Over 1997 is Robeco iets minder positief: de beleggingsresultaten zullen, zeker op de aandelenmarkten, achter blijven bij die van vorig jaar.
Door een combinatie van gematigde economische groei, lagere rente en beperkte inflatie behaalden alle fondsen positieve resultaten. De uitschieter was het RG America Fund met een belastingvrij rendement van 40,4 procent.
De obligatiefondsen behaalden de minst spectaculaire resultaten met een daling van het beheerde vermogen van 18,6 miljard naar 15,2 miljard gulden. Dit jaar zouden de obligatiemarkten betere resultaten kunnen geven. De inflatievooruitzichten zijn goed en de reële rentes, de marktrentes minus de inflatie, blijven aan de hoge kant.
Het herstel op de vastgoedmarkten zal volgens Robeco doorgaan. Dit voortgaande herstel en de omvangrijke recente aankopen zullen bij gelijke valutakoersen bij Rodamco het komend jaar naar verwachting leiden tot een stijging van de winst per aandeel van ten minste 10 procent.

