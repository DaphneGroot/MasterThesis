	Strindbergs Pelikaan is vooral proeve van acteren
	De Pelikaan van August Strindberg. Regie Filip Fokkens. In Toneelschuur Haarlem, 8 mei. Daar nog t/m 17 mei.
De chaise longue bestaat uit een stuk vergeeld polyester met een paar kale kussens erop Het bureau van de dode vader is opgebouwd uit drie kartonnen dozen en de schommelstoel is een verroest tuinmeubel. De Haarlemse kunstenaar Piet Zwaanswijk heeft zich echt uitgeleefd in het decor van Strindbergs toneelstuk De Pelikaan: als dit geen onttakeling moet voorstellen!
Zo'n toneelbeeld is behalve overduidelijk ook gevaarlijk. Want alles wat hier verder nog zal gebeuren, staat ten dienste van die onttakeling. Het komt nooit meer goed met de personages die in dit huis zullen rondlopen - dat weet je als de voorstelling begint, dat weet je nog beter als zij vijf kwartier later is afgelopen.
De Pelikaan is een van Strindbergs zogeheten kamerspelen, korte stukken waarin hij in rap tempo en met enigszins moralistische ondertoon zijn beklagenswaardige personages ten onder laat gaan. De moeder in De Pelikaan verandert in die korte tijd van slachtoffer in dader. Aanvankelijk lijkt zij de ongelukkige weduwe die na de dood van haar tirannieke echtgenoot berooid met haar twee jongvolwassen kinderen achterblijft. In dit huis brandt geen kachel, en er staat elke dag karnemelksepap op het menu.
Het drama ontrolt zich nadat in het bureau een briefje wordt gevonden, waarop de vader aan zijn zoon schrijft hoe gruwelijk zijn leven was. De moeder heeft hem met haar heksenstreken de dood ingedreven. Ze heeft het bovendien aangelegd met haar schoonzoon en zichzelf verrijkt ten koste van haar kinderen, die onvolgroeide bleekscheten zijn gebleven.
Filip Fokkens, twee jaar geleden afgestudeerd aan de Regie Opleiding in Amsterdam, regisseert deze Toneelschuur-productie met een duidelijke voorkeur voor de twee getroubleerde kinderen. Ineke Veenhoven, tot voor kort de ideale Beatrix in Emily van Toetssteen, speelt de moeder. Ze draagt een te korte rok, heeft een begrijpende glimlach om gek van te worden en blijft opvallend timide. De zoon (een robuuste Vincent Croiset) en de dochter (een mooi geknakte Lies Visschedijk) zijn de stumperds naar wie alle sympathie uitgaat. Schoonzoon Axel (Bart de Vries) is een charmante gladjanus en brengt als enige een beetje oprechte slechtheid en ironie in deze ongebreidelde ellende.
In dit afval-decor en met die slachtoffer-speelstijl van Croiset en Visschedijk is van een spannend dramatisch verloop nauwelijks sprake. Waar maken die koters zich eigenlijk druk om? - dat is het enige dat je je afvraagt. Deze Pelikaan is meer een proeve van acteren, en dus een ideale afstudeervoorstelling dan een originele visie op Strindberg.
Alleen aan het slot wordt Fokkens even eigenzinnig. Als het huis in de fik staat en moeder het raam uitspringt, laat hij zoonlief dat hele vermaledijde decor in een grandioze woede-uitbarsting aan de kant schuiven. H, h, eindelijk laat die jongen zien dat-ie kloten heeft.

