	Satellietschotel op een golfplaten dak Jan Banning volgt repatriatie oom Edu en tante Fien naar Ambon
	OOM EDU EN tante Fien Maitor woonden veertig jaar in Nederland toen ze terugkeerden naar hun geboortegrond, naar Ambon. Ze hebben er nu een prachtig huis, met een terras dat uitzicht biedt op de omliggende heuvels, die 's ochtends in nevel zijn gehuld. Ze hebben er personeel, familieleden die helpen in de huishouding en koken. En een schotelantenne op het dak, zodat oom Edu het Europese voetbal kan blijven volgen, net als toen hij en Fien nog met de kinderen in Venray woonden.
Jaarlijks besluiten zo'n vijftig Ambonese Nederlanders hun levensavond door te brengen in hun land van oorsprong. Geholpen door gunstige fiscale regelingen en terugkeerpremies van de Nederlandse overheid, kunnen ze in Indonesi leven in relatieve weelde: gemiddeld onderhoudt iedere repatriant er vier familieleden.
De Nederlands-Indische fotograaf Jan Banning (1954, Almelo) maakte een sober, ontroerend beeldverslag van de Pulang (Moluks voor repatriatie) van Edu en Fien Maitor: Pulang, terug naar Maluku. We worden deelgenoot van de belevenissen van de familie Maitor, van de voorbereidingen op hun vertrek in Venray, tot hun inburgering in de buitenwijk van Ambon-Stad.
Banning, die eerder als fotograaf bekendheid verwierf met een prachtige fotoreportage uit Vietnam (Vietnam Doi Moi, 1993), mengt in Pulang de intimiteit van het familie-album met de distantie van de registrerende verslaggever. Waar de snapshots van het familiealbum meestal alleen de hoogtepunten van het gezinsleven laten zien, toont Banning ons in ruim zestig zwart-witfoto's ook de minder vrolijke en treurige momenten in het leven van de Maitors. Van de zieke oom Edu, die al jaren in de WAO zit en in Venray voor de televisie de spierpijn zit te verbijten. Van het afscheid van huilende familieleden, collega's en vrienden. Van de eerste bureaucratische belevenissen bij aankomst in Indonesi.
Banning begint zijn verslag bij het alledaagse leven van de Maitors in Nederland. Het typisch Hollandse woonhuis, met fietsen voor de deur en de keuken met witte formicakastjes. Een oud-Hollandse klok aan de muur in de woonkamer, naast een Indonesische afbeelding van vechtende draken. We zien oom Edu in het Moluks Centrum. Hij spreekt slecht Nederlands en is daarom voor zijn sociale contacten voornamelijk aangewezen op andere Molukkers.
Dan treffen oom Edu en tante Fien de voorbereidingen voor het vertrek. Er moet een fax worden aangeschaft, zodat er straks makkelijk en goedkoop kan worden gecommuniceerd met de achterblijvende familie in Nederland. Fien, productiemedewerker bij het verpakkingsbedrijf Nelipak, omhelst haar collega's voor de laatste keer, en zwaait naar ze terwijl ze het bedrijf verlaat, een afscheidscadeautje aan het hart geklemd.
Na het inpakken van de huisraad volgt het onvermijdelijk hartverscheurende vertrek vanaf Schiphol. De gezichten van de vrienden en familieleden die oom Edu en tante Fien komen uitzwaaien, tonen alle emoties die bovenkomen bij zo'n keerpunt in een gezinsleven. Ze zwaaien uitbundig, om hun ontroering te beteugelen. En een oudere Molukse vrouw zie je verdrietig denken: dit afscheid is definitief.
Op Ambon gaan er vele uren verloren aan de registratie van oom Edu en tante Fien bij de Sospol (Sociale Politie) en de afdeling Repatriasi. En dan, na een paar foto's waar de lamlendige traagheid van de ambtenarij vanaf druipt, kunnen we met de Maitors hun nieuwe woonwijk Karang Panjang gaan verkennen. Er groeien palmbomen en reusachtige vetplanten. Oom Edu en tante Fien maken een wandelingetje over het smalle pad dat tussen de huizen door kronkelt, en bezoeken de markt met tropische vruchten. Wat onwennig ondergaat Fien de tropische regenbui die over Ambon-Stad wordt uitgestort.
In hun oude, en toch nieuwe omgeving klampen de Maitors zich vast aan de vertrouwdheid van het bekende. Fien baadt zich bijna letterlijk in de kleding die ze in het vliegtuig heeft meegenomen; de slaapkamer ligt er mee bezaaid. Edu probeert met zijn nieuwe fax het contact met Nederland te herstellen en laat voor de ontvangst van de Europese televisie een reusachtige schotelantenne installeren op het dak van zijn huis.
Gaandeweg gaan ze zich meer thuisvoelen op Ambon. Edu maakt met familieleden een vrolijk boottochtje. Fien speelt mee met de buurtbingo op straat. Soms gaan ze met een neefje of nichtje naar het strand. Fien is, met haar Nederlandse achtergrond, een van de weinige vrouwen die het waagt niet geheel gekleed, maar slechts in bikini te water te gaan. Edu drijft languit en ontspannen in de heldere lauwe zee - de spierpijn vergeten.
Banning besluit zijn beeldverslag met een foto van Fien die vanaf haar terras ernstig uitkijkt over haar wijk. Het is een voor Nederlandse begrippen rommelig allegaartje van golfplaten daken, telefoondraden en antennes. Het paradijs hebben de Maitors misschien niet gevonden, maar ze hebben wel een flinke stap in de goede richting gezet.
Pulang gaat het niveau van het particuliere plaatjesalbum verre te boven, omdat van Bannings foto's een bevrijdende werking uitgaat. Voor zijn lens groeien twee kwetsbare ouderen uit tot kleine helden die hun leven een nieuwe, avontuurlijke wending geven. In die zin kunnen zij iedereen tot voorbeeld strekken.
Jan Banning: Pulang. Terug naar Maluku. Focus Publishing. Met tekst (in Nederlands en Moluks Maleis) van Matt Dings.  45,-.

Foto
	Edu en Fien Maitor aan het strand van Liang. Op de achtergrond het eiland Ceram. De laatste werkdag van Fien in Venray.

