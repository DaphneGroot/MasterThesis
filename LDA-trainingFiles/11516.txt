Parasitoïde.
Rups van klein koolwitje op boerenkool met sluipwesp uit het geslacht "Apantheles" (Familie Braconidae)
Parasitoïden zijn organismen die op een gastheer moeten leven voor hun ontwikkeling en die gastheer uiteindelijk doden. Sommige sluipwespen leggen bijvoorbeeld hun eieren in de eieren, larven of imagines van andere insecten, waarna de larve van de sluipwesp zijn gastheer langzaam levend opeet.
Het criterium dat een parasiet onderscheidt van een parasitoïde is dat de gastheer bij een parasitoïde uiteindelijk aan de interactie doodgaat en bij de parasiet niet.
We onderscheiden "ectoparasitoïden" die op hun gastheer leven,en "endoparasitoïden" die in hun gastheer leven.
De meeste parasitoïde insecten behoren tot de gewone sluipwespen of de sluipvliegen.
Een parasitoïde onderscheidt zich van een predator doordat de parasitoïde hooguit één enkele gastheer doodt, de predator moet er vele doden om te overleven. Sommige parasitoïden ontwikkelen zich zelfs met meerdere tegelijk in één enkele gastheer. Juist door deze eigenschap kunnen ze in de gewasbescherming bijzonder nuttig zijn: ze kunnen zich namelijk vaak nog handhaven als de bevolkingsdichtheid van de plaag zo laag is dat deze beneden de grens ligt waarbij economische schade wordt veroorzaakt.
De term 'parasitoïde' is in 1913 geïntroduceerd door de Finse bioloog Odo Reuter.
