Brecht (België).
Kasteel Neut en park, heden in gebruik als gemeentehuis
Brecht is een plaats en gemeente in de Belgische provincie Antwerpen. De Kempense gemeente telt ongeveer 28.000 inwoners waarvan ruwweg 5000 in Brecht zelf wonen, de rest is verdeeld over de dorpen Sint-Lenaarts, Sint-Job-in-'t-Goor en Overbroek.
Het dorp Brecht ligt aan het Kempisch kanaal en is de hoofdplaats van het kieskanton Brecht en is gelegen in het gerechtelijk kanton Brasschaat.
Toponymie.
De eerste vermelding van de naam Brecht werd teruggevonden in een akte afkomstig van de abdij van Postel uit het jaar 1173. In deze akte komt de naam ‘Berta de Brecte’ voor. Ze handelt over het feit dat als zij in het klooster van Eeuwen wilde binnentreden, haar goederen in Bladel schonk aan den prelaat van Tongerloo. Vanaf deze datum komt in verschillende documenten zowel de vermelding ‘Brechte’ als ‘Brecht’ voor.
Over de betekenis van de naam is er nog geen eenduidigheid. Misschien zou Brecht afkomstig zijn van ‘brec’, ‘braec’ of ‘brakti’, dat braakland of omgehakt bos betekent. Maar ‘brakti’ kan ook ‘breken’ betekenen, wat kan duiden op een breking van het reliëf, met andere woorden bijvoorbeeld een heuvel of hoogte. Naast deze twee mogelijkheden kan ‘Brecht’ ook van een persoonsnaam afkomstig zijn en ‘machtig man’ betekenen.
Prehistorie.
Archeologische vondsten tonen aan dat het grondgebied van Brecht al bewoond was vanaf het paleolithicum (oude steentijd). Daaropvolgend werden er ook sporen aangetroffen uit het mesolithicum (middensteentijd) en het neolithicum (nieuwe steentijd). Deze bewoning kende een continuïteit in de metaaltijden. Archeologische sites uit de bronstijd en de ijzertijd hebben onder andere verschillende urnen, brandgraven en paalsporen (van gebouwen) aan het licht gebracht.
Romeinse periode.
Bij de opgravingen voor de aanleg van de hogesnelheidslijn naar Nederland zijn relicten uit de Romeinse periode gevonden. Een Romeinse munt, glazen scherven, een zilveren ring en bodemsporen tonen aan dat er ook in deze periode mensen leefden op Brechts grondgebied.
Middeleeuwen.
Ook de aanwezigheid van menselijke bewoning in de middeleeuwen wordt door archeologische opgravingen bevestigd. Een Merovingisch muntstuk, verschillende soorten aardewerk, urnen en bodemsporen van onder andere crematiegraven, waterputten en gebouwen staven deze uitspraak. Ook de betekenissen van enkele namen kunnen wijzen op Frankische (zoals Marum en Hunsel) en Karolingische (zoals Houthoven en Varenbrake) aanwezigheid.
Uit documenten van de volle en de late middeleeuwen blijkt duidelijk dat Brecht in twee delen was opgesplitst. De splitsing zou dateren van voor de 13de eeuw. Het ene deel kwam in handen van de heren van Bergen-op-Zoom en het andere gedeelte kwam onder Hoogstraten. Brecht had dus twee heren met elk hun eigen schout. De zeven schepenen namen de beslissingen, de schout zorgde voor de uitvoering. Elke heer koos drie schepenen, een zevende werd gemeenschappelijk gekozen.
De bebouwing rond de Plaetse begon in de eerste helft van de 15de eeuw. Het verkrijgen van het voorrecht om een weekmarkt te houden in 1446 zal hierin zeker een rol hebben gespeeld.
Nieuwe en Nieuwste Tijd.
De 16de eeuw was een bloeiende eeuw voor Brecht. Zo was er onder andere de stichting van de Latijnse school door Johannes Custos in 1515. De bekendste Brechtse humanisten waren Gabriel Mudaeus, Jan van der Noot en Leonardus Lessius. Op het einde van de 16de eeuw trokken Spaanse troepen al plunderend door Brecht en omliggende gemeenten. De bloeiende periode kende een einde. Na een toch wel problematische en dramatische 17de eeuw begon Brecht zich in 18de en 19de eeuw traag maar zeker te herstellen.
20ste eeuw.
In de 20ste eeuw ontsnapte Brecht niet aan de vernielingen die gepaard gingen met de twee wereldoorlogen. In de Eerste Wereldoorlog was de materiële schade eerder beperkt. Toch werden onder andere de kerktoren van de Sint-Willebrorduskerk in Overbroek en de kerktoren van de Heilige Man Jobkerk vernietigd.
In de Tweede Wereldoorlog lag de situatie helemaal anders. De aangerichte schade was enorm. Zo werden onder meer de Sint-Michielskerk en de Heilige Man Jobkerk zwaar getroffen. Het gebruik van V1 en V2 bommen richtten op sommige plaatsen een ware ravage aan. In Sint-Job-in-'t-Goor werden zware gevechten geleverd langs het kanaal. Daarenboven lagen Brecht en Sint-Lenaarts wekenlang in de frontlijn. De bevrijdingsgevechten in september en oktober 1944 zorgden voor een hevige strijd op Brechts grondgebied.
Fusie.
Sinds de fusie in 1977 behoren Sint-Job-in-'t-Goor en Sint-Lenaarts ook tot de gemeente Brecht. In het verleden behoorde Sint-Lenaarts al een tijd tot het grondgebied Brecht, voordat het onafhankelijk werd. De gehuchten Overbroek en (Klein) Veerle liggen ook in Brecht. Door de fusie behoort Sint-Antonius niet meer bij de voormalige gemeente Brecht, maar is het een deel van Zoersel geworden. Het grondgebied van de drie deelgemeenten grenst aan elkaar: ten oosten van Brecht ligt Sint-Lenaarts en ten zuidwesten van Brecht ligt Sint-Job-in-'t-Goor.
De kempen.
De gemeente Brecht ligt in de geografische streek de Kempen, meer bepaald de Antwerpse Kempen. De Antwerpse Kempen wordt op haar beurt ingedeeld in verschillende subcategorieën. Brecht kan gesitueerd worden in de regio ‘de Kempen van Turnhout’.
Kanaal.
Het kanaal Dessel-Turnhout-Schoten vormt een onderdeel van de Kempense kanalen, die ontstaan zijn uit de Maas-Schelde verbinding welke Napoleon wilde realiseren op het einde van de 18de – begin 19de eeuw tussen Venlo (Maas) enerzijds en Antwerpen (Schelde) anderzijds. Van belang voor onze gemeente is de aanleg van de vaart ‘Antwerpen-Turnhout’ die zich voltooide tussen 1863 en 1877. Deze snijdt de gemeente Brecht middendoor van noordoost naar zuidwest.
Brecht ligt in het zandige gedeelte van Vlaanderen. De witte kleur van het zand krijgt op verschillende plaatsen een geelachtige tint van de klei die in de bodem zit. Deze klei wordt voornamelijk ontgonnen langs het Kempens kanaal, zoals dit het geval is voor de klei- en leemachtige grond van Sint-Lenaarts. Het Kempens kanaal heeft er dus mee voor gezorgd dat er een bloeiende industrie uit de grond werd gestampt die zich bezighield met het vervaardigen van bakstenen, pannen, aardewerken, enz. Een groot aantal steenbakkerijen ontstond.
Anno 2015 heeft het kanaal nog voornamelijk een recreatieve functie. Op de rechteroever ligt een verhard jaagpad. Hierop kan men verkeersvrij fietsen en wandelen.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De gemeente Brecht maakt deel uit van het kieskanton Brecht, gelegen in het provinciedistrict Kapellen, het kiesarrondissement Antwerpen en ten slotte de kieskring Antwerpen.
Legislatuur 1989 – 1994.
CDVBL (Christen Demokraten Volksbelangen), een kartel tussen de partij Volksbelangen (VBL) en de CVP-scheurlijst CDB (Christen-democraten Brecht) werd de grootste partij. De overige winnaars van de verkiezingen waren de SP (+2,49%) en PVV (+1,75%) die elks een extra raadslid verkozen zagen, en AGALEV (+3,74%) die hun eerste raadslid in de gemeenteraad verkregen. Uitgesproken verliezers waren CVP (-11,14%, een verlies van 4 raadsleden) en de Volksunie (-2,73%) die hun zetel in de gemeenteraad verloren.
Legislatuur 2001 – 2006.
De lijst Volksbelangen (VBL) werd omgevormd tot het Vlaams Blok. Lijstrekker was OCMW-voorzitter tijdens de vorige legislatuur Frans Goris. Samen met de CDB en VLD waren ze de uitgesproken winnaars van de lokale verkiezingen. Zo zag het Vlaams Blok zijn kiezersaantal met 8,3% (+ 2 raadsleden) toenemen t.o.v. het resultaat van de VBL tijdens de vorige verkiezingen. De CDB van haar kant overtuigde 11,57% (3 extra zetels) meer kiezers en werd de grootste partij. De VLD kon van haar kant 4,16% meer kiezers overtuigen, wat zich vertaalde in een extra zitje in de gemeenteraad. Ook de Volksunie (als VU-ID) zag zijn stemmen stijgen (+1,21%), maar onvoldoende voor een zetel in de gemeenteraad. Verliezers waren de Agalev (-2,16%, verlies van één raadslid), CVP (-2,77%) de SP (-3,59%), die allebei 2 zetels verloren.
Legislatuur 2013 – 2018.
Burgemeester is Luc Aerts (CD&V-CDB). Hij leidt een coalitie bestaande uit CD&V-CDB, Open Vld, sp.a en Groen. Samen vormen ze de meerderheid met 15 op 29 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Spoorwegen.
Langsheen hogesnelheidslijn 4 is in Brecht een station aanwezig: Station Noorderkempen, dat tevens als een regionaal busvervoer knooppunt dient. Treinreizigers kunnen in Brecht (nog) niet op de hogesnelheidstrein stappen, maar wel reizen richting Antwerpen.
Buurtspoorwegen.
Brecht was ver afgelegen van de spoorwegen. Het gebied werd voor het eerst ontsloten door de buurtspoorwegen in 1896 door een antennelijn van buurtspoorlijn Antwerpen - Wuustwezel. De antennelijn van Maria-ter-Heide naar Brecht werd geëxploiteerd door de pachter AMDB (Antwerpse Maatschappij voor den Dienst van Buurtspoorwegen). In 1907 werd de lijn verlengd naar Oostmalle en daarna verder naar Herentals en Westerloo. In 1912 kwam vanaf Sint-Lenaarts nog een verbinding naar Turnhout erbij. Bij de verlenging naar het oosten werd ook een nieuw stationsgebouw gebouwd (1910) in "art nouveau" stijl die nu in gebruik is als restaurant. Tijdens de Tweede Wereldoorlog is de buurtspoorweglijn beschadigd. Deze lijn wordt niet meer hersteld en in 1951 opgebroken. (De reizigersdienst werd opgeheven in 1946.)
Voordat de buurtspoorwegen kwamen was er al goederenvervoer mogelijk via het nabij gelegen kanaal die volledig geopend is in 1875.
Wegennet.
De gemeente wordt van zuid naar noord doorsneden door de snelweg A1/E19 (de vroegere E10) tussen Antwerpen en het Nederlandse Breda. In 1969 begonnen deze werken, die afgerond werden in 1972. Brecht heeft twee op- en afrittencomplexen, in Sint-Job-in-'t-Goor en Brecht-centrum.
