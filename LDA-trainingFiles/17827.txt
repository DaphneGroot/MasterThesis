 PRIJZEN WEGTRANSPORT STEGEN EEN PCT IN 3E KWARTAAL. 
 VOORBURG, 7 nov (Reuter) - De prijzen voor het beroepsgoederenvervoer over de weg lagen in het derde kwartaal van 1996 ruim een procent boven het niveau van een jaar eerder, aldus het Centraal Bureau voor de Statistiek. 
 Deze prijsstijging blijft duidelijk achter bij de algemene inflatie van twee procent maar tussen de verschillende vervoersvormen waren er bovendien flinke verschillen. 
 Bij het vervoer met open en gesloten wagens was er een prijsstijging maar bij het tankvervoer werd een lichte daling genoteerd. 
 De prijsstijging bij transport met open en gesloten wagens bedroeg gemiddeld anderhalf procent. In het derde kwartaal van 1995 stegen de prijzen hier nog met 1,3 procent. 
 Met een groei van bijna twee procent was de stijging van het gemiddelde prijsniveau bij containervervoer het sterkst. 
 De prijzen van binnenlands vervoer met open en gesloten wagens kwam op 1,9 procent, iets hoger dus dan het gemiddelde. 
 Binnenlands transport met tankwagens en andere wagens daalde in het derde kwartaal qua prijs met bijna een half procent. 
 Het gemiddelde prijsniveau voor internationale transporten met kiepwagens was bijna drie procent lager dan een jaar eerder. 
 Volgens het CBS heeft de verhoogde accijns op dieselolie in het derde kwartaal bijgedragen aan de prijsstijgingen in het wegtransport. 
 Het bureau tekent daar echter bij aan dat nog niet alle beroepsvervoerders de laatste prijsstijgingen van dieselolie in dit kwartaal hebben kunnen doorberekenen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
