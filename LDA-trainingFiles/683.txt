	Haarlem probeert goedkoper van gemeentesecretaris af te komen
	Van onze verslaggever
HAARLEM
De gemeente Haarlem gaat onderzoeken of de financiÃ«le regeling met de vertrekkende gemeentesecretaris E. Blitz goedkoper kan. De gemeente had voor Blitz, die vanwege haar slechte functioneren weg moet, 2,4 miljoen gulden uitgetrokken. Bij een nieuwe constructie zou de gemeente maximaal de helft kunnen afwentelen op het Algemeen Burgerlijk Pensioenfonds (ABP).
Om allerlei waarschijnlijk kansloze procedures voor de ambtenarenrechter te voorkomen hadden B en W van Haarlem besloten de falende Blitz eervol te ontslaan. Dit betekent dat ze aanspraak maakt op de wachtgeldregeling van het ambtenarenreglement.
Die houdt in dat de 52-jarige Blitz tot haar AOW wachtgeld ontvangt, dat de gemeente aanvult tot 100 procent van het laatst verdiende loon. In die dertien jaar gaat ze ook gewoon mee in de reguliere salarisverhogingen voor ambtenaren. Daarenboven wordt het verlies aan pensioenopbouw gecompenseerd.
De riante regeling, die 2,4 miljoen gulden kost, veroorzaakte veel ophef omdat Blitz niet naar behoren had gefunctioneerd. In een recent rapport van de Boer en Croon Groep wordt een vernietigend beeld geschetst van haar stijl van werken. Volgens wethouder C. Mooij is er echter nooit een dossier over Blitz gemaakt op basis waarvan ze regelrecht kan worden ontslagen.
Het leek erop dat er voor de gemeenteraad niets anders op zat dan met het voorstel in te stemmen. Maar tijdens de raadsvergadering van afgelopen woensdag kwam oppositiepartij CDA met een alternatief waarover Blitz bereid zou zijn te onderhandelen.
In de CDA-constructie blijft de gemeentesecretaris in dienst van de gemeente, hoewel ze geen werkzaamheden hoeft te verrichten. Een nieuwe ambtenarenregeling, die per 1 april ingaat, geeft haar de gelegenheid over drie jaar met pensioen te gaan. Als ze dat doet, scheelt dat de gemeente 1,2 miljoen gulden. Gaat ze op haar 62ste weg, dan is de gemeente nog altijd 800 duizend gulden goedkoper uit.
B en W bekijken deze mogelijkheid en hebben om die reden het ontslag van Blitz, dat officieel per 29 januari zou ingaan, opgeschort.

