	De uitdaging in een wereld vol nep
	DE LIEFHEBBER van mooi voetbal raakt bijkans in vervoering als hij denkt aan al het talent dat in Volendam te zien is, 'ventjes die alles met de bal kunnen', en dat is, zegt Dick de Boer, nog maar n voorbeeld. Hij zou ook kunnen wijzen op de bij vlagen nog fenomenale techniek van routinier Johan Steur, of op de gestage vorderingen die hij zijn selectie doordeweeks op het trainingsveld ziet maken. 'Dat je denkt: ze pikken het op.'
Maar Dick de Boer wuift dat alles weg en zegt dat vier maanden hoofdtrainerschap in het betaald voetbal hem geleerd hebben dat het maar om n ding gaat. 'Punten.'
Dat geconstateerd hebbende laat de trainer van Volendam zich achterover in zijn stoel vallen, trekt een vragend gezicht en spreidt de armen. 'Dan ben je snel uitgepraat.'
Volendam heeft zes uit dertien en bezet de laatste plaats in de eredivisie. 'Ik wist dat het moeilijk zou worden, maar toch had ik het me natuurlijk anders voorgesteld.' Niettemin hoedt hij zich voor pessimisme. 'Op het veld staan met zo'n groep jongens vind ik fantastisch.'
Dick de Boer kan nog met een gerust hart over de dijk wandelen. Het opportunisme dat in het betaald voetbal beleidsvoering heet, heeft in Utrecht en Rotterdam reeds zijn slachtoffers geist, maar blijft in Volendam vooralsnog onderhuids. In het dorp waar volgens De Boer 'zeker vijfduizend' trainers rondlopen, ontmoet hij vooralsnog voornamelijk sympathie. 'De mensen zien ook wel in dat we ons uiterste best doen.
'Ik kan de deur niet uit of er begint iemand over Volendam. Ach, er zit wel eens een sneer bij, maar over het algemeen zijn het opbeurende woorden. Iedereen ziet wel in dat we op dit moment een beetje kwaliteit tekort komen. Sinds vorige week hebben we Marco Gentile erbij en we blijven rondkijken wat we meer kunnen vinden. Kijk, als er straks enkele versterkingen bij zijn gekomen en het loopt nog steeds beroerd, dan kom ik wl aan de beurt.'
Dat is de wet van het voetbal, zegt Dick de Boer, maar het laat onverlet dat hij dit altijd heeft willen doen. Daarvoor heeft hij op 48-jarige leeftijd de maatschappelijke zekerheid van een baan in het onderwijs opgegeven en de weg terug naar school is er niet meer. 'Als ik niet slaag als voetbaltrainer, zal ik de fabriek in moeten.' Waarom op deze leeftijd nog zo'n risico? Ja, dat hebben ze hem meer gevraagd. 'Omdat het een uitdaging is. Als je nieuwe doelen blijft nastreven blijf je jong.
'Het enige waar ik lang over getwijfeld heb, is of ik wel in dit wereldje pas. De voetballerij is zo gemaakt, zo nep. Ik kom mensen tegen die me twintig jaar geleden nog hartelijk de hand schudden, maar nu zij iets meer voorstellen in de voetballerij en ik met Volendam onderin sta, zien ze me niet meer staan. Nou, ik ben nog steeds dezelfde Dick de Boer van toen en die wil ik ook blijven. Wat dat aangaat is Volendam ook n van de uitzonderingen in het voetbal.
'Als voetbal je leven is, mag je de kans om hoofdtrainer te worden niet voorbij laten gaan. Maar ik ben geen Spelbos of Haan die als speler al miljonair is geworden en zich dus later als trainer niet zo druk hoeft te maken als hij een keer ontslagen wordt. Als ik eruit vlieg, kan ik niet met de handen over elkaar gaan zitten. Dan sta ik de volgende dag aan de lopende band, daar voel ik me ook niet te goed voor.'
SPORTIEVE geldingsdrang wint het van maatschappelijke zekerheid, al zou De Boer niet precies weten waar die ambitie nou vandaan komt. 'Het zit in je.' Wie als trainer furore maakt in het Noord-Hollandse amateurvoetbal wordt nieuwsgierig naar zijn mogelijkheden in het professionele milieu. 'Ik begon met een vierdeklasser, toen een eersteklasser en vervolgens de hoofdklasse. En per klasse werd het leuker.
'De invloed van de trainer op het eindresultaat wordt groter naarmate je hoger komt. Bij die vierdeklasser gingen de avond voor onze kampioenswedstrijd acht spelers stappen in Amsterdam; doe daar maar eens wat tegen. Bij een hoofdklasser is het al heel anders, maar ook dan is het soms behelpen. Wilde ik een oefenvorm doen waarin m'n spits een belangrijke rol had, bleek 's avonds dat die jongen moest overwerken. Kun je wat anders verzinnen.
'Trainer zijn van PSV of Ajax is denk ik ook makkelijker dan trainer zijn van Volendam of Fortuna. Het is makkelijker om bij Ajax iets te veranderen in het systeem, want daar heb je spelers tot je beschikking die technisch en tactisch van het hoogste kaliber zijn. Die zijn makkelijker en sneller in staat een tactische wijziging uit te voeren. Olsen krijgt nu veel lof, maar misschien is de prestatie die Bert van Marwijk bij Fortuna levert wel veel groter. Maar bij Fortuna val je minder op.'
Zijn verleden als speler heeft zonder twijfel de trainer Dick de Boer gevormd. De spijkerharde verdediger die 22 jaar geleden verklaarde bereid te zijn beide armen en benen op te offeren om Volendam weer in de eredivisie te krijgen, is tegenwoordig een trainer die vindt dat 'alles' geoorloofd is om de zege te behalen. 'Nou ja, spugen niet.'
De Boer zegt dat hij een uitzondering is en dat de huidige generatie andere normen hanteert. 'Als ik vroeger een foute pass gaf werd ik stijf gescholden. Als ze tegenwoordig een fout maken, zeggen de medespelers: kom op jongen, volgende keer beter.'
Maar uit ervaring weet Dick de Boer dat er vaak geen volgende keer komt. 'Je moet zuinig zijn met de kansen die je in je leven krijgt.' Vijftien seizoenen aaneen speelde hij in het eerste elftal van Volendam, een periode waarin achtereenvolgens Twente, PSV, Anderlecht, Ajax en AZ'67 blijk gaven van interesse, maar waarin het nooit tot een transfer kwam. Eigen schuld, zegt De Boer. 'Ik had een zevenjarig contract getekend en steeds als een topclub kwam, vroeg Volendam een hele hoge transfersom. Dan haakten ze weer af.
'Daar heb ik dus van geleerd. Ik heb als speler een mooie tijd gehad bij Volendam, maar ik heb tegelijkertijd mijn eigen carrire in de weg gestaan. Als trainer heb ik me voorgenomen dat dat me nooit meer zou overkomen. Ik tekende bij de amateurs altijd maar voor n jaar. Dat betekent niet dat ik niet langdurig bij een club kan werken; integendeel. Ik heb zeven jaar bij AFC'34 gezeten, maar op hetzelfde moment wil ik wel m'n lot in eigen hand houden. Je moet je eigen ontwikkeling niet belemmeren.'
En zie, daar stond FC Volendam in de zomer van 1996 op de stoep. Of hij assistent-trainer wilde worden? 'Een mooie aanloop.' Onder zijn leiding verzorgde het tweede elftal vorig seizoen fraaie optredens en toen vervolgens hoofdtrainer Hans van der Zee te kennen gaf naar Sparta te verhuizen was een opvolger snel gevonden. Ruim twintig jaar na Joep Steur is opnieuw een Volendammer de baas van Volendam en Dick de Boer weet hoe ze dan op het dorp reageren. 'Als dat maar goed gaat.'
Debuterende hoofdtrainers zijn ambitieus en De Boer was in maart, bij de bekendmaking van zijn benoeming, geen uitzondering. Een taxatie van de eerste selectie had hem geleerd dat de defensie eredivisiewaardig was, maar dat middenveld en voorhoede kwetsbare linies vormden. Dat laatste blijkt waar, het eerste niet. Na dertien wedstrijden heeft Volendam 38 goals tegen, maar Dick de Boer is het geloof nog niet verloren. 'Wij blijven erin.'

AL MOETEN er nog wel een paar versterkingen komen natuurlijk. 'Verdedigend en aanvallend.' Dat duidt niet op paniek, zegt De Boer, maar op realiteitszin. 'Nu kun je nog iets veranderen, na de winterstop ben je te laat.' Dat Volendam nog niet kan beantwoorden aan de verwachtingen die De Boer begin dit jaar koesterde, vindt volgens hem zijn oorzaak in de uittocht van talent die de club in de zomer pijnigde.
De routiniers Samardzic, Molenaar en doelman Zoetebier zochten elders hun heil en tot overmaat van ramp raakte De Boer eind augustus verdedigende middenvelder Govedarica nog kwijt aan het Italiaanse Lecce. Zo'n klap zou 'zelfs Happel' niet hebben kunnen opvangen. 'Neem alleen al het vertrek van Zoetebier, die jongen is er in hoofdzaak verantwoordelijk voor dat Volendam een paar jaar achtereen in de eredivisie bleef.'
Zoetebier is zijn schoonzoon, dus hij heeft nog wel voorzichtig een poging gedaan om hem te bepraten, maar mag hij het geluk van zijn dochter en haar man in de weg staan? 'Ze verheugden zich enorm op dat avontuur.' Zoetebier zit echter in Sunderland op de bank, wil dolgraag keepen en is volgens zijn schoonvader in zijn hart nog altijd Volendammer. Maar een terugkeer? Vergeet het maar, zegt De Boer. 'Dat gaat om miljoenen en die zijn er niet bij Volendam.'
Dick de Boer troost zich met de gedachte dat zijn keepers Hilbers en Nijkamp zich goed ontwikkelen en 'er echt wel komen'. En er is die historische garantie dat aan de dijk vroeg of laat talent komt bovendrijven. 'Hoe vaak is al niet gezegd nadat weer een paar spelers waren vertrokken: nu vliegt Volendam eruit. Maar dan breken er ineens toch weer een paar jonge ventjes door en redden we het weer.'

Foto
	Dick de Boer FOTO GUUS DUBBELMAN - DE VOLKSKRANT

