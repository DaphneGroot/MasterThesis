Zuid-Europa.
Zuid-Europa is het zuidelijk deel van Europa. Het omvat met name de Europese landen die grenzen aan de Middellandse Zee. Het begrip Zuid-Europa heeft echter geen officiële status, welke gebieden en landen ertoe behoren is daarom vatbaar voor discussie. De Verenigde Naties hanteren bijvoorbeeld een andere definitie van de regio "Zuid-Europa" dan de Bosatlas dat doet.
Indeling van het Romeinse Rijk naar bevolkingsgroepen en geografische gebieden, 3e eeuw.
Mensen die uit Zuid-Europese landen komen, worden vaak "zuiderlingen" genoemd. Veelal wordt gedacht, dat deze mensen over het algemeen temperamentvoller zijn dan bijvoorbeeld inwoners van Noord-Europa.
De met geel geduide gebieden worden in het algemeen tot Zuid-Europa gerekend
Algemeen.
De volgende landen worden doorgaans tot Zuid-Europa gerekend: Albanië, Andorra, Bosnië en Herzegovina, Cyprus, Griekenland, Italië, Kroatië, Macedonië, Malta, Monaco, Montenegro, Portugal, San Marino, Servië, Slovenië, Spanje, Het Europese gedeelte van Turkije en Vaticaanstad.
Bulgarije en Roemenië worden doorgaans tot Oost-Europa gerekend, men kan deze landen ook tot Zuid-Europa rekenen. Slovenië en Kroatië worden vaak tot Centraal-Europa gerekend en daarnaast soms ook tot Oost-Europa. Alle landen die deel hebben uitgemaakt van het voormalige Oostblok worden soms tot Oost-Europa gerekend.
Zuid-Europa volgens de VN, in donkergroen aangegeven.
Zuid-Europa volgens de Verenigde Naties.
Zuid-Europa is een van de geopolitieke regio's, waarin de wereld door de Verenigde Naties wordt ingedeeld. Kenmerkend voor de definitie die de VN hanteert is, dat een land hierbij of volledig bij een regio wordt ingedeeld of juist niet. Daardoor behoren Corsica en Nice bijvoorbeeld niet tot Zuid-Europa omdat ze onderdeel zijn van Frankrijk, dat tot West-Europa wordt gerekend. Volgens de indeling van de VN behoren de volgende landen tot Zuid-Europa: Albanië, Andorra, Bosnië en Herzegovina, Kroatië, Gibraltar, Griekenland, Vaticaanstad, Macedonië, Servië, Montenegro, Italië, Malta, Portugal, San Marino, Slovenië en Spanje
Zuid-Europa volgens de Grote Bosatlas.
Albanië, Andorra, Bosnië en Herzegovina, Kroatië, Griekenland, Macedonië, Servië, Montenegro, Italië, Malta, Portugal, San Marino, Spanje, Bulgarije, Het Europese gedeelte van Turkije, Roemenië en Moldavië worden zowel tot Zuid- als Oost-Europa gerekend.
