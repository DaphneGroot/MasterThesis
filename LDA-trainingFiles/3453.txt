	Schwitters ontmoet Bill T. Jones in fascinerende Ursonate
	Bill T. Jones/Arnie Zane Dance Compagny met Ballad, Blue Phrase, New Duet en Ursonate. Choreografie: Bill T. Jones. Het Muziektheater, Amsterdam. Herhaling: 14 en 15 nov. R kete bee bee. Op de rollende rr-en van de voordrachtskunstenaar rollen de dansers over de grond, of bevriezen juist in een verstilde pose. Twee grote luchtmatrassen die de dansers over het podium meeslepen, geven de choreografie net dat vleugje dadasme dat je verwacht bij een dansstuk op Kurt Schwitters' Ursonate.
Bill T. Jones en Darla Villani namen dit klankgedicht uit 1928 als basis voor een groepsstuk en vonden in de Amerikaanse klankkunstenaar Christopher Butterfield een fenomenaal live vertolker. Op de plechtstatige toon van een dominee, en op de droge toon van een nieuwslezer volgt hij het klankparcours, vloeiend en haperend, hard en zacht, met lang aangehouden tonen die eindeloos stijgen en met droge klanken die hard op de aarde terugketsen. Over de volle lengte van drie kwartier boeit dit klankdecor.
De choreografie is niet een letterlijke visualisatie van het gedicht, maar geeft wel de essentie ervan weer. Soms staat Jones stil te midden van zijn groep dansers, de armen geheven alsof hij de woordenstroom wil bezweren. De galante armposities worden pozie, de aardse sprongen proza. Uitbundig is de dans soms, gelardeerd met acrobatische buitelingen en weidse sprongen, maar soms ook introvert, met fraai gestileerde bewegingen.
Een zwarte Amerikaanse choreograaf die dit oer-Europese avantgarde gedicht te lijf gaat, dat maakt op voorhand nieuwsgierig. Jones' interpretatie werd een monumentaal werk, met veel dank aan zijn sublieme dansers, lichtontwerper Robert Wierzel en kostuumontwerper Byron Lars. Deze twee ontwerpers geven het stuk een chique aanzien door hun spel met warme, oosters aandoende kleuren: mosterdgeel, cyclaamrood, kobaltblauw.
Het hoogtepunt in deze choreografie is de solo gedanst door Josie Coyoc. Haar dans is als een oosters gebed waarin ze de diepe ernst die ook in de Ursonate klinkt, tot uitdrukking brengt. Het enige minpuntje is dat de dansers de voordracht soms met tekst, gezang en geschreeuw ontregelen.
Pozie vormt ook de inspiratie voor Ballad (of the long legged bail), gezet op vier gedichten van Dylan Thomas, in een door hemzelf voorgedragen uitvoering daarvan. Macabere verzen zijn het, die gaan over de dood, geweld en liefde. Jones' choreografie is daarentegen vederlicht. Hij wordt omringd door vijf dansers die als fauntjes en profile, veelal in silhouet of in het halflicht geplaatst, hem vergezellen in een uiterst verstilde dans. Elegant en rank van stijl zijn de poses en bewegingen, in wonderlijk contrast met de taal waarop ze zijn gezet, en juist daarom zo fascinerend.
New Duet lijkt een eerbetoon aan Jones' Afro-amerikaanse identiteit. Op volksliederen uit Madagascar danst Odile Reine-Adelaide eerst een majestueuze solo, waarna een duet met Jones volgt. Hoewel mooi van vorm, blijft het duet wat eentonig, omdat de dans veelal unisono is en te afstandelijke overkomt. Sprankelend daarentegen is de korte solo Blue Phrase uitgevoerd door Alexandra Biller. Op jazz van Eric Dolphy trekt deze opvallend dikke danseres met losse en soepele, maar ook krachtige impulsieve bewegingen het volle klankregister van een altklarinet open.
Isabella Lanz

