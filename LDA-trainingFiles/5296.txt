	WB-wedstrijden schaatsen Davos uitgesteld
De wereldbekerwedstrijden schaatsen, die vandaag en morgen in Davos zouden worden gehouden, zijn wegens dooi voorlopig één dag uitgesteld. Vrijdag wordt bekeken of de wedstrijden het komende weekeinde alsnog doorgang kunnen vinden.
De natuurijsbaan in de Zwitserse wintersportplaats was donderdag verboden toegang voor de schaatsers. Getraind werd er slechts fietsend of lopend. 'Er ligt wel ijs, maar dat is zo broos, dat het levensgevaarlijk zou zijn daarop te gaan schaatsen', zei Jan Augustinus, lid van de commissie kernploegen.
De loting, die donderdag zou plaatsvinden, werd met 24 uur vertraagd. 'De vooruitzichten zijn niet gunstig', aldus Augustinus. 'De ijsmeester heeft al gezegd dat er de komende drie dagen waarschijnlijk niet gereden zal kunnen worden.' De weersvooruitzichten duiden niet op aanstaande vorst.
Bijkomend probleem voor de KNSB is de tweekamp tussen Annamarie Thomas en Carla Zijlstra om één startplaats bij de wereldkampioenschappen allround, die in februari in het Japanse Nagano worden gehouden. Voor de twee rijdsters is een wedstrijd over 1500 en 3000 meter voorzien. Of die in Davos kan plaatsvinden is twijfelachtig. Mogelijk wijken ze uit naar Innsbruck.

