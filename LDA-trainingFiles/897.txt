	Janmaat moet in Zwolle voor rechter komen
	ANP
ZWOLLE
CD-leider en Tweede-Kamerlid Janmaat moet in Zwolle voor de rechter komen op beschuldiging van belediging en/of discriminatie tijdens een demonstratie van extreem-rechts vorig jaar februari in de Overijsselse hoofdstad. Dat heeft het Openbaar Ministerie (OM) in Zwolle dinsdag meegedeeld.
Janmaat zei tijdens de demonstratie onder meer dat zijn partij de multiculturele samenleving zou afschaffen zodra zijn partij de macht zou hebben.
Ook twee andere rechts-extremisten moeten zich voor de rechtbank verantwoorden: T. Mudde, voormalig bestuurslid van CP'86, en diens partijgenoot, het Rotterdamse gemeenteraadslid M. Freling. De rechtszaak dient vermoedelijk in maart, aldus het Openbaar Ministerie.

