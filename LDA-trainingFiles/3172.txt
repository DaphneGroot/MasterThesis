	PLATEN: JAZZ
	Keith Tippett vulde zijn free jazz-Ark
even gul als Noach
Keith Tippett's Ark: Frames, Music for an Imaginary Film. Ogun OGCD 010/011 (Distributie BVHaast).
Free jazz en grote orkesten zijn vreemde bedgenoten. Ongebonden improvisatie vindt meestal plaats in kleine bezettingen, waarin gaandeweg een consensus kan ontstaan over de gemeenschappelijke bedoelingen. In het Engeland van de jaren zeventig, waar free spelen vaak een principekwestie leek, was het ongebruikelijk de expressie te sturen met uitgeschreven materiaal. Pianist Keith Tippett was echter een improvisator met open oren, die ook naar Britse klassieken luisterde en in de rockgroep King Crimson speelde. Dankzij die ruimdenkendheid is zijn big band The Ark, ondanks wat gedateerdheden, na achttien jaar nog steeds het aanhoren waard.
Zoals destijds van elk levend wezen twee exemplaren aan boord kwamen, zo is ook deze ark paarsgewijs gevuld. Per instrument zijn er twee bespelers, behorend tot het puikje van de toenmalige Britse avantgarde, waaronder rietblazer Elton Dean, trompettist Marc Charig en drummer Louis Moholo.
We horen ze in intieme duetten, voor contrabas, trompet, stem of percussie. Met Stan Tracey houdt Tippett een intelligente, sensitieve piano-estafette. Ook zijn er overdonderende, massale passages, waarin het 22-koppige orkest zich voluit laat gaan en de luisteraar een blik gunt in een maalstroom van collectieve improvisatie.
Tussen deze uitersten door worden in de vier lange delen van Frames pogingen ondernomen tot het bundelen van al die ongebreidelde intensiteit. Daarbij is niet gekozen voor verfijnde melodieën met veel overgangen, maar voor simpele figuren waarbinnen iedereen min of meer gelijk in dezelfde richting beweegt, in breed opgezette, ruw gekwaste taferelen. Het minimalisme van Philip Glass is een hoorbare invloed, maar ook de langzaam voortschuivende wolkenluchten uit het noordelijk impressionisme van componisten als Vaughan Williams zijn op de achtergrond aanwezig. De zang van Maggie Nicols en Julie Tippetts voegt wat folky poëzie toe aan de zwaarmoedige, Keltische sfeer. Zowel het stuk als de uitvoering zijn soms wat rafelig en zoekend, maar de inzet en treffend opgeroepen stemmingen van het geheel zijn overweldigend.
Bik Bent Braam: Het XIJZ der Bik Bent Braam. BVHaast CD 9610-11.
Het orkest van de Nederlandse pianist Michiel Braam klinkt allesbehalve rafelig en zoekend, en een stuk luchtiger. De 26 nummers, waarvan de beginletters het alfabet vormen, bevatten allemaal een heldere kern die haarzuiver uitgevoerd wordt.
Abstracte solo's zijn een van de ingrediënten waarmee een eigentijdse componist zijn stukken kan bakken, en als ze bij Braam voorkomen, zijn ze volstrekt functioneel omdat ze worden ingebed in een sterke context. Soms lijkt die wat ironisch: Rutger van Otterloo speelt op bariton de losgeslagen solist in Kuratele. Ook het collectieve gehoest waarmee Improvisatie begint, duidt op een gezond gevoel voor relativering.
Braam put daarnaast uit een nog verder verleden. Hij rijgt lange Tristano-achtige melodieën met koele precisie door klassiek opgebouwde schema's, hij tovert met zwoele samenklanken in Ellingtoniaanse ballads, en laat zijn twaalf muzikanten uitgelaten huppelen door Fletcher Hendersons jaren '20 stomps, op één van de vele inventieve baslijnen, waarbij twee tuba's de contrabas aanvullen. Het gebruik van die historische stijlen is geen pastiche; ze worden met plezier toegepast omdat ze nog altijd zeggingskracht hebben. Ze als uitgangspunt gebruikt voor eigen spel, zoals Frank Nielanders sopraansax in Noisette voortbouwt op die van Sidney Bechet.
Ook de kenmerken van film- en amusementsmuziek worden als thema gebruikt, niet hautain of sarcastisch maar met aanstekelijke goedmoedigheid. Hoogtevrees kan zo achter een Hitchcock-thriller geplakt worden, in Chachachtig en Quickstep slaat het dansplezier over op de luisteraar.
Stersolisten als Eric Vloeimans en Wolter Wierbos voegen zich in het geheel met dezelfde bescheidenheid waarmee de componist zichzelf slechts drie solo's geeft. Dank zij de puntigheid waarmee de overvloed aan invallen uitgewerkt wordt verveelt deze dubbel-cd geen moment .
Frank van Herk

