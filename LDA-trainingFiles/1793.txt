	Reed Elsevier komt met nieuwe grote databank
	Van onze verslaggever
AMSTERDAM
Reed Elsevier gaat de grootste wetenschappelijke databank ter wereld opzetten. De nieuwe databank, die nog dit jaar wordt opgestart, bevat twee keer zoveel informatie als Internet. ScienceDirect, de naam van de nieuwe databank, gaat alle artikelen bevatten uit de 1200 wetenschappelijke tijdschriften die het concern publiceert.
Volgens P. Vlek, bestuurder van Reed Elsevier, kan de inhoud van de eerste vierhonderd tijdschriften al in het derde kwartaal van dit jaar via ScienceDirect worden geraadpleegd. Reed Science, waarin de wetenschappelijke activiteiten van de uitgever zijn ondergebracht, werkt via de Amerikaanse dochter Lexis/ Nexis sinds vorig jaar intensief aan het opstarten van de databank.
Het bedrijf wil ook andere uitgevers van wetenschappelijke bladen benaderen om aan het project mee te doen. Het uitgeversconcern wil de komende drie jaar tussen de 43 en 52 miljoen gulden in het project investeren. Wetenschappers kunnen zich toegang verschaffen via het World Wide Web, het meest populaire gedeelte van Internet. De databank is alleen toegankelijk voor de abonnees van de 1200 tijdschriften.
Wetenschappelijke publicaties, goed voor ongeveer 25 procent van de totale concernomzet, vormen al jaren een voorname winstbron voor het Brits-Nederlandse bedrijf. Vorig jaar behaalde Reed Elsevier een winst van 552 miljoen gulden op een omzet van 3,65 miljard gulden.


