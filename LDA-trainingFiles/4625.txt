	Solide programmering levert dampende rootsfinale op
	World Roots Festival in De Gouden Bocht en het Concertgebouw, Amsterdam, 14 en 15 juni. De NPS zendt in Jazz op Vier concertopnames uit op 19 en 26 september en op 4 oktober.
Het World Roots Festival dat veertien jaar geleden bescheiden begon in de Melkweg, vierde dit jaar zijn grote successen buitenshuis. Zaterdagavond traden de Senegalese popster Youssou N'Dour en het Cubaanse dansorkest van Adalberto Alvarez op voor ruim twintigduizend bezoekers in de Gouden Bocht. De finale Oriental Night vond plaats in een vrijwel uitverkocht Concertgebouw, goed voor nog eens tweeduizend liefhebbers. De beide avonden met mindere goden, eerder in de week in het eigen pand, verdwenen daarmee enigszins naar de achtergrond.
N'Dour hield zijn reputatie hoog met een vlekkeloos optreden. Het riante podium boven de Herengracht, de opvallend goede geluidsversterking en het overvloedig toegestroomde publiek lieten dan ook niets te wensen over. Met zijn jongensachtige souplesse van lijf en stembanden dwong N'Dour tot aandachtig luisteren naar zijn ingetogen ballads en uitbundig swingen op de Senegalese ritmes van zijn band. En bij het aansluitende optreden van het Cubaanse son-orkest van Adalberto Alvarez begonnen de vlonders boven de grachtwater zelfs vervaarlijk te schudden.
Na een aflevering van het Wereld Kinderfestival op zondagmiddag in het Concertgebouw, met vriendelijke muziekgroepen in galerijen en foyers naast oorverdovende concerten in de zaal, was daar 's avonds de beurt aan Marokkanen, Algerijnen en Isralirs. Bij het optreden van de joodse zangeres Zehava Zen en het Arab Music Orchestra uit Isral stond de volumeknop van de zaalversterkers nog altijd in de hoogste stand. Dus niets weerhield de bezoeker ervan op volle sterkte door te praten met buurman of vriendin, zelfs al zat die vijf rijen verderop.
Dit tot ergernis van orkestleider Suheil Radwan, meermaals maande hij tevergeefs tot stilte. Die hij zeker verdiende voor zijn gretig musicerende ensemble van vijf violen, twee cello's, citer en Arabische luit. En vooral voor de bijdragen van de 27-jarige zangeres Zehava Ben, die zich toelegt op het semi-klassieke repertoire van wijlen de Egyptische zangeres Oum Kalsoum. Ben zong trefzeker en vol overgave, maar had merkbaar moeite zich te concentreren. Misschien dat zij daardoor de emotionele zeggingskracht miste die haar illustere voorgangster onsterfelijk maakte.
Najat Aatabou uit Marokko had het publiek in de kleine zaal wel binnen een paar minuten in haar ban. Furieus zingend bij ratelende percussie, een woest getokkelde luit en robuuste keyboardklanken mengde zij Berberse ritmes en Arabische melodien tot onweerstaanbare dansmuziek. Ra-koning Khaled die het festival kwam uitluiden, bedient zich van dezelfde ingredinten, al voegt hij daar een flinke portie rock aan toe. En ook dat bleek ieders goedkeuring weg te dragen. Opgewonden springend op de stoelen nam het publiek dankbaar Khaleds dampende pop-ra in ontvangst, amechtig wiegde het mee op zijn laatste hit, het naar een smartlap neigende lied Aicha.
Na dertien jaar sappelen met krappe subsidies zette het festival vorig jaar een stap vooruit door een grote sponsor aan te trekken. De samenwerking met het Concertgebouw leverde bovendien een grote zaal en prestige op, en dankzij de Eurotop kwam dit jaar nog eens een flink wat extra geld beschikbaar. Het is jammer dat de programmamakers die extra armslag vooral vertaalden in een solide programmering, Khaled en N'Dour fungeren al jaren als geheide toppers van wereldmuziekfestivals. Hoe mooi ze ook zingen, een wat meer risico dragende investering had de samenstellers tot eer gestrekt.
Peter van Amstel

