	Verenigbare illusies?
	WAT ZWART IS voor Moskou, is voor de Tsjetsjenen wit, maar van één kleur houden ze allebei: zowel Moskou als de Tsjetsjeense leiders hebben een wel zeer rooskleurige voorstelling van de naoorlogse situatie.
Moskou denkt dat - of doet in ieder geval voorkomen alsof - Tsjetsjenië nog steeds deel uitmaakt van Rusland, ook al hebben de Russische troepen zich na twee jaar oorlog uit de Kaukasusrepubliek moeten terugtrekken.
Dat is natuurlijk onzin: na het vertrek van de Russische troepen heeft Moskou niets meer te zeggen in Tsjetsjenië. De Tsjetsjenen bepalen nu zelf wat er in hun republiek gebeurt. Moskou kan alleen maar toekijken; meer valt er ook niet te verwachten, als je de oorlog opgeeft.
De Tsjetsjenen koesteren op hun beurt de illusie dat Tsjetsjenië eindelijk - wijlen president Doedajev riep al in 1991 de onafhankelijkheid uit - een officieel erkende onafhankelijke staat zal worden, nu de Russische troepen verdwenen zijn en zij een nieuwe president hebben gekozen.
Er is veel voor te zeggen dat de Tsjetsjenen na de wrede behandeling die zij deze eeuw hebben ondergaan, morele aanspraken kunnen maken op onafhankelijkheid. Eerst werden alle Tsjetsjenen in 1943 op last van Stalin uit de Kaukasus naar Centraal-Azië gedeporteerd - een operatie waarbij tienduizenden Tsjetsjenen omkwamen - en vervolgens liet Jeltsin de afgelopen twee jaar hun land kapot bombarderen.
Maar de werkelijkheid is dat geen land - zelfs niet Turkije dat steeds met de Tsjetsjeense vrijheidsstrijders gesympathiseerd heeft - van plan is de Kaukasusrepubliek te erkennen als onafhankelijke staat.
De meeste landen zijn bang hun betrekkingen met Rusland op het spel te zetten. Rusland heeft al gedreigd de banden te verbreken met landen die Tsjetsjenië erkennen. Andere landen (Turkije bijvoorbeeld) zijn bang een precedent te scheppen dat hun eigen territoriale eenheid in gevaar brengt.
Als de Tsjetsjenen dit weekeinde de guerrilla-commandant Sjamil Basajev, de leider van de gijzelingsactie in Boedjonnovsk, tot president hadden gekozen, zou dit mengsel van onverenigbare illusies waarschijnlijk al snel tot ontploffing komen. Dat beseffen de Tsjetsjenen zelf kennelijk ook en daarom heeft de meerderheid toch niet op hem gestemd: met Maschadov aan het hoofd van Tsjetsjenië valt die botsing misschien te vermijden.
De generaal die de Tsjetsjeense troepen naar de overwinning leidde, is net als alle andere Tsjetsjeense leiders voor onafhankelijkheid. Maar anders dan Basajev begrijpt Maschadov dat het verstandiger is de kwestie van de status van Tsjetsjenië voorlopig te laten rusten en slechts te praten over hoe Rusland en Tsjetsjenië kunnen samenwerken. Waarom onafhankelijkheid eisen als de Tsjetsjenen in de praktijk baas in eigen huis zijn?
In die sfeer valt zelfs voor de herstelbetalingen die Maschadov eist voor de verwoestingen die het Russische leger in Tsjetsjenië heeft aangericht, een oplossing te vinden. De één ziet het als genoegdoening voor de oorlog, de ander als bewijs dat Tsjetsjenië nog steeds bij Rusland hoort (waarom zouden we de wederopbouw anders financieren?).
Beide partijen hebben ook belang bij vrede en samenwerking, omdat ze hopen mee te profiteren van de enorme stroom olie die binnenkort vanuit de olievelden van de Kaspische Zee en Kazachstan naar het Westen zal vloeien. Het is de bedoeling dat een deel daarvan via een pijpleiding door Rusland en Tsjetsjenië zal lopen.
Of deze commerciële idylle werkelijkheid zal worden, hangt voor een belangrijk deel van de vraag af of Maschadov erin zal slagen te voorkomen dat Tsjetsjenië afglijdt naar de wanorde die voor de oorlog heerste onder wijlen president Doedajev.
Tsjetsjenië genoot toen de reputatie een bandietennest te zijn, en niet helemaal onverdiend. Met behulp van het filiaal van de Russische Centrale Bank in Grozny maakten de Tsjetsjenen Moskou enkele miljarden lichter door de uitgifte van valse bankgaranties. Russische treinen die door Tsjetsjenië reden, werden geregeld overvallen, Russische burgers werden weggepest en de plegers van bus- en vliegtuigkapingen in het zuiden van Rusland konden zich ongestraft terugtrekken in de Kaukasusrepubliek.
Dit alles dreigt zich nu te herhalen of, sterker nog, is al bezig zich te herhalen. Er is geen geld, er is geen werk, maar wapens zijn er in overvloed en de wrok jegens de Russen is - heel begrijpelijk na zo'n wrede oorlog - groot.
Tijdens de oorlog lieten de Tsjetsjenen de Russische burgers met rust en hielpen ze hen zelfs, maar nu de oorlog voorbij is, klagen de Russen dat zij worden lastiggevallen door Tsjetsjeense extremisten en bandieten.
Het zal Maschadov niet makkelijk vallen de orde te herstellen en de plaatselijke guerrilla-eenheden die vaak onafhankelijk opereerden van het Tsjetsjeense leger, waarover hij het commando voerde, weer in het gareel te krijgen.
Maar hij zal wel moeten: als het hem niet lukt, is het gevaar van een nieuwe botsing met Rusland niet denkbeeldig. Nu al roepen de kozakken in het zuiden van Rusland om wapens om de Russen in Tsjetsjenië te beschermen. Na het debacle van vorige keer voelt het Kremlin voorlopig niet voor een nieuw militair avontuur, maar het zal niet eeuwig blijven toekijken.
Bert Lanting

