	Diepe zuchten uit Oezbekistan
	EEN GODVRUCHTIG musicus had het dubbel te verduren onder het Sovjet-regime in Oezbekistan. De roes die godsdienst teweeg zou brengen paste niet in de partij-ideologie, de revolutie was slechts gebaat bij wakkere kameraden. Eng-nationalistische gevoelens dienden daarentegen in slaap te worden gesust, en dus vaardigden de apparatsjiks een verbod uit op de plaatselijke traditionele kunsten. Maar zangeres Matlubeh Dadabayeva liet zich niet van haar stuk brengen. 'God gaf me mijn muzikale talenten', is haar stellige overtuiging, 'ik heb altijd beroepszangeres willen worden.'
Vanavond is zij een van de topattracties tijdens de 'Nacht van de ori출ntaalse vrouwen', onderdeel van het Dunya- Festival in Rotterdam. Een week eerder was Matlubeh al in Nederland en terwijl haar drie muzikanten in een foyer van de Doelen thermoskannen thee soldaat maakten, vertelde Matlubeh over haar passie.
'Alleen een zangeres die uit de bodem van haar hart zingt is een goede zangeres', stelt ze nadrukkelijk. Haar tourmanager, de journaliste en platenproducente Mina Rad, schuift een cd van de zangeres over tafel. Bij het beluisteren ervan blijkt meteen wat Matlubeh bedoelt. 'O, liefde van mijn hart', zingt zij vanuit haar tenen, 'speel geen spelletje met mij.'
De Oezbeken laten zich erop voorstaan dat ze in hun liederen alle emoties, van diepe weemoed tot uitzinnige vreugde - met een onmiskenbare voorkeur voor de weemoed - kunnen samenballen. De shashmaqam, de oude hofmuziek van Oezbekistan en Tadjikistan, leent zich daar het best voor, maar het zingen van het klassieke repertoire is niet voor iedereen weggelegd. Matlubeh: 'Jonge muzikanten begrijpen de shashmaqam eigenlijk niet. Ze pikken er willekeurige elementen uit en gebruiken die naar believen in hun eigen, populaire muziek.'
Shashmaqam betekent 'zes maqams', zes lange reeksen van liederen en instrumentale tussenspelen, elk in een van de zes gebruikelijke toonsoorten. De melodie출n staan vast, hun volgorde ook, de uitvoerders zijn gehouden aan strikte regels. Maar er is wel degelijk ruimte voor individuele inbreng. 'Een muzikant moet van de maqam iets prachtigs maken', legt Matlubeh uit, 'een zangeres moet haar persoonlijke opvattingen laten doorklinken. Aan de mate waarin dat lukt herken je haar talent.'
Dat talent moet natuurlijk wel eerst worden ontwikkeld. Matlubeh wordt door Turgun Alimatov, de man die de shashmaqam door de Sovjet-periode sleepte, al als zijn opvolgster gezien. Toch zegt zij nog vier of vijf jaar nodig te hebben om alle maqams tot in de puntjes te leren beheersen. De manier waarop zij daarbij te werk gaat mag uitzonderlijk heten. Ze oefent samen met de leden van het 32-koppige orkest van Radio Oezbekistan, dat dateert van ver voor de perestrojka en glasnost.
'Oorspronkelijk bestond een klassiek ensemble uit drie of vier musici', verklaart luitist Abdinabi Ziyaev, 'maar de Partij drong ons het Sovjet-muzieksysteem op.' Accordeons en andere rondborstige volksinstrumenten werden toegevoegd aan het oorspronkelijke, delicate instrumentarium. Maar al spelen de musici van de radio nu weer op de juiste instrumenten, het radio-orkest telt er van elk vier of vijf. De forse omvang bleef, 'omdat we daar nu eenmaal aan gewend zijn geraakt', zegt Ziyaev.
Dagelijks treedt het voltallige gezelschap aan voor een repetitie van vijf uren, maandenlang studeren ze op 축축n maqam onder het toeziend oog van musicologen en gerenommeerde musici. Als de uitvoering eindelijk naar ieders tevredenheid verloopt, maakt de radio een opname. Waarna de musici overstappen op de volgende maqam.
De geluidsbanden komen voorlopig de radio-archieven niet uit, want de Oezbeekse cd- en cassette-industrie staat nog in de kinderschoenen. En al bloeide die wel, voor de deftige shashmaqam interesseert zich voorlopig alleen een kleine elite. De beschikbare cd's met Oezbeekse muziek zijn van westerse herkomst, zoals de twee opnamen waarop Matlubeh te horen is, en de cd met haar vakgenote Manadjat Yulchieva, die deze maand verscheen in de kwaliteitsserie van de West Deutsche Rundfunk.
Mina Rad reisde voor de opnamen van Matlubeh met een geluidstechnicus naar Oezbekistan. 'We hebben een maand door het land getrokken en overal opnamen gemaakt. Alleen Matlubeh namen we op in de radio-studio.' Naast klassieke muziek is er op beide cd's veel volksmuziek te horen, waarvoor bij de Oezbeekse radiomensen en musicologen geen enkele belangstelling bestaat. Matlubeh zingt de volksliedjes graag. 'Ze herinneren me aan mijn moeder, die zelf heel goed kon zingen. Zij wilde graag dat een van haar dochters het tot zangeres zou brengen.'
Of ze nu volks- of klassieke muziek zingt, voor Matlubeh is het bovenal belangrijk dat de betekenis overkomt - de zangeres benadrukt het keer op keer. 'Eerst moest ik mij het zuchten en weeklagen in de muziek eigen maken. Die verinnerlijking, dat is het moeilijkst. Pas als dat is gelukt, kun je de emotie overbrengen.'
Vanavond zullen haar kwaliteiten extra op de proef worden gesteld, Matlubeh treedt dan voor het eerst op met een flamenco-muzikant, gitarist Juan Carmona. Ze heeft er alle vertrouwen in: 'Flamenco en shashmaqam, ze komen allebei voort uit passie en liefde.'
Cd's:
Matlubeh: The Turquoise of Samarkand. Long Distance 122039.
From Samarkand to Bukhara. Long Distance 122038.
Munadjat Yulchieva & Ensemble Shavkat Mirzaev. WDR World Network 28.297.
Turgun Alimatov: Ouzbekistan. Ocora C 560086.
Matlubeh treedt vanavond op tijdens het Dunya Festival in de Doelen, Rotterdam. Zondag 30 november in Rasa, Utrecht.

Foto
	Matlubeh Dadabayeva FOTO GUUS DUBBELMAN - DE VOLKSKRANT

