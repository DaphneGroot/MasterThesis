Spaans mos.
Spaans mos ("Tillandsia usneoides") is een plant uit de bromeliafamilie ("Bromeliaceae") die aan boomtakken hangt.
De plant komt voor van het zuidoosten van de Verenigde Staten tot in ArgentiniÃ« in tropische of subtropische gebieden met een hoge relatieve luchtvochtigheid. De plant bestaat uit flexibele gekrulde langwerpige blaadjes van 2-6 cm lang en 1 mm dik die als een ketting aan elkaar groeien en kan op deze manier soms de lengte van 1-2 meter bereiken. Het spaans mos is een epifyt zonder wortels die via de bladeren water en voedingsstoffen (vooral calcium) uit de lucht en uit regendruppels opneemt. Hierdoor is de plant erg gevoelig voor luchtvervuiling. De bloemen zijn zeer klein, groenachtig van kleur en onopvallend, de plant bloeit zelden. Spaans mos plant zich voornamelijk voort door stukken plant die wegwaaien of door vogels worden meegenomen en aan een andere boom blijven hangen. Veel vogels gebruiken het als materiaal voor nesten.
Spaans mos heeft veel weg van baardmos ("Usnea") en dat wordt gereflecteerd in het tweede deel van de botanische naam: "usneoides". Baardmos is echter een korstmos en niet verwant. Spaans mos wordt vaak gebruikt als bodembedekker in bloempotten, maar kan op deze manier niet overleven. Levend Spaans mos is groengrijs van kleur, dode planten zijn bruin gekleurd.
Spaans mos werd in vroegere tijden als verpakkingsmateriaal gebruikt en als vulmiddel voor banken en matrassen, dit leverde vaak problemen op, omdat insecten zich graag in de plant nestelen.
Volgens een Indiaanse legende is Spaans mos het haar van een prinses, die op de dag van haar huwelijk door vijanden werd gedood. De rouwende bruidegom moet het haar afgesneden en in een boom gehangen hebben. De wind droeg het weg en verdeelde het op die wijze over het gehele land.
