Strijkstok.
Strijkstokken van altviool, contrabas, gdulka en kementsje
Een strijkstok is een constructie waarmee de snaren van een strijkinstrument in trilling gebracht worden. Deze trilling produceert een klank zodat een in muziek bruikbaar geluid ontstaat.
Een strijkstok is ook de stok waarmee een maatvat voor droge stoffen afgestreken wordt. Door het maatvat eerst met een kop erop te vullen en daarna vlak af te strijken, is het precies vol. Dit is de strijkstok waaraan, volgens het gezegde, veel blijft hangen.
Historische situering.
De bekwaamste strijkstokbouwers waren Fransen, zoals de beste vioolbouwers Italianen waren (Stradivarius, Guarneri en Amati). Eind 18e eeuw maakte de Fransman Fran√ßois-Xavier Tourte naam als strijkstokbouwer. Door een vruchtbare samenwerking met violist Giovanni Battista Viotti vernieuwde hij de strijkstok ingrijpend. Een originele strijkstok van Tourte kostte in 2009 zo'n 200.000 euro. Ook Tourtes tijdgenoot Jean-Baptiste Vuillaume, tevens een uiterst bekwaam luthier, staat nog steeds bekend om zijn uitzonderlijke strijkstokken.
Algemene principes.
Voor een effectieve strijktechniek is het van belang om de juiste balans te vinden tussen de kracht (stokdruk) op de snaren, de snelheid waarmee de stok over de snaren strijkt en de afstand tot de kam van het instrument. De stokdruk heeft twee belangrijke componenten: de invloed van de zwaartekracht op de massa van onderarm en stok op de snaar, en de hoeveelheid spierkracht die aangewend wordt om de stok tegen de snaar te drukken.
De verdeling van de streek noemt men ook de stokverdeling of stokvoering. Spelen aan de slof is makkelijker, omdat er dan meer beheersing over het 'momentum' is, dan bij spelen aan de punt. Veel beginnende violisten spelen bij de slof sterker dan bij de punt. Door oefening kan de drukverdeling over de gehele stok onder controle worden gebracht.
De techniek van het strijken wordt met de Italiaanse term "arco" aangegeven (zie ook pizzicato het tokkelen met een vinger - meestal met de stok in de hand). In zeer uitzonderlijke gevallen wordt "col legno" gespeeld door met het hout van de strijkstok te strijken, of zelfs op de snaar te slaan ("col legno battuto").
Op- en afstreek.
Wanneer men van slof naar punt speelt is er sprake van een 'afstreek', wanneer men van punt naar slof speelt heet dit een 'opstreek'. In bladmuziek wordt dit met twee speciale tekentjes aangegeven. De taak van een concertmeester is om in het orkest de streken van alle strijkers in de partijen te schrijven, zodat alle strijkstokken steeds zo veel mogelijk synchroon bewegen, en iedere strijker dezelfde interpretatie van tonen door middel van de op- en afstreek kan geven. Op- en afstreek worden ook weleens vergeleken met in- en uitademen, of met spanning versus ontspanning.
