 MULTIHOUSE BESTEEDT ONDERHOUD UIT. 
 AMSTERDAM, 23 dec (Reuter) - Multihouse Automatisering BV heeft meegedeeld dat de onderhoudsportefeuille van Multihouse per 1 januari 1997 wordt overgenomen door Digital Equipment BV. 
 "Het betreft het onderhoud op de hardware en systeemsoftware. De activiteiten bestaan uit het ter plekke via telefonische support verhelpen van hardware-en systeemfouten," aldus Multihouse. 
 Volgens Multihouse verzekert de verandering haar klanten continuiteit in de onderhoudsdienstverlening. Het onderhoud op hardware en systeemsoftware vertegenwoordigt bij Multihouse ruim 10 procent van de omzet. 
 "Multihouse verwacht in 1997 geen omzetdaling als gevolg van deze transactie aangezien de overige activiteiten een groei laten zien die het wegvallen van de service-inkomsten kan compenseren," aldus het bedrijf. 
 De resultaatverwachtingen zoals geformuleerd in onder meer de halfjaarberichtgeving worden door deze transactie volgens Multihouse niet beinvloed. 
 De rechtstreeks betrokken werknemers blijven in dienst bij Multihouse Automatisering BV. Digital betrekt de capaciteit voor de uitvoering van de werkzaamheden direct bij Multihouse voor een periode van vijf jaar. 
 Het operationele management komt in handen van Digital. 
 De beslissing van Multihouse om haar onderhoudsportefeuille af te stoten past volgens de directie in de gekozen strategie waarbij zij de dienstenportfolio concentreert op enerzijds de ontwikkeling van maatwerkapplicaties en anderzijds op het beheer van applicaties en computer-infrastructuren. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
