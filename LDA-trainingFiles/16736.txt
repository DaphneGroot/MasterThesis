Vetbolletje.
Een mezenbolletje of vetbolletje is een bolletje van dierlijk vet, waarin zaden zijn verwerkt. Het zijn vooral kleine zangvogeltjes zoals de koolmees, het roodborstje, de huismus en de spreeuw, die van deze bolletjes eten, maar ook wat grotere vogels zoals kraaiachtigen doen dit wel.
Vooral tijdens de winter, wanneer moeilijker voedsel in de natuur gevonden kan worden, kunnen vogels vaak overleven dankzij wintervoeding zoals deze vetbolletjes. Het vet ervan kan hun natuurlijke vetreserves aanvullen.
Behalve dat het nuttig is voor de dieren, vergemakkelijken mezenbolletjes ook de observatie van de vogels, wat een van de redenen is waarom mensen ze ophangen.
Mezenbolletjes kunnen kant en klaar in de winkel worden gekocht, vaak in pakketten waar ook pindanetjes deel van uitmaken. Men kan ze ook zelf maken, door ongezouten dierlijk vet zoals rundervet of ongebruikt hard frituurvet te smelten in een pannetje, en hier na wat afkoelen (het mengsel moet al indikken) zaden zoals maanzaad, zonnebloempitten en pinda's door te vermengen, of een kant-en-klaar strooivoer, en het mengsel in een vorm te gieten die men na het afkoelen en stollen kan verwijderen door de vorm even in warm water te houden. Voor een makkelijke bevestiging kan men een ijzerdraadje of touwtje in het mengsel hangen voordat dit gestold is. In plaats van dit laatste kan men ze ook in een netje doen, waaraan ze kunnen worden opgehangen.
Vetbollen aanbieden, hoe nuttig ook in de winterperiode, is in het broedseizoen zeer schadelijk voor de vogels. Immers, de jongen van mezen, pimpelmezen, enz. kunnen slechts gezond opgroeien wanneer zij gevoed worden met rupsen. Zij verteren de zware vette voeding van de vetbollen niet en sterven in het nest.
