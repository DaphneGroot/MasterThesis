	Raad vindt doelen in basisonderwijs te onduidelijk
	Van onze verslaggever
DEN HAAG
De Onderwijsraad wijst invoering van de nieuwe 'kerndoelen' van het basisonderwijs af. De raad vindt de doelen te vaag en niet haalbaar, 'en ze bieden de leraar geen houvast voor de onderwijspraktijk'. In de kerndoelen staat omschreven wat leerlingen van de basisschool moeten leren en kunnen.
De Onderwijsraad schrijft dit in een advies aan staatssecretaris Netelenbos van Onderwijs. Die stelt dat onderwijsorganisaties de doelen juist te precies vinden. Netelenbos wijst erop dat als de doelen per groep worden gespecificeerd, de leraar wel houvast heeft.
De raad ziet niet in dat er met de nieuwe kerndoelen een verbetering optreedt. Hij vreest zelfs dat de motivatie in scholen om met kerndoelen te werken nog kan afnemen, als scholen met nieuwe kerndoelen worden geconfronteerd die wederom tekortschieten.
Daarom acht de raad het onverantwoord de nieuwe kerndoelen in augustus 1998 al in te voeren, te meer 'omdat een evaluatie van de in 1993 geïntroduceerde kerndoelen nog niet zijn geëvalueerd'.
Dat de Onderwijsraad slechts kritiek levert en geen oplossing aandraagt, zegt de raad zich te realiseren. 'Er moet dan ook een diepgaand onderzoek worden verricht naar datgene wat in het basisonderwijs geleerd moet en kan worden', aldus de raad. Daarbij moet rekening worden gehouden 'met de mogelijkheden van leraren, het leervermogen van leerlingen en de vrijheid van onderwijs'.

