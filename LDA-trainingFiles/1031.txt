	'EU speelde geen rol bij totstandkoming van Hebron-akkoord'
	Van onze verslaggever
DEN HAAG
In tegenstelling tot minister Van Mierlo van Buitenlandse Zaken zijn de VVD en het CDA van mening dat de Europese Unie geen grote rol heeft gespeeld bij de totstandkoming van het akkoord over Hebron. De Tweede Kamer was gisteren positief over het onder Amerikaanse leiding bereikte akkoord tussen Israël en de Palestijnen.
VVD-woordvoerder Weisglas zegt dat het Hebron-akkoord zonder de EU tot een goed einde is gebracht. Hij hoopt dat de Unie hieruit de les leert dat er geen behoefte is aan haar inmenging in het Midden-Oosten. De betrokkenheid van de Europese Unie, en zeker van een land als Frankrijk, zou averechts werken, aldus Weisglas.
De Hoop Scheffer (CDA) is het met hem eens. 'De EU heeft geen rol van betekenis kunnen spelen. Als Europeaan vind ik dat de EU meer verdient. Maar de EU is het onderling niet eens over het Midden-Oosten beleid. Daarom moet de Unie niet de pretentie hebben een rol te spelen.' De Franse voorkeur voor de Palestijnse positie, zoals De Hoop Scheffer het noemt, maakt de EU niet gewaardeerd als gesprekspartner in Israël.
Minister Van Mierlo zei gisteren in Straatsburg dat hij als voorzitter van de EU dagelijks contact heeft gehad met de speciale EU-afgezant, de Spaanse ambassadeur Moratinos. PLO-voorzitter Arafat heeft zelf gevraagd om voortdurende betrokkenheid van de EU bij het vredesproces, aldus Van Mierlo.
In zijn rede tot het Europees Parlement sprak Van Mierlo van een wezenlijk bijdrage van de EU aan het vredesproces, 'in nauwe samenwerking met de partijen en met de Verenigde Staten. Deze bijdrage hoeft zich niet te beperken tot de economische ondersteuning van het proces. Economie en politiek kunnen ook hier niet klinisch gescheiden worden. Zonder de Europese economische ondersteuning zou het onderhandelingsproces in gevaar kunnen komen.'
Van Mierlo ging verder: 'Hieraan ontleent de Unie het recht en de plicht tot een actieve politieke rol in het proces. Niet in de eerste plaats als onderhandelaar of bemiddelaar aan tafel, maar daarom niet minder politiek.'

