	Korbach voelt zich soms roepende in de woestijn
	FRITZ Korbach 'gooit af en toe een slogan tegenaan', zoals hij dat uitdrukt. Onlangs verzon de trainer van De Graafschap deze voor het stadsbestuur van Doetinchem: 'Als De Graafschap niet in Doetinchem had gevoetbald, hadden ze in Ede niet geweten dat Doetinchem in Nederland ligt.'
Dit soort uitspraken wekt zo af en toe de woede en afkeuring op van mannen in driedelig pak. Korbach is boos op de competitieleiding van de KNVB en op de gemeente; hij is bovendien teleurgesteld in zijn bestuur. Hij trekt ten strijde tegen het ondoorzichtige programma van de Nederlandse competitie, maar voelt zich een roepende in de woestijn.
Collega's horen hem aan, smiezen in de catacomben dat ze het met hem eens zijn, maar verheffen hun stem niet. Korbach noemt ze naef. 'Iedereen giet zijn onvrede in een vat van gelatenheid. Alleen als ze zelf worden gebeten, beginnen ze te piepen. Maar je moet naar de structuur kijken.'
Hij is het archetype van de trainer die als voetballer nooit op het hoogste niveau actief was, maar door de praktijk van talloze jaren en talloze clubs is gelouterd. Geboren in Diez am Lahn, Duitsland, bekend om de bril die in zijn haardos steekt, sigaartjes die hij met elkaar aansteekt, schoenen zonder sokken en rose overhemden. En zeer bekend met de wetten van de voetbalwereld.
Als de liefde met een club over is, moet de trainer gauw wegwezen, weet hij uit ervaring. Even goede vrienden. Toen hij van Heerenveen op zondag 'een trap in de rug' kreeg, zat hij drie dagen later op de boot van voorzitter Van der Velde te vissen. 'Ja, dat vond men heel raar.'
Vorig jaar was De Graafschap d sensatie van de eerste competitiehelft, om vervolgens ver terug te vallen. Nu verloopt het seizoen gelijkmatiger en is het linkerrijtje bij Studio Sport het streven van de ploeg.
Wat hem irriteert, is het competitieverloop. Van de eerste zeven wedstrijden van De Graafschap waren er vijf buiten de Achterhoek en als straks de winterstop aanbreekt, heeft de club al twee keer gespeeld tegen Sparta, NEC en Feyenoord. 'Als je dit aan zichzelf respecterende mensen in andere landen laat zien, denken ze dat je niet goed bij je hoofd bent. Ze komen aan mijn vreten, zeg ik provocerend.'
Want stel dat de club slecht door al die verre wedstrijden rolt, dan volgt geen uitbetaling van premies, staat de trainer onder druk en volgt mogelijk ontslag. Nog afgezien van het feit dat het hier gaat om competitievervalsing, want tegen Feyenoord kun je bij wijze van spreken deze maand het best twee keer voetballen.
'Waarom is het over de hele wereld zo dat een club de ene week thuis speelt en de andere week uit, en in Nederland niet. Dat kan geen toeval zijn. In het buitenland is de status van voetbal blijkbaar groter. Ik kan me voorstellen dat Feyenoord en Sparta niet thuis k£nnen voetballen als de marathon van Rotterdam op zondag is. Dit seizoen is niets meer te veranderen, dat weet ik ook wel. Maar het kan toch niet dat het voetbal, met zijn passieve recreatie, steeds moet wijken, zelfs voor Oud-Hollandse Spelen op de markt.'
Na een serie tirades leek het alsof Korbach al afscheid had genomen van De Graafschap, vooral omdat het bestuur niet thuis gaf. Dat college wil goede maatjes blijven met de gemeente, die op haar beurt een aantal data als speeldag verbood. 'Ik wil weg', liet hij op verschillende plaatsen noteren. 'Ik kan me voorstellen dat die optelsom is gemaakt. Ik vroeg aan de voorzitter welke consequenties het heeft wanneer zich een club voor mij aandient, maar misschien blijf ik ook wel.'
Juist in de dagen dat Korbachs woede tot grote hoogte steeg, vloog collega Haan de laan uit bij Feyenoord en Spelbos bij Utrecht. De koppeling was snel gelegd. Korbach was misschien wel benaderd door Van den Herik. Is hij immers geen trainer die, waar hij ook arriveert, snel schoon schip weet te maken? Hij ontkent dat er sprake is van een openlijke sollicitatie. 'Natuurlijk had ik het leuk gevonden, want dan wordt je vakmanschap erkend en gewaardeerd.'
Het voetbal dreigt te verdrinken in een poel van overvloed en daarover maakt hij zich ook druk. Als het aan Korbach ligt, zijn woensdag, zaterdag en zondag de dagen van het betaald voetbal. Hij beseft dat het door allerlei tegenstrijdige belangen moeilijk is een evenwichtige kalender samen te stellen, maar op de huidige manier is het allemaal niet meer te volgen.
De spreiding over bijna alle dagen van de week is mede een gevolg van voetbal op tv. 'Ik hoor veel mensen die wel willen kijken, maar die met nog meer lieden in de huiskamer te maken hebben. Voordat je het weet zit je nog in je eentje thuis en zijn al die andere mensen vertrokken.'
Nu lijkt het net alsof Korbach een ouwe zeur is, maar dat valt mee. Trainer-zijn vindt hij een fantastisch beroep dat hij al bijna dertig jaar uitoefent. Hij begon bij Elinkwijk, als assistent, en werkte opeens samen met zijn favoriete voetballer, Tonnie van der Linden. 'Ik mocht met meneer Van der Linden voetballen en af en toe nog wat tegen hem zeggen ook.'
Korbach is 52 jaar; als trainer was hij achtereenvolgens werkzaam bij FC Utrecht (assistent), Wageningen, PEC Zwolle, Volendam (twee periodes), FC Twente, Cambuur (twee maal), Go Ahead Eagles, Heerenveen, Istanbulspor en De Graafschap.
Hij kan zich maar n beroep voorstellen dat mooier is dan het trainerschap: topvoetballer. 'Als er leven na de dood is, als rencarnatie bestaat, dan wil ik terugkeren op aarde als topspeler, en dan niet omdat je binnen anderhalf jaar miljonair kunt worden. Voetbal is z¢ mooi.
Niemand hoeft 'vroeger' voor hem te romantiseren. Zijn spelers zijn betrokken profs. Bijna met zijn allen zitten ze na de training te kaarten. 'Het zijn geen gasten die een paar druppen water vangen, in de broek springen en het complex verlaten.'
Hij noemt zichzelf bezeten. 'Ik heb weinig andere dingen dan voetbal in het leven. Ik heb totaal geen hobby's.' Hij denkt nog eens even na en zegt dan: 'Helemaal niks. Maar mijn belangstelling is vrij breed. Je moet opletten dat je niet in een grot komt te wonen, dat je leeft als een soort holbewoner.'
'Guus (hij bedoelt bondscoach Hiddink) is gek van motorrijden en heel veel collega's zijn wijs met golfen. Motorrijden vind ik ook heel leuk, maar dat is mij niet toevertrouwd. Een aantal jaren geleden heb ik dat ding verkocht. Als ik een paar kilometer weg was, ging ik denken dat ik een soort Kevin Schwantz was. Een beetje stoer doen, op je muil vallen. Ik heb me maar tegen mezelf in bescherming genomen. En golfen, daar vind ik helemaal niets aan. Laatst kregen we een clinic aangeboden en zijn we met de hele ploeg geweest. Ik ben dan echt blij dat zo'n dag erop zit, met al dat geslenter over een weiland.'
Slechts weinig zaken des levens kunnen zijn aandacht echt van voetbal afleiden. Zijn vriendin en kinderen bijvoorbeeld. Zo kreeg zijn zoon een maand of acht geleden een herseninfarct. Zowel pa als zoon Bob, amateurvoetballer, had getraind en was 's middags een paar uurtjes op bed gaan liggen.
'Om kwart over vier hoorde ik hele rare geluiden. Ik dacht, wat is die mafketel toch aan het doen, ligt hij te dromen of zo? Toen ik ging kijken, lag hij naast zijn bed. De dokter dacht aan een aanval van epilepsie. Het frappante was dat hij bij een wedstrijd van ons al eens niet goed was geworden en daarna bij de neuroloog was geweest. Die had niets geconstateerd. Ik heb hem op mijn rug genomen, in de auto gezet en op intensive care gegooid. Dan spoken er wel een paar dingen door je kop.'
Bob Korbach, 21 jaar jong, had uitval aan de rechterkant, maar het gevoel is bijna volledig terug. Alleen zijn rechterarm is nog niet volledig hersteld en hij heeft soms nog problemen met praten. Vader weet dat het een clich is, maar als voetbaltrainer moest hij verder. Met voetbal.
Hij bracht zijn zoon in contact met Carola, zangeres van BZN, en oud-voetballer Henk Duut, die in het verleden door een zelfde infarct zijn getroffen. 'Ik heb Carola gebeld. Ik kende haar van afstand, want ik kwam haar wel eens tegen in de viswinkel in Volendam. Als Bob een moeilijk moment heeft, mag hij haar bellen. Het is belangrijk dat zo'n patint praat met iemand die hetzelfde heeft gehad. Gelukkig gaat het behoorlijk goed. Ik heb mijn emotie weer in de hand.'
En dus zegt hij weer wat hem op het hart ligt. 'Ik zou achter mijn huis tegen een boom aan kunnen lullen, maar dat schiet niet op. Ik houd van duidelijkheid.'

Foto
	Fritz Korbach: 'Voetbal is z¢ mooi.' FOTO HANS HEUS - DE VOLKSKRANT

