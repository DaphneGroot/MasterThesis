Tsaar.
Tsaar (Bulgaars: цар, Russisch: царь) is een vorstelijke titel voor de historische heersers van Bulgarije, Servië en Rusland. Afhankelijk van het land en de tijd kan "tsaar" gelijkgesteld worden met keizer of koning.
Het woord "tsaar" gaat, net als het Nederlandse woord "keizer", terug op het Latijnse "caesar". De vrouw van de Russische tsaar werd "tsarina" genoemd (de Russen zelf spreken van "tsaritsa" (Russisch: царица)). In het Keizerrijk Rusland (na 1721) was haar officiële titel "imperatritsa" (Russisch: Императрица). De zoons en dochters respectievelijk "tsarevitsj" (Russisch: царевич) en "tsarevna" (Russisch: царевна) tot 1721, daarna was de officiële titel "velikaja knjaginja" (Grootvorstin) (Russisch: Великая Княгиня). Voor de troonopvolger bestond de aanduiding "tsesarevitsj" (Russisch: Цесаревич). De vrouw van de tsesarevitsj werd "tsesarevna" (Russisch: Цесаревна) genoemd.
Rusland.
Vóór 1547 noemden de heersers van Moskou zich grootvorst. De eerste die zich met de titel "tsaar" tooide, was Ivan IV, ook wel bekend als Ivan de Verschrikkelijke. In 1613 kwam de tsarentitel in handen van Michael Romanov, het begin van de Romanov-dynastie. De laatste Russische tsaar was Nicolaas II, die aan de macht zou blijven tot de Russische Revolutie van 1917.
In het streven om Rusland te verwesteren verving Peter de Grote de titel "tsaar" door de officiële titel "imperator". In de praktijk bleef "tsaar" echter populair.
Bulgarije.
Tijdens het Eerste Bulgaarse Rijk (893-1014) en het Tweede Bulgaarse Rijk (1186-1396) werd Bulgarije door tsaren geregeerd.
De titel "tsaar" van de vorsten van Bulgarije tussen 1908 en 1946 is gelijk te stellen aan koning.
Servië.
Tussen 1346 en 1371 voerden twee Servische vorsten (Stefan Uroš IV Dušan en Stefan Uroš V) de titel "tsaar". Lazar Hrebeljanović (1371-1389) werd bij zijn dood heilig verklaard als "Heilige Martelaar en Tsaar Lazar".
