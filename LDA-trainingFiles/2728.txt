	Weerman?
	Uit de advertentie van de NOS, van zaterdag j.l.: 'Wij verwachten van kandidaten enige kennis van natuurkunde en interesse in meteorologische processen. De kandidaat moet in staat zijn de weeroverzichten op radio en televisie aantrekkelijk te presenteren.'
NOS-voorlichter Fred de Vries: 'Nee, aantrekkelijke presentatie is niet belangrijker aan het worden dan weerkundige kennis. We willen een meer journalistieke benadering, en de presentator van het weer breder inzetten. Alle medewerkers van het Journaal zijn journalist. Ook de economische berichtgeving wordt door journalisten gedaan. Als straks berichtgeving over een orkaan of een overstroming nodig is, kan die weerjournalist dat ook doen. Wij willen die man of vrouw zelf selecteren. Het KNMI neemt mensen alleen aan op hun meteorologische kwaliteit. Natuurlijk kunnen de huidige presentatoren solliciteren.'
Monique Somers van het KNMI en presentator voor de NOS: 'Het is niet de bedoeling dat het een soort Leontine-Ruiters-presentatie wordt. Ik kan wel zien of iemand een meteorologische achtergrond heeft. Zij leggen het toch beter uit. Ja, ik moet ook solliciteren. Nee, dat heeft me niet verbaasd. Of ik enige kans denk te maken? Daar kan ik niets over zeggen.'
Directeur J. van Uffelen van regiozender TV8 Brabant: 'Voor alleen een aantrekkelijke jonge man of vrouw is Nederland te nuchter. Ik deed ook de eindredactie bij RTL en Veronica in de periode dat Leontine Ruiters het weer deed. Dat was echt geen succes. Natuurlijk, wel een aantrekkelijk plaatje, maar je kon merken dat ze niet wist waar ze het over had. De kijker laat zich niet bedotten. Wij hebben geen weerbericht, maar als ik een John Bernard-type had, zou ik er mee beginnen: een aimabele persoonlijkheid die duidelijk weet waar hij het over heeft.'
Sylvia Marchand, doet het management voor Leontine Ruiters, die eerder voor Veronica het weer presenteerde: 'Nee, ze is niet bereikbaar. Maar ik weet dat ze het onzin vindt dat je meteoroloog zou moeten zijn om het weer te presenteren. Om de beursberichten te presenteren hoef je ook geen beursanalist te zijn.'
M. Noord van Meteo Consult in Wageningen: 'De ideale combinatie is natuurlijk een meteoroloog die heel goed kan uitleggen. Maar iemand die veel interesse heeft voor het gebied, moet het met een opleiding ook kunnen, hoor. Ach, er zijn heel veel verschillen. Sommigen maken gebruik van driedimensionale achtergronden, daar vliegen de kerktorens door het beeld. Persoonlijk vind ik de presentatie van RTL 5 mooi. De achtergrond van een echte meteoroloog, zoals ook Peter Timofeeff, geeft wel een meerwaarde.'
J. Geirnaerdt, secretaris van de Nederlandse Vereniging van Meteorologen: 'Terreinverlies voor de meteorologie? Ik denk het niet. Het is natuurlijk ook nog maar de vraag of ze een niet-meteoroloog op deze vacature aannemen. Maar het is hun goed recht, en ze moeten natuurlijk ook de kijker te vriend houden. Persoonlijk vind ik het wel jammer: ik zie het liefst een meteoroloog op de buis. Dat verschil zie je aan de tekst, zeker wanneer er gemproviseerd moet worden.'
Henritte Messing, doet pr voor Het Weer Kanaal: 'Het ligt aan de opzet van je programma. Als je de teksten door meteorologen laat schrijven, kunnen ze prima door anderen worden voorgelezen. Van de tien presentatoren die bij Het Weer Kanaal werken, zijn er vijf meteorologen die een training hebben gehad in presentatie, en vijf presentatoren die zwaar meteorologisch zijn bijgeschoold.
'Wij vinden die scholing erg belangrijk omdat we niet met een autocue werken. De presentatoren schrijven zelf hun tekst en brengen die uit het hoofd, dus dan moet je er wel wat van weten. Bij bepaalde omroepen moet het er echt attractief uitzien. Steeds meer wordt gekeken naar wat in Amerika gebeurt. Bij de NOS heeft denk ik lang meegespeeld dat ze de enige waren. Dan hoef je niet zo je best te doen.'
Robin Gerrits

