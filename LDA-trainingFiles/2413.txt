	Russische generaal Lebed wil geen confrontatie, maar samenwerking met het Westen; 'Met stokken kun je mensen niet meer besturen'
	Van onze verslaggever
Philippe Remarque
 AMSTERDAM
Ze wekken nog steeds ontzag: het lage stemgeluid en de onverschrokken blik waarmee generaal Lebed in de hele wereld bekend, en ook enigszins gevreesd is geraakt. Maar hij wil in het Westen inmiddels een andere indruk achterlaten. Lebed presenteert zichzelf als een kampioen van de rede.
'De media in Rusland stellen mij voor als een soort dictator, een koppensneller. Ze blijven het Westen bangmaken met een militaire dictatuur', zegt hij tijdens een interview. 'Ik wil die indruk wegnemen. Ik heb de oorlogen in Moldavi en Tsjetsjeni stopgezet. Alleen al op grond daarvan kun je vaststellen, dat ik geen kannibaal ben.'
In de Verenigde Staten, Frankrijk en Duitsland kreeg hij al de gelegenheid dit te demonstreren. Alleen zijn bewering dat president Clinton hem had uitgenodigd de inauguratie in Washington bij te wonen bleek uit de lucht gegrepen. Gisteren was Lebed de eregast op een internationaal congres van dagbladuitgevers in het RAI-gebouw.
De orakeltaal waarmee hij zijn entree maakte in de wereld heeft Lebed vervangen door een duidelijk betoog, al houdt hij nog steeds van volkswijsheden. Zoals het een Russische oppositieleider betaamt, weet hij de komende volksopstand tegen het regime van president Jeltsin tot op de dag te voorspellen (3 oktober de eerste sociale explosie, 7 november de revolutie).
Maar wie hem harde uitspraken wil ontlokken, komt van een koude kermis thuis. Met Lebed komt de rede aan de macht. Hij wil geen confrontatie met het Westen, maar samenwerking. 'We hebben maar een kleine planeet. De mensheid is onderling verbonden.'
'We staan voor een enorme bedreiging, we moeten eens begrijpen dat we daar alleen gezamenlijk tegen op kunnen treden.' Lebed doelt op zaken als nucleair terrorisme, drugs en wapenhandel. Hij vreest zelfs dat de mensheid ten onder gaat aan gaten in de ozonlaag.
Als president zou hij dan ook 'voor alles beleefd' met buitenlandse leiders praten, 'met een glimlach en bereid tot compromissen en samenwerking'. Is dat niet wat president Jeltsin ook doet? Lebed heeft zich kritisch uitgelaten over diens recente akkoord met de NAVO. 'Onder de omstandigheden doet hij het juiste', gromt de generaal.
Lebed denkt bij de verkiezingen in 2000 een 'behoorlijk grote kans' te maken. 'Ik zou een liberale president zijn.' Lebed wil zich bij de vorming van een markteconomie beperken tot het scheppen van politieke en economische voorwaarden. De staat moet worden teruggebracht tot een minimum. 'Met stokken kun je mensen niet meer besturen, dat is zinloos. Zo'n enorm land als Rusland regeren vanuit n centrum is onmogelijk.'
Want ook al is Lebed een militair in hart en nieren, 'het overbrengen van militaire bestuursmethoden naar de burgermaatschappij is ontoelaatbaar. Pogingen om van het land een grote kazerne te maken hebben tot niets goeds geleid.'
Het enige waarover Lebed zich niet gematigd uitlaat, zijn de huidige machthebbers. Volgens hem wordt het Kremlin bewoond door een corrupte kliek die er slechts op uit is het bezit onder elkaar te verdelen. President Jeltsin, met wie hij voor de tweede ronde van de presidentsverkiezingen voor de camera's opeens dikke vrienden bleek te zijn, noemt hij niet eens meer bij naam. Lebed spreek slechts over 'de bureaucratische mutant'.
Lebeds verwijdering uit het Kremlin geschiedde vorige herfst in de beste tradities. Hij werd ervan beschuldigd een staatsgreep te organiseren. 'Ze dachten dat vrede in Tsjetsjeni een onuitvoerbare opdracht was. Toen ik hem had uitgevoerd, schrokken ze zich rot.'
Sindsdien probeert het Kremlin volgens Lebed onder leiding van zijn aartsvijand Tsjoebais een come-back te dwarsbomen. Bijvoorbeeld via de televisie, die wordt gedomineerd door Tsjoebais' schatrijke vrienden. Grote bedrijven lopen het risico niet Lebed financieel te steunen. Maar zijn Volksrepublikeinse partij van Rusland krijgt hulp van het zakenleven in de provincie.
Lebeds vrouw Inna moet bij het winkelen in Amsterdam contant betalen. Een grote Russische bank trok haar credit card in na ingrijpen van het Kremlin, vertelt een medewerker. Maar dit soort pesterijen deert de generaal niet. Hij rekent op de Russische voorliefde voor slachtoffers van de regering, die eens Jeltsin aan de macht bracht: 'Hoe meer de machthebbers mij aanvallen, hoe beter het met mij gaat.'

Foto
	Aleksandr Lebed FOTO GUUS DUBBELMAN - DE VOLKSKRANT

