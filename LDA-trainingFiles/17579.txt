 TRANS EUROPE FUND HALFJAARRES 23,3 PCT. 
 AMSTERDAM, 4 sept (Reuter) - Het Trans Europe Fund heeft in de eerste helft van 1996 een resultaat, inclusief herbelegging van 1,36 gulden bruto dividend, geboekt van 23,3 procent, zo is meegedeeld door beheerder ABN AMRO Asset Management. 
 De intrinsieke waarde per aandeel steeg van 101,37 gulden tot 123,63 gulden. De beurskoers trok in deze periode aan van 99,70 gulden tot 122,00 gulden. 
 De beheerder tekent bij de resultaten aan dat het resultaat dat van de voor beleggingen in Europa representatieve MSCI Europe 14 Index ruim overtrof. In het eerste halfjaar steeg die index met 13,6 procent. 
 Het fondsvermogen is in de eerste helft van dit jaar met 20,2 procent gestegen van 710,2 miljoen gulden tot 853,5 miljoen. Het aantal uitstaande aandelen daalde met 102.000 tot 6,9 miljoen stuks. 
 Volgens de beheerder is het huidige Europese economische klimaat van bescheiden groei en gematigde inflatie bij uitstek gunstig voor de bedrijven en sectoren waarin Trans Europe Fund een sterke weging heeft. 
 "De vooruitzichten voor het Trans Europe Fund voor de rest van 1996 blijven dan ook goed," aldus ABN AMRO Asset Management. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
