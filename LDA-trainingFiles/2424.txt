	Na Jan Meng moet kunst al weer anders 
	Kunst op televisie naar een idee van Jan Meng: een tafel, een man, enkele aanschuivende gasten en tussen de gesprekken door een reportage, of een gefilmd interview. 'Dat kunnen aangekochte interviews zijn. Er wordt in de wereld veel goede televisie over kunst gemaakt. Interviews met schrijvers. Met schilders. Die zijn voor een grijpstuiver te koop. Waarom zou je met een krap budget zelf alles maken, als een mooi interview in de aanbieding is? Ik zie het wel voor me. Eerst een studiogesprek. Vervolgens zeg ik tegen de kijker: ''Nu kunt u kijken naar een interview met Ismail Kadare. Oorspronkelijk duurde het gesprek twintig minuten. Wij hebben het negen minuten ingekort.'' Dat moet je er wel bij zeggen. De beste televisie is televisie waarbij gewoon wordt gezegd waar het op staat.'
Jan Meng heeft de smaak van televisiemaken te pakken. Zijn start, als presentator van het NPS-programma Panorama Vrijdag, was aarzelend, maar nu, tegen het einde van het eerste seizoen, is hij ervan overtuigd geraakt dat er tussen hem en de televisie iets moois kan bloeien. 'Daaraan heb ik na de eerste paar afleveringen ernstig getwijfeld. Zeker op de vrijdagavonden, als ik mezelf op televisie zag, met een verkrampt lijf, met van die grote ogen in mijn hoofd - niet meer doen, dacht ik dan. Ik durfde de volgende ochtend bijna niet naar buiten. Maar gaandeweg ben ik op televisie mezelf geworden. Nadat ik had besloten minder naar al die opmerkingen te luisteren, over het juiste jasje of over het feit of mijn gezicht wel op de correcte wijze in beeld komt. Ik wandel nu in mijn eigen oude jack door het beeld, precies zoals ik ben. Er is nog geen kijker geweest die zich erover beklaagde dat ik nu al voor de derde keer dat jackie aan had.'
Kort nadat Meng zijn draai had gevonden, kreeg hij van eindredacteur Ton van Brussel te horen dat Panorama Vrijdag het volgende seizoen van zijn diensten geen gebruik wenst te maken. Het culturele magazine zal na de zomer als een reeks filmpjes terugkeren, zonder een presentator. 'Enige tijd na dat bericht stond er een boodschap op het antwoordapparaat, of ik de eindredacteur met spoed wilde terugbellen. Ik betrapte mezelf er toen op dat ik even hoopte dat ik toch door kon gaan. De teleurstelling zat dieper dan ik mezelf wijsmaakte.'
De keuze om na twee jaar Kunstmest en n jaar Panorama Vrijdag opnieuw van formule te veranderen, lijkt het resultaat van een wankelmoedige visie van de leiding op de culturele taak van de NPS. 'Ik weet niet wat die visie precies inhoudt', zegt Meng, diplomatieker formulerend dan gebruikelijk. 'Maar de beslissing het roer om te gooien, is snel genomen, vind ik. Het vaste team, dat sinds Kunstmest met elkaar samenwerkte, de nieuwe redactieleden van de RVU en ik moesten aan elkaar wennen. Dat lijkt me niet ongewoon. De uitwisseling van ideen begint nu op gang te komen, en dan valt het doek. Dat wekt niet een efficinte indruk.'
De televisie heeft zo zijn eigen wetten, leerde Meng. Bij Radio Noord-Holland, die hem uitleende aan de NPS, maakte hij zes dagen per week een twee uur durend praatprogramma. Dat ging bijna vanzelf. Omdat de makers het programma graag wilden maken. Omdat iedere medewerker ronduit zei wat hij van een onderwerp of een gesprek vond.
Panorama Vrijdag komt plichtmatiger tot stand. Een plan wordt uitgevoerd, en daarna gaat iedereen zijns weegs. 'We vergaderen altijd op donderdag. Dat is zes dagen na de uitzending. Ik vind dat te laat. De woede over mislukte onderdelen en de vreugde over geslaagde items zijn tegen die tijd weggebd. Ik heb voorgesteld op maandagochtend met zijn allen in een grand caf een kop koffie te gaan drinken, om met elkaar te praten over mooie, leuke en lelijke dingen. Maar zoiets komt dan niet van de grond.'
Misschien wilde hij ook wel te veel, denkt Meng hardop. Hij was tenslotte aangenomen als presentator, en mocht in die hoedanigheid n filmpje per week maken, en drie aankondigingen doen. 'Dat laatste was het moeilijkste. Moest ik op een locatie in enkele zinnen vertellen wat de kijker te zien zou krijgen, terwijl ik zelf op dat moment niet wist waarover het ging. Later werd dat beter georganiseerd, kreeg ik van tevoren af en toe te zien wat ik aankondigde.'
Panorama Vrijdag, het programma waarin de Binnale in Veneti, de Documenta in Kassel, de eigenzinnige kont van de Fiat Tipo en de ontstaansgeschiedenis van het nieuwe Ajax-shirt gelijkwaardig worden behandeld, is de komende week nog eenmaal met Meng als boegbeeld te zien. Daarna zal de presentator met de terloopse wijsheden zich gaan richten op zijn radiowerk en zijn nieuwe televisieplan.
'Het is een goed jaar geweest. Ik wist niets van televisiepresentatie af, en de NPS leek geen beeld te hebben van wat ze nu precies met me wilden. Dat leerschool was hard, maar ik heb het vak nu aardig onder de knie. Het is tijd om te gaan oogsten.' Of dat bij de televisie-afdeling van de NPS zal zijn, is na dit seizoen zeer de vraag. 'Ik denk niet dat de NPS op mijn plannen zit te wachten. Al is het me nog steeds niet duidelijk wat er met mijn presentatie mis was. Ik zal volgens hen wel niet genoeg persoonlijkheid hebben.'
Kan een goed gesprek met directeuren Willem van Beusekom en Tom Kamlag nog uitkomst bieden?
'Die heb ik het afgelopen jaar geen n keer gesproken. Nou ja, ik ben een keer aan hen voorgesteld.'
Ronald Ockhuysen

Foto
	Jan Meng FOTO GUUS DUBBELMAN - DE VOLKSKRANT

