Oerol Festival.
Opbouw van het "Time Project" voor Oerol-Festival 2008
Oerol is een jaarlijks terugkerend cultureel festival in juni, dat wordt gehouden op het eiland Terschelling. Dit festival werd in 1981 opgericht door Joop Mulder, destijds eigenaar van café de Stoep in Midsland. Inmiddels is Oerol uitgegroeid tot een van de grootste locatietheaterfestivals in Europa.
Het Oerol Festival wordt geprogrammeerd aan het begin van de zomer, als het eiland volop in het groen staat. Met ieder jaar zo'n 50.000 bezoekers die komen genieten van optredens van een groot aantal Nederlandse en buitenlandse toneelgroepen, muzikanten, werk van beeldende kunstenaars en andere (podium)kunstenaars. Het festival duurt tien dagen. In 2014 en 2015 werden er 130.000 kaartjes verkocht.
Subsidie.
Door de jaren heen kampte het festival verschillende keren met financiële problemen. Dieptepunt was editie 1993, waar festivaldirecteur Mulder tijdens de opening aankondigde dat onderhandelingen met het ministerie van WVC en de provinciebestuur van Friesland op niets waren uitgelopen, en dat ditmaal het laatste festival plaatsvond. In de veronderstelling dat het de laatste keer was verlieten bezoekers teleurgesteld het eiland. Evenwel werd kort daarna toch een oplossing gevonden.
Op de slotdag van Oerol in 2004 maakte Mulder wederom bekend dat het voortbestaan van het festival werd bedreigd. Alhoewel er een recordaantal bezoekers (55.000) was gekomen, verkeerde de organisatie opnieuw in financiële nood. De subsidie van € 180.000 was niet voldoende om het festival ook in de volgende jaren te kunnen blijven organiseren en bekostigen. "Wij willen minimaal € 400.000, anders gaat het volgend jaar niet door", zei Mulder op de slotdag van de 23e Oerol-editie.
In 2005 werd de structurele steun aan het festival daadwerkelijk uitgebreid, en was de 24ste editie veiliggesteld.
Naam.
De naam van het festival is afgeleid van het woord "overal" in Terschellings dialect en het Fries. De term duidt de tijd van het jaar aan dat het vee overal op het eiland werd losgelaten om te kunnen grazen. Vroeger gebeurde dat zowel in het vroege voorjaar als in de late herfst, als het gras op de eigen weilanden ontoereikend was. Niet alle eilanders waren blij met "oerol". Na de komst van de eerste verharde wegen op het eiland kwamen er al snel ongelukken van; men fietste soms 's nachts pardoes tegen midden op de weg slapende koeien. Dit oorspronkelijke "oerol"-gebruik werd tijdens de Tweede Wereldoorlog op last van de Duitse bezetter afgeschaft, en keerde ook na de oorlog niet meer terug.
