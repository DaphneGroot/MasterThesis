KoninginneNach.
KoninginneNach (uitgesproken als "Kewnenginnenâch") was vanaf 1989 een jaarlijks gratis toegankelijk openlucht-muziekfestival in Den Haag. Het vond plaats in de nacht voor Koninginnedag. Naast optredens in de openlucht was er ook veel live-muziek in cafés. De nacht voor Koninginnedag werd in Den Haag al langer uitbundig gevierd, voordat het in 1989 een officiële status als muziekfestival kreeg.
De spelling van het woord KoninginneNach laat zien dat Hagenezen in de uitspraak vaak de klank van de letter "t" aan het eind van een woord weglaten.
Edities.
In 2011 werd voor het eerst het LIFE I LIVE FESTIVAL georganiseerd. Verspreid over de stad stonden diverse podia waarop verschillende muziekstijlen ten gehore worden gebracht.
De twintigste editie van KoninginneNach werd gepromoot met veel mobiele telefoontoepassingen onder de naam "Nach Mobiel". Bezoekers konden gratis het programma op hun mobiel toegestuurd krijgen. Er vonden optredens plaats van onder meer Dio, The Levis, winnaar van de KoninginneNach-bandverkiezing 2008, Garland Jeffreys, Beef en The Deaf. Er kwamen zo'n 260.000 bezoekers.
Jozias van Aartsen tijdens het festival (2008)
In 2008 traden op woensdagavond 29 april onder meer op De Jeugd van Tegenwoordig, Leaf, Mother's Finest, F, Zuco 103 en Voicst. Burgemeester Jozias van Aartsen opende de Nach met de band Leaf.
Naar schatting 190.000 bezoekers vierden op vrijdagavond 28 april de zeventiende editie van KoninginneNach. Er waren onder meer optredens van de bands Van Dik Hout en Opgezwolle.
In 2005 trad aan het begin van de avond het rapduo Lange Frans & Baas B. op, waar veel ouders met kinderen op af kwamen. In totaal kwamen er rond de 200.000 bezoekers. Er werden door de politie 42 aanhoudingen verricht voor onder meer zakkenrollen, openlijk geweld en vernielingen. Bij een steekpartij op het Lange Voorhout viel een gewonde. Twee agenten raakten lichtgewond.
In 2003 waren er (geschat) 175.000 bezoekers. Dat was minder dan in vorige jaren en ook minder dan verwacht. Waarschijnlijk speelden daarbij een rol de strenge veiligheidsregels rond de ambassade van de Verenigde Staten, die in het centrum van Den Haag lag. Onder andere traden Cuby & The Blizzards en Gruppo Sportivo op. Na afloop van de KoninginneNach braken rellen uit. De politie heeft 64 mensen aangehouden wegens vernielingen en onrust stoken.
