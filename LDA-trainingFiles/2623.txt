	'Zedenzaak eist een speciale houding'
	Van onze verslaggeefster
Ellen de Visser

DEN HAAG
Een inspectiedienst van het ministerie van Binnenlandse Zaken gaat binnenkort onderzoeken of zedenzaken in het nieuwe politiesysteem goed worden afgehandeld. Sinds de reorganisatie van de politie zijn bij de meeste korpsen speciale afdelingen verdwenen. Iedere agent moest jeugd- en zedenzaken kunnen behandelen. Na de Belgische zaak-Dutroux zijn daar bij de Tweede Kamer echter twijfels over gerezen. Terecht, vindt mr. Anneke Visser, voormalig politiecommissaris en chef van de jeugd- en zedenpolitie in Utrecht en Den Haag.
'Het idee dat iedere agent alles moet kunnen, is wishful thinking', zegt Visser. 'Het behandelen van zedenzaken vereist een bepaalde attitude. We hebben de afgelopen jaren zoveel geleerd, over ongelijke machtsverhoudingen, seksueel misbruik, incest. Ik ben bang dat als de politie een paar keer de plank goed mis slaat, we weer terug zijn bij af.'
Visser ziet met lede ogen hoe het aanzien van de jeugd-en zedenpolitie (jzp), waarvoor zij jaren gestreden heeft, de laatste jaren weer afbrokkelt. Toen ze in 1962 bij de Vlaardingse jeugdpolitie begon, had de jzp nauwelijks aanzien. Het was een aparte tak waar de politie onder druk van de politiek aandacht aan moest besteden.
'Er werkten vrouwen die van buitenaf werden aangetrokken. Aanvankelijk waren dat verpleegsters, later maatschappelijk werkers of juristen. Jeugdige slachtoffers van zedendelicten moesten door ons gehoord worden. De mannelijke rechercheur zat dan op een stoel om de hoek mee te luisteren zodat hij de zaak verder kon afhandelen.'
Toen ze in 1970 tot chef van de Utrechtse jeugd- en zedenpolitie werd benoemd, werd het werk nog steeds niet op waarde geschat. 'De politie had een mannelijk imago. De klanten waren meestal mannen, met hen konden agenten hun krachten meten. Jeugd- en zedenzaken werden meer als vrouwenwerk gezien', legt ze uit.
Visser wist in die houding verandering te brengen. Ze werd bekend door haar aanpak van jeugdige delinquenten. 'De politie was gewend om jongeren door te schuiven naar justitie of de kinderbescherming. Ik wilde dat doorbreken, want het leidde nergens toe. Ik vond het belangrijk naar de oorzaak van crimineel gedrag te kijken en eerst passende hulp te zoeken.' Ze zette daarnaast een experiment op met een weekenddienst voor hulpverleners en organiseerde samen met de hulpverlening een 24-uursopvang voor verkrachte vrouwen.
Die aanpak zette ze voort toen ze elf jaar later commissaris werd in Den Haag. Ze richtte een Halt-bureau op, een instelling die hulp biedt aan jonge first offenders, en hielp bij het opzetten van een preventieproject dat tot doel had jonge verdachten voor verder afglijden te behoeden.
Die 'menselijke' aanpak, waarbij politie en hulpverlening samenwerken, werd na aanvankelijke kritiek door veel politiekorpsen overgenomen. Visser (60) kijkt dan ook tevreden terug op haar 35-jarige carrire. 'Ik vind dat ik best veel heb bereikt', zegt ze. Eind februari ging ze met de vut.
Ter gelegenheid van haar afscheid opende ze een fonds en vroeg de receptiegangers om een gift in plaats van cadeaus. Het geld is bestemd voor een ex-collega die in de townships van Zuid-Afrika getraumatiseerde zwarte vrouwen helpt bij het vergroten van hun zelfvertrouwen.
Het is typerend voor een vrouw die zichzelf altijd als een 'buitenstaander' bij de politie heeft beschouwd. Ze kwam na haar studie rechten bij de politie terecht omdat ze 'iets maatschappelijks' wilde doen. 'Niet omdat ik zo graag met een pistool de straat op wilde.' Een echte politieopleiding heeft ze nooit gehad. Ze kreeg een paar schietlessen en wat onderricht in het maken van een proces-verbaal.
Het belang van de maatschappelijke situatie, van de wereld achter de crimineel, heeft Visser gedurende haar hele loopbaan bij de politie gentrigeerd. 'Ik heb geprobeerd de politie te vermenselijken', zegt ze. 'Ik wilde begrip kweken voor verdachten. Dat betekent niet dat ik hun gedrag goedpraatte. Ik wilde weten hoe het kwam dat ze over de schreef gingen en hoe we daar rekening mee konden houden. '
Maar de waardering die Visser met de jeugd- en zedenpolitie verwierf, is de laatste jaren sterk gereduceerd. In Den Haag werd de jeugdpolitie opgeheven. De afdeling zedenzaken is sterk in omvang teruggebracht en behandelt nog slechts zware delicten. De Utrechtse afdeling jeugd- en zedenpolitie verdween vorig jaar. 'Heel onverstandig', vindt Visser.
Na de zaak-Dutroux eiste de Tweede Kamer herinvoering van de zedenpolitie. De ministers Sorgdrager en Dijkstal wilden zover niet gaan. Visser ziet in die reactie een zekere overeenkomst met de reactie op het voetbalvandalisme. 'Na Dutroux eiste de politiek harde maatregelen. De problemen kwamen plotseling eng dichtbij. Iedereen dacht: stel je voor dat ze onze kinderen pakken. Maar na de aanvankelijke paniek zijn we weer overgegaan tot de orde van de dag.
'Het voetbalgeweld heeft een heel pakket aan repressieve maatregelen teweeggebracht. Dat is logisch, je moet allereerst voorkomen dat de situatie escaleert. Maar als je niet voortdurend wilt worden opgeschrikt door nieuwe incidenten, moet je mr doen.
'Dutroux is een extreem geval, maar het is wel geworteld in vruchtbare grond en die leveren we met zijn allen. Als we niet achter de feiten willen aanlopen, moet er een voortdurende maatschappelijke discussie gevoerd worden. Hetzelfde geldt voor voetbalvandalisme. Dat vandalisme komt voort uit verveling en gebrek aan aandacht. Ik herken het uit mijn tijd bij de jeugdpolitie: hoe hoger een graffitispuiter zijn naam op de muur spoot, hoe meer aandacht hij nodig had.
'Het is ook een imagoprobleem. Voetbalvandalen hebben blijkbaar geen andere mogelijkheid om zich waar te maken. Ik beschouw dat als pure armoe. Als je niet zo vroeg mogelijk investeert in de sociale problematiek, in werkgelegenheid, in tijdsbesteding, dan voorspel ik dat het nog meer uit de hand zal lopen.'

Foto
	A. Visser FOTO MARTIJN BEEKMAN

