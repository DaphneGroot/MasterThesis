Sake.
Sake (Japans: 酒, IPA:) is een Japanse alcoholische drank, die onder andere wordt gemaakt van rijst.
Het wordt ook wel "rijstwijn" of "rijstewijn" genoemd, hoewel sake geen wijn is. Officieel heet sake gemaakt van rijst in Japan "seishu" (清酒; "klare alcohol"). Een titel die het Japans nationaal onderzoeksbureau voor het brouwen van sake in 1973 geïntroduceerd heeft en die tegenwoordig vaker gebruikt wordt is "nihonshu" (日本酒; "Japanse alcohol").
Al vele eeuwen wordt deze drank in Japan geproduceerd door onder andere fermentatie van rijst en water. Het alcoholpercentage ligt doorgaans rond de 5 tot 19%.
Er bestaan diverse categorieën sake, waarbij een belangrijk onderscheid wordt gemaakt tussen soorten sake waaraan alcohol wordt toegevoegd en soorten waarbij dit niet het geval is.
Sake kan zowel koud, op kamertemperatuur, warm als heet gedronken worden. Dit is afhankelijk van de soort sake en het doel dat de brouwer heeft met zijn sake.
Geschiedenis.
De oorsprong van sake is niet goed gedocumenteerd en er bestaan talrijke theorieën over de ontdekking ervan. De eerste bron over alcoholgebruik in Japan vindt men in de Kroniek van de Drie Rijken.
Sake gemaakt van rijst komt het eerst voor in Japan, wanneer 300 v.Chr. rijst vanuit Korea en China wordt gebracht. Daarvoor werd er al sake gemaakt van noten die werden gekauwd en in een pot gespuugd. De enzymen in het speeksel deden het zetmeel omzetten naar suiker. Het geheel liet men over aan natuurlijke fermentatie. Deze vroege vorm van sake noemt men "kuchikami sake" (口噛み酒; "Met de mond gekauwde sake"). Het bevatte een laag alcoholpercentage en men at het waarschijnlijk als een pap met behulp van een soort pincet.
Door voortdurend te experimenteren en dankzij uit China geïmporteerde technieken, behaalde men doorheen de Heianperiode in de 7e eeuw na Christus, sake van een veel hogere kwaliteit. Omstreeks 700 na Christus begon men met brouwen van sake door rijst te stomen en hem vervolgens te laten vergisten. Dit proces wordt vlak voor 1600 vervolmaakt door het brouwen van sake in drie stappen te laten plaatsvinden waardoor het alcoholpercentage vergelijkbaar is met het huidige alcoholpercentage en de kans op verzuring vermindert. Men had op dat ogenblik al 200 jaar Koji-kin (met de wetenschappelijke naam Aspergillus oryzae (麹菌)) kunnen isoleren, een soort schimmel die zorgt voor de omzetting van zetmeel naar suiker. Het gebruik van koji-kin verving het oude kauwproces.
Rijst met koji-kin noemt men "kome-kōji" (米麹; "gemoute rijst"). Hierbij voegt men een gist mengsel genaamd "shubo" (酒母) aan toe. Dit dient om de suikers om te zetten tot ethanol. Dit proces zorgt voor een zeer sterke verhoging van de alcohol gehalte in de sake. De omzetting van zetmeel tot suikers, die vervolgens omgezet worden tot alcohol, is één proces die zich tegelijk afspeelt.
Koji-kin werd waarschijnlijk bij toeval ontdekt en wordt ook gebruikt bij het maken van "amazake" (een traditioneel Japanse lekkernij), "miso" (een pasta van gefermenteerde sojabonen) en sojasaus. Uiteindelijk genoot sake van zo een hoge populariteit, dat men het ook in het Keizerlijke Paleis in Kyoto (de toenmalige hoofdstad) begon te brouwen. Het brouwen van sake werd als kunst beschouwd en steeds meer nieuwe technieken werden ontdekt.
De rijst die men gebruikte was bruine rijst die voor 8 à 10 procent handmatig gepolijst was, waardoor het bruine kaf verdwenen was zodat men de witte kern kon gebruiken voor het brouwen. Polijsten werd vanaf 1784 door watermolens gedaan, waarbij er 20 à 25 procent van de rijst weggepolijst werd.
In 1840 ontdekte men het belang van water en toen in 1895 voor het eerst gist geïsoleerd werd, had men alle grondstoffen zoals we die nu kennen te pakken.
Tijdens de Meiji-restauratie werden er wetten geschreven die toelieten dat iedereen die genoeg geld en kennis bezat, zijn eigen sake brouwerij mocht oprichten. Gedurende één jaar ontstonden er 30,000 sake brouwerijen doorheen heel Japan. Dit getal verminderde uiteindelijk tot 8,000 nadat de overheid geleidelijk aan de belastingen verhoogde. De meeste brouwerijen die bleven voortbestaan waren van rijke landheren. Eigenaars van rijstvelden die rijst over hadden op het einde van de seizoen, stuurden de rijst naar hun brouwerijen om zo verspilling te voorkomen. De meest succesvolle van deze brouwerijen bestaan tot op heden.
Gedurende de 20e eeuw zagen brouwtechnieken verdere verbeteringen. De overheid opende in 1904 een onderzoeksinstituut voor sake en in 1907 vond de eerste sake proeverij plaats. Men ging over van houten vaten, waarin de sake vervoerd werd, naar flessen. De houten tonnen, waarin sake werd gebrouwen, werden vervangen door geëmailleerde stalen tanks. Deze waren makkelijk schoon te maken, konden effectief gesteriliseerd worden en vergingen niet, in tegenstelling tot houten tonnen. De houten tonnen absorbeerden ook ongeveer 3% van de sake. Een probleem die de geëmailleerde stalen tanks oplosten.
Gedurende de Russisch-Japanse Oorlog waren de belastingen op commercieel gebrouwen sake 30% van de gehele belastinginkomsten van de overheid.
In de Tweede Wereldoorlog begon men extensief alcohol toe te voegen tijdens het brouwproces, een proces dat voortduurde na de oorlog. Het was echter zeer moeilijk om gedurende die tijd sake te produceren, aangezien de rijst eerder nodig was als voeding voor het leger en er een tekort aan rijst plaatsvond.
In de periode na de oorlog nam het brouwen van sake enorm toe en kende zijn hoogtepunt in 1973. Er was echter veel concurrentie met andere westerse alcoholische dranken die zeer populair werden in Japan. In de jaren zestig werd de consumptie van bier voor het eerst groter dan dat van sake en sindsdien bleef de consumptie van sake dalen. In de jaren na de oorlog waren er ook kleine en lokale brouwerijen die, weliswaar duurder dan de grote producenten, hun eigen afzetmarkt hadden. Deze gingen zich concentreren op verbetering van sake. Toen in 1973 de sake-bel uit elkaar spatte begonnen de lokale sakebrouwerijen, bekend onder de naam jizake (地酒), aan hun opmars. Terwijl sake steeds populairder wordt in de rest van de wereld, stijgt ook in Japan de consumptie van sake al weer een aantal jaren. Op dit moment zijn er ongeveer 1,000 brouwerijen actief.
Brouwproces.
Sake wordt gemaakt in een aantal stappen. Allereerst begint men met het maken van "koji" (麹), een voorbereidsel van gestoomde rijst en "Koji-kin" (麹菌, "Aspergillus oryzae"). Vervolgens maakt men met behulp van de koji, gestoomde rijst, gist, water en melkzuur(99% van alle sake) in een kleine tank een giststarter. Na een periode van twee weken(traditionele sake rond de vier weken) heeft dit mengsel, genaamd shubo of "moto" (酛), een enorm concentraat aan gistcellen. Men doet deze giststarter vervolgens in een grote tank met een kleine hoeveelheid koji, gestoomde rijst en water. Na drie dagen verdubbeld men de inhoud met opnieuw een hoeveelheid water, koji en gestoomde rijst om op de vierde dag deze inhoud opnieuw te verdubbelen. De vergiste vloeistof wordt vervolgens geperst en gefilterd waarna deze meestal een lagering ondergaat. Bij de botteling vindt er meestal een pasteurisatie plaats.
Sake ontstaat door meervoudige parallelle fermentatie van gepolijste rijst. Door de rijst te polijsten, verwijdert men de bruine kaf met overbodige eiwitten en vetten van de witte kern. De "meervoudige fermentatie" verwijst naar de meerdere stappen in het fermentatie proces. De zetmeel wordt omgezet tot suiker die dan weer door de gist wordt omgezet tot alcohol. Dit proces is gelijkaardig aan het brouwen van bier. Er zijn echter twee grote verschillen. Bij het brouwen van sake zorgt de schimmel genaamd Aspergillus oryzae ("koji") voor de enzymen die nodig zijn voor de zetmeel omzetting. Bij het brouwen van bier komen de enzymen uit de mouten zelf. De fermentatieprocessen gebeuren bij sake allemaal tegelijkertijd en in één stap. Bij bier gebeuren ze afzonderlijk en in opeenvolgende stappen.
Een sakebrouwerij in Japan heet "kura" (蔵; "magazijn") en een meester sake brouwer heet "tōji" (杜氏). "Tōji" genieten van een hoog aanzien in de Japanse samenleving en het brouwen van sake wordt gezien als een soort kunst.
Typen sake ingedeeld naar brouwproces.
Door een starterscultuur te creëren zorgt men voor een hogere kwaliteit. De starterscultuur genaamd "moto" (酛) wordt opgeslagen in een temperatuur rond de 5-10 °C, wat ervoor zorgt dat de melkzuur micro-organismen dominant worden in de cultuur. Melkzuur is belangrijk voor de smaak en verhinderd ongewenste bacteriën. De rijst, "kōji" en water worden in drie afzonderlijke stappen toegevoegd. Dit mengsel krijgt de naam "moromi" (醪 of 諸味) waarvan de massa groeit bij elke stap.
Vlak voor het persen van de sake komt een tweedeling. Op dat ogenblik kan alcohol worden toegevoegd aan de vergiste massa. Aan de hand van, of er alcohol wordt toegevoegd,hoeveel en of er nog andere stoffen worden toegevoegd kan sake worden ingedeeld in;
Na het persen van de sake, wat verplicht is anders mag het wettelijk geen sake genoemd worden, wordt de verse sake gefilterd.
Hierna wordt de sake gelagerd. Dit vindt vaak plaats in grote tanks bij lage temperaturen. Meestal duurt de lagering een half jaar tot zelfs twee jaar. Niet alle sake wordt gelagerd, anderzijds is er ook sake die juist lang gelagerd wordt.
Soorten sake.
Ochoko (お猪口) gevuld met "Nigorizake" (濁り酒)
Sake kan grofweg worden ingedeeld in twee soorten: bulksake en kwaliteitssake. Bulksake is sake waaraan te veel extra alcohol is toegevoegd. Erg bekend bij deze groep sake is de triple sake. Dit is een soort sake dat vaak warm gedronken wordt en waarvan de naam afgeleid is van de bereidingswijze.
sake waarbij een kleine hoeveelheid alcohol is toegevoegd en de rijstkorrel voor minimaal 30% is weggepolijst en sake waarbij de alcohol puur door rijstfermentatie is ontstaan.
De allerhoogste kwaliteiten worden verder van speciale Sake-rijst gemaakt.
Typen sake.
Ook is er een indeling in typen sake. Deze soorten sake krijgen vaak niet de titel mee van de kwaliteit die ze vertegenwoordigen, maar van de manier waarop ze gemaakt of verder behandeld zijn. De typen sake worden verder ingevuld met sake die kenmerkend zijn voor een bepaald seizoen of festiviteit. Wanneer sake tot de 2 groepen van kwaliteitssake behoort, staat dat echter ook altijd op de fles vermeld.
Serveermethoden.
Links boven bevindt zich een "sakazuki" (杯), rechts boven een "masu" (枡升) en beneden een "ochoko" (お猪口)
In Japan wordt sake koud ("reishu" 冷酒), op kamertemperatuur ("jōon" 常温), warm of zelfs heet geserveerd ("atsukan" 熱燗), afhankelijk van de voorkeur van de drinker, de kwaliteit van de sake en het seizoen. Warme sake wordt traditioneel tussen het Chrysantenfestival (negende dag van de negende maand) en het perzikbloesemfestival (derde dag van de derde maand) gedronken. Het is daarmee een van de weinige alcoholische dranken die warm worden gebruikt (andere soorten zijn punch en glühwein).
Het opwarmen van sake kan helpen met het verdoezelen van de smaak van sake van lage kwaliteit. Deze methode werd populair in de Tweede Wereldoorlog, aangezien de meeste sake toen van zeer lage kwaliteit waren door het gebrek aan goede ingrediënten.
Sake wordt geserveerd in kleine kopjes genaamd "ochoko" (お猪口). Meestal wordt de sake uit een keramische flacon genaamd "tokkuri" (徳利) geschonken. Tijdens huwelijken of andere speciale gelegenheden drinkt men vaak uit meer ceremoniële kopjes genaamd "sakazuki" (杯). Het drinken uit iemand anders zijn kopje wordt gezien als een teken van vriendschap, of een eer voor iemand van een lagere status.
Een ander soort kop is een houten doosje genaamd "masu" (枡升). Traditioneel uit Japans cederhout. De volume van een "masu" is precies 180 ml en wordt dus tot op de rand gevuld met sake. In sommige Japanse restaurants is het mogelijk dat de ober een glas in de "masu" plaatst (of de masu in een schoteltje) en de sake inschenkt tot het overloopt en beide kopjes vol zijn. Dit is een teken van vrijgevigheid.
Volgens de traditie schenkt met niet in voor zichzelf ("tejaku" 手酌). Het is de bedoeling dat de leden van het gezelschap voor elkaar inschenken ("shaku" 酌). Tegenwoordig is deze regel wat lakser geworden, maar nog steeds aanwezig bij formelere gelegenheden.
Sake kan ook gebruikt worden voor cocktails, zoals de "Saketini" en "Sake Bomb".
Berging.
In het algemeen is het best om sake gekoeld recht op staande in een koele of donkere kamer te bewaren. Blootstelling aan hitte en rechtstreekse licht zorgt dat de sake bederft. Sake die bij kamertemperatuur wordt bewaard wordt bij voorkeur binnen een paar maanden na aankoop geconsumeerd.
Nadat een fles sake is geopend is mogelijk om de rest van de sake in een koelkast te bewaren, maar het wordt aangeraden om het binnen de zeven dagen te consumeren. Nadat een fles sake is geopend begint de sake te oxideren en dit bederft de smaak. Sake die lang open heeft gestaan kan men gebruiken bij het koken of marineren van voedsel.
Seizoensgebondenheid.
Een populaire symbool geassocieerd met sake is de "sugitama" (杉玉), een bal gemaakt van de bladeren van de Japanse ceder. Vroeger hing men deze aan de ingang van een sakebrouwerij wanneer er nieuwe sake werd gebrouwen. De naaldachtige bladeren zijn eerst groen en verkleuren geleidelijk aan tot bruin na een lange tijd. Dit verwijst naar de rijping van sake.
Sake die op nieuwjaar gedronken wordt noemt men "shishu" (新酒, "nieuwe sake").
Oorspronkelijk transporteerde men sake bij voorkeur in de koele lente, om te voorkomen dat de hitte in de zomer de sake zou bederven. Een tweede moment om sake te transporteren was de herfst.
Op 1 oktober is het de "Nationale Sake Dag" in Japan (日本酒の日).
Ritueel gebruik.
Sake wordt vaak gedronken als deel van een Shinto reinigingsritueel (te vergelijken met het gebruik van rode wijn in de Eucharistie).
In de Tweede Wereldoorlog dronken kamikazepiloten sake voordat ze hun missie uitvoerden.
Tegenwoordig worden vaten sake opengemaakt tijdens Shinto festivals en ceremonies, of bij sportoverwinningen. De sake wordt dan gratis uitgedeeld om geluk te brengen. Deze festiviteit staat bekend als "Kagami Biraki" (鏡開き) en "Kagami Wari". De sake die men hiervoor gebruikt noemt "iwai-zake" (祝い酒; "feestelijke sake").
Op nieuwjaar drinkt men een speciale sake genaamd toso (屠蘇), een soort iwai-zake. Het wordt gemaakt door tososan (屠蘇散), een pittige Chinese kruidenmix, in de sake te laten weken. Ook kinderen drinken een kleine hoeveelheid hiervan. Afhankelijk van de regio, drinkt de jongste familielid eerst en oudste laatst, of andersom. Deze traditie werd geïntroduceerd door Keizer Saga in de 9e eeuw.
Gezondheidsvoordelen.
De aminozuursamenstelling in sake stimuleert de hersenen en het immuunsysteem. Aminozuren in sake spelen een rol bij het verminderen van het risico op kanker. De droesem van sake genaamd "kasu" (粕) stimuleert de NK-cellen. Het is bewezen dat sake de hersenactiviteit stimuleert, de serumconcentratie van HDL cholesterol verhoogt, de doorbloeding verbetert en helpt bij het oplossen van bloedstolsels. Dankzij deze eigenschappen voorkomt sake arteriosclerose, angina, hartinfarcten en geheugenverlies. Ook werd aangetoond dat sakeconsumptie in kleine hoeveelheden (3-6 porties per week) bij vrouwen het risico op osteoporose vermindert.
