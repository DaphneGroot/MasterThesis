	Beton is zo Frans als stokbrood Kunst van de ingenieur is nooit wetenschap
	EUGENE Freyssinet (1879-1962), uitvinder van het voorgespannen beton, is de onbetwiste held van de tentoonstelling l'Art de l'ingnieur in het Parijse Centre Pompidou. Op een foto staat de oude Freyssinet, een kleine man met bril en hoed, de broek op borsthoogte over zijn embonpoint gesnoerd, stropdas achter de riem, een hand losjes in de kontzak, goedkeurend naar een van zijn meesterwerken te kijken. Het opmerkelijke van de foto zit 'm in dat werkstuk, waarvan slechts een klein deel te zien is. Niet voor niets, want er valt helemaal niets opmerkelijks te bekijken - een stuk ijzeren h-balk, met een paar flinke bouten bevestigd op een betonnen staander. Dat is alles.
Freyssinet heeft nu eenmaal geen spektakelstukken tot stand gebracht. Hij bouwde bruggen en hangars, maar geen Eiffeltoren, geen Grande Arche de la Dfense, geen Pont de Normandie. Desalniettemin wordt het belang van zijn uitvinding (gedeponeerd in 1928) vergeleken met die van de boogconstructie. In voorgespannen beton wordt de zwakte in draagvermogen van beton opgevangen door een wapening van staaldraad, dat door aanspanning het beton samenperst tot het punt van de kracht die het te verdragen krijgt.
Dankzij de vondst van Freyssinet, die zelf van 'de triomf van het absurde' sprak, konden veel grotere bogen en koepels worden gebouwd dan voorheen. In voorgespannen beton, aldus de lyrische catalogus, 'overwon het materiaal zichzelf', zoals de ouden zeiden: ars ubi materia vincitur ipsa sua.
Eugne Freyssinet belichaamt de traditionele wrijving tussen kunstenaars, handwerkslieden en wetenschappers waarvan de ingenieur al een dikke honderd jaar de wrange vruchten plukt. Sinds de Renaissance is de klassieke alleskunner, de homo universalis met Leonardo da Vinci als voorbeeld, steeds verder opgesplitst. En terwijl de architecten en kunstenaars gingen pronken met de veren, zakten de ambachtslui en de technische rekenmeesters in de achting om te eindigen als anonieme werknemers bij een ingenieursbureau.
Freyssinet, voorvechter van het ingenieursdom, heeft zich nooit bij die bescheiden positie neergelegd. Hij zei over zijn vak: 'De kunst van het bouwen is een kunst; het is geen wetenschap en zal dat ook nooit worden.' Hij was vermoedelijk de laatste ingenieur die zijn bouwwerken vanaf de eerste tekening tot het doorknippen van het lint helemaal zelf controleerde en superviseerde. Freyssinet onderging een klassieke kunstenaarscrisis. Hij was zozeer gegrepen door het beton, dat hij zich in 1929 helemaal uit het openbare leven terugtrok om alleen nog maar studie van beton en zijn eigenschappen te maken. Het leidde bijna tot zijn financile ondergang en zelfmoord.
Gelukkig voor de ingenieurs bestaat het Centre Pompidou 'voor kunst en cultuur'. Het Centre heeft al met vele exposities bewezen 'cultuur' in de brede zin op te vatten, en de kunst van een uitgebreide historische context te voorzien. Ook dit keer hebben de tentoonstellingmakers zich weinig gelegen laten liggen aan platgetrapte classificaties.
En er was een bijzondere reden waarom het Centre koos voor een ode aan het ingenieursdom: het Centre Pompidou gaat na l'Art de l'ingnieur tot eind 1999 grotendeels dicht voor een ingrijpende verbouwing, en maakt met deze expositie de cirkel rond. Het nog altijd spraakmakende gebouw kwam twintig jaar geleden tot stand in een voorbeeldige samenwerking tussen architecten (Rogers en Piano) en ingenieurs (Ove Arup & Partners); een van de eerste exposities heette in 1978 Architecture d'ingnieurs, XIXe et XXe sicles.
Aan de hand van een weelde aan maquettes, foto's en projecties wordt de bezoeker door een onbekende wereld van lassers en lasers gevoerd. 'IJzer', heet de eerste afdeling, gevolgd door 'gewapend beton', 'lichte structuren' en tot slot 'huidig onderzoek'. Het oude Engeland - het ligt voor de hand - domineert de afdeling 'ijzer'. De topstukken uit de achttiende en de negentiende eeuw - de eerste ijzeren brug van Coalbrookdale, Crystal Palace, de stationskappen, de serres - zijn afkomstig van de overkant van Het Kanaal. De grote ingenieurs uit de vorige eeuw (Robert Stephenson, Thomas Telford) zijn Britten.
Verrassender dan de wetenschap dat ijzer een uitgesproken Brits materiaal is, is de stelling dat beton hoort bij het Franse volkseigen. En dat tot de dag van vandaag. De vier jaar geleden overleden betonkoning Francis Bouygues (die de brug naar het Ile de R bouwde en de Grande Arche de la Dfense, en een lemma kreeg in de als encyclopedie vormgegeven catalogus) eindigde zijn regime als eigenaar van het belangrijkste Franse televisienet TF1 - en werd uit dien hoofde door Franois Mitterrand erkend als zijn grootste politieke tegenstander naast Jacques Chirac.
Waarom is juist beton - de ijzeren Eiffeltoren even daargelaten - net zo Frans als stokbrood, wijn en alpinopetten? Vermoedelijk vooral omdat het goedkoop is, anders gezegd omdat zowel kolen als ijzer in Frankrijk schaars zijn. Tussen 1855 en 1909 werd de uitvinding van gewapend beton in Frankrijk meer dan driehonderd maal gedeponeerd. Maar tot het einde van de negentiende eeuw paste het materiaal niet in de tijdgeest, en sloeg het weinig aan. Een van de uitvinders, Franois Coignet, ging zover dat hij keizer Napoleon III uitnodigde bij zijn experimenten. Tevergeefs.
'Achter de persoon en zijn beton, profileert zich een hele samenleving, met haar economie, haar ondernemingen, haar utopien', aldus de catalogus. 'Het (beton) is goedkoop, maar ondanks de publicitaire activiteiten van zijn voorvechter, is het niet esthetisch.' De Eerste Wereldoorlog zorgde voor een omslag, als gevolg van de nijpend gevoelde behoefte aan een alternatief voor ijzer. Daarna kon Freyssinet zijn slag slaan. Huizen, affuiten van kanonnen, watertorens, hangars, bruggen, niet te vergeten de overbekende Citrongarages in elk dorp, kerncentrales, je kunt het zo gek niet bedenken of het werd in Frankrijk in beton gegoten.
De materile schaarste van kolen en ijzer had in Frankrijk nog een ander cultureel gevolg: Franse ingenieurs bouwden hun treinen met veel meer oog voor de stroomlijn dan de Engelsen of Amerikanen - hetgeen ten dele weer verklaart waarom de TGV een Frans bedenksel is en waarom vormgeving altijd een sterk punt is geweest bij Franse automerken.
Als leek zou je zeggen dat ingenieurs uit verschillende landen er dezelfde denktrant op na houden. Effectiviteit en goedkoopte, de twee centrale ijkpunten van hun technisch vernuft, zijn immers overal hetzelfde. Maar nee. Taaie nationale tradities weten zelfs door te dringen in het ogenschijnlijk zuiver functionele ingenieursdenken. Ook hier springen de verschillen tussen Fransen en Engelsen het meest in het oog. Het genstitutionaliseerde Franse ingenieursdom gaat terug tot de school van de Ponts et Chausses. Deze instelling werd opgericht in 1747 en leverde vanaf die tijd vrijwel de hele ingenieurskaste in Frankrijk af. De uitmonstering van Frankrijk, zijn spoorwegnet, zijn wegen en kanalen, zijn stations, sluizen en tunnels, is in hoge mate het werk van de ingenieurs van de Ponts et Chausses.
Net als de Franse samenleving was het ingenieurskorps centralistisch en sterk hirarchisch van opzet, zoals ook de afkeer bij de beau monde van het handwerk doordrong in het denken van de Ponts et Chausses. Geslaagde ingenieurs zitten achter een bureau orders uit te delen aan hun ondergeschikten. Iets minder geslaagde ingenieurs delen geen orders uit, maar zitten in ieder geval achter een bureau. Franse ingenieurs hebben altijd een voorkeur gekoesterd voor constructies op basis van mathematische modellen, te bedenken van achter een bureau.
Lijnrecht daartegenover staan de Britse ingenieur en zijn Amerikaanse nazaat. Uiteraard is ook in de Britse samenleving een straffe hirarchie aanwezig. Maar het economische liberalisme en de veel positievere houding tegenover de ambachtsman, alsook het Britse inductieve denken, leidden tot een ingenieurstraditie waarin het experiment en de praktijkgerichtheid een veel grotere plaats innemen dan in Frankrijk.
Dat de twee denkwerelden tot de huidige dag botsen, bewijst een anekdote die een collega een keer vertelde nadat hij had gesproken met de hoogste opzichter van de Frans-Britse Eurotunnel in aanbouw. Volgens de supervisor begonnen de Fransen eindeloos te rekenen voordat er iets gebeurde, terwijl de Britten op een betrekkelijk willekeurige plaats de schop in de grond staken en wel zagen waar de tunnel zou uitkomen.
Jammer genoeg blinkt het Nederlandse ingenieurschap, tussen Simon Stevin en ingenieur Lely toch niet verwaarloosbaar, op de tentoonstelling uit door afwezigheid. De enige verwijzing naar Nederland in de catalogus is te vinden onder het lemma 'standaardisering'. Op een foto van een bouwplaats in Kampen kijken vier mannen staand in vier identieke betonnen raamkozijnen onder een zwaar Hollandse lucht naar de fotograaf.
De klacht dat Nederland te weinig zijn woordje mee spreekt, lijkt ingegeven door eng-nationalisme. Het zou kunnen, maar ook aan de opzet van de tentoonstelling schort wat: de makers hebben het ingenieursdom nogal beperkt opgevat. Eigenlijk behandelt l'Art de l'ingnieur voornamelijk alles wat met bogen, koepels en overspanningen te maken heeft. Wie houdt van bruggen, overkappingen, stations, stadions, torens, inclusief watertorens, silo's, en wat verder de hoogte ingaat, komt ruimschoots aan zijn trekken. Maar de auto komt er bekaaid af, de trein ook, de scheepvaart is vrijwel afwezig, het vliegtuig helemaal, net als het hele militaire denken, de waterhuishouding en alles wat zich op het niveau van of onder het maaiveld bevindt. Volgens het dagblad Le Monde hadden de makers te kampen met een 'Icarus-complex', naar de Griekse mythologische figuur die naar de zon wilde vliegen.
Wat de makers in ieder geval niet kan worden verweten, is dat ze de Amerikaanse prestaties onder het tapijt hebben geveegd, een euvel dat je in Frankrijk nogal eens tegenkomt. Het tegendeel is het geval. Het steeds hoger, verder, langer en breder uit de Verenigde Staten wordt ruimhartig taleerd, van Brooklyn Bridge tot de Golden Gate, en van Empire State Building tot de Sears Tower in Chicago.
De Amerikaanse tegenhanger van Eugne Freyssinet heet Richard Buckminster Fuller (1895- ). Net als Freyssinet zette Buckminster Fuller zijn licht niet onder de korenmaat. Hij klaagde luidkeels over het conservatisme van de architectenstand en zei eens dat 'de ambachtelijke bouwkunst, waarbij elk gebouw wordt beschouwd als model dat nooit het stadium van industrile productie zal halen - een methode is die bij de Middeleeuwen hoort'. Ook Buckminster Fuller beschouwde zich eerder als kunstenaar dan als technicus. De sleutels tot zijn werk waren massaproductie en licht materiaal: groot commercieel succes boekte Buckminster Fuller met zijn koepels, opgebouwd uit honingraatvormen, waarvan er sinds het octrooi van 1954 driehonderdduizend in de hele wereld zijn gebouwd.
Buckminster Fuller ontwierp onder (veel) meer een geprefabriceerd huis van staal en aluminium, een auto en een wereldkaart met een nieuwe projectie, alles onder de noemer 'Dymaxion' - een samentrekking van de woorden die hij het meest gebruikte: DYnamiek, MAXimaal gecombineerd met het achtervoegsel ION. Met de massaproductie schoot het echter niet op, de Dymaxion-auto vond zijn plaats in het museum, en eigenlijk het enige onderdeel dat aftrek vond was het geprefabriceerde toilet, dat in een handomdraai kon worden geplaatst. Zo bleef zelfs Richard Buckminster Fuller zijns ondanks trouw aan de ingebakken bescheidenheid van de ingenieur.
l'Art de l'Ingnieur, Centre Georges Pompidou, t/m 29 september (dinsdag gesloten), catalogus 160 gulden.

Foto
	Pont de Normandie. FOTO REUTER Kantoor en garage van Citron. FOTO CITROEN Eerste metalen brugconstructie in Telford, Engeland. FOTO PETER HILZ

