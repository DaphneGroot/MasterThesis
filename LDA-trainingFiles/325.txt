	Meevaller zaait verdeeldheid in coalitie
	Van onze verslaggever
DEN HAAG
Een miljardenmeevaller in de belasting moet voor een groot deel naar het AOW-fonds, dat is bedoeld om de oudedagsvoorziening voor toekomstige 65-plussers veilig te stellen. De coalitiepartijen zijn het daar over eens, zo bleek dit weekeinde. In het kabinet bestaan echter andere ideeën over de meevaller.

Het kabinet ontvangt over 1996 4,5 miljard gulden meer aan belastinginkomsten dan is geraamd, werd zaterdag duidelijk. De financiële specialist van de PvdA-fractie in de Tweede Kamer, Van der Ploeg, zegt 'twee tot drie miljard' daarvan te willen gebruiken voor het nog op te richten fonds. VVD-kamerlid Hoogervorst vindt 'dat niet zo'n gek idee, al vind ik de precieze getallen nu nog niet zo interessant'.
Een meerderheid in de Tweede Kamer sprak zich eind vorig jaar uit voor oprichting van een 'spaarfonds' voor de AOW. De uitkering voor de ouderen wordt nu geheel betaald uit de belastinginkomsten, maar door de toenemende vergrijzing dreigt die financieringsbron over vijftien tot twintig jaar tekort te schieten. Het plan van de PvdA voor een extra spaarfonds voor de AOW kreeg steun van D66 en VVD, en ook van VVD-minister Zalm van Financiën. Er zijn echter nog geen afspraken gemaakt over het tijdstip van oprichting.
Van der Ploeg: 'Met die steun in de hand kunnen we nu wat gaan wegzetten voor het fonds.' Volgens het PvdA-kamerlid zal de staatsschuld dit jaar extra dalen, omdat het gespaarde vermogen in het fonds afgetrokken mag worden van die schuld. Dit is weer gunstig voor het 'toelatingsexamen' voor de Europese Economische en Monetaire Unie, dat Nederland eind 1997 moet afleggen. Vanwege dit effect kan het AOW-fonds de goedkeuring van de VVD dragen. Oppositiepartij CDA voelt niets voor een AOW-fonds.
Premier Kok sprak zaterdag, gevraagd naar de aanwending van de meevaller, niet specifiek over het AOW-fonds. 'We moeten het geld gebruiken om de staatsschuld te verlagen, want daar hebben de komende generaties baat bij', aldus Kok. Daarnaast wil hij extra lastenverlichting voor de burgers.
Ook minister Melkert van Sociale Zaken en Werkgelegenheid denkt in eerste instantie aan lagere lasten, vooral lagere loonkosten van de laagst betaalden om zo meer werk voor die groep te scheppen. Dezelfde opvatting verkondigde Kok zondag in het Radio 1-journaal: werkgeverslasten verlagen opdat de werkgevers banen creëren voor laaggeschoolden. Kok voelt niet voor verlaging van het minimumloon als middel voor meer werkgelegenheid. Hij noemde dat a-sociaal. 'Als je het minimumloon verlaagt, vraag je een financieel offer van mensen die dat niet kunnen opbrengen.'
Minister Melkert zei zondag in het NOS tv-programma Buitenhof: 'We moeten het komende jaar alle mensen van de economische vooruitgang laten profiteren, maar vooral de minima.' In juni praat het kabinet over de koopkracht.
Voorts zei Melkert dat hij denkt aan extra ondersteuning van de minima door de gemeenten, die de bijstandsuitkeringen uitvoeren. Hij wilde niet zeggen dat verhoging van de bijstand aan de orde is. 'Ik ga daar in het kabinet over discussiëren, maar mij staat koopkrachtverbetering voor ogen.'
In de coalitie zijn de meningen over de aanwending van de rest van de meevaller verdeeld. De VVD wil het geld vooral reserveren voor verlaging van de staatsschuld. 'En laten we nu ons kruit droog houden om een mooie lastenverlichting aan iedereen te kunnen geven aan het einde van deze kabinetsperiode', zegt Hoogervorst.
De Pvda wil een deel gebruiken voor de koudetoeslag voor de minima, de gehandicaptenzorg, de vergoeding van kunstgebitten in het ziekenfonds en koopkrachtsteun voor de minima. Het CDA wil aandacht voor zijn plannen om 200 miljoen te steken in de thuiszorg, verpleegtehuizen en gehandicaptenzorg. Volgens de CDA'er Terpstra moet echter het meeste geld worden gebruikt voor lastenverlichting.
Het kabinet stelt de definitieve hoogte van de belastingmeevaller in februari vast. Sinds eind vorig jaar blijkt hij steeds hoger uit te vallen. Door de economische groei levert vooral de winstbelasting meer op. Ook groeien de btw-inkomsten fors, omdat het kabinet vorig jaar bepaalde constructies heeft verboden om deze belasting te ontlopen.

