	Moslimomroep poogt liberale directeur te ontslaan
	Van onze verslaggever
Henk Müller

AMSTERDAM
Het bestuur van de Nederlandse Moslim Omroep (NMO) probeert de geschorste directeur A. van Bommel te ontslaan wegens financieel wanbeheer. Het bestuur vindt dat het door de opstelling van Van Bommel, een gematigd progressieve moslim, te weinig greep heeft op de programma's. Uit vertrouwelijke stukken, waaronder een rapport van het organisatiebureau KPMG, dat de NMO heeft doorgelicht, blijkt echter dat de omroep in 1996 een positief saldo van anderhalve ton had.
Uit door Van Bommel samengesteld 'Groenboek', dat onder een select gezelschap van personeelsleden is verspreid, wordt duidelijk dat het bestuur via twee stromannen in de moslimomroep heeft geprobeerd Van Bommel aan de kant te zetten. Zo hebben de twee het personeel afgelopen zomer laten weten dat het ontslagen zou worden als gevolg van financiële malversaties van de directeur. Het was zaak om Van Bommel zo spoedig mogelijk kwijt te raken.
Het bestuur liet de medewerkers weten dat het een anonieme brief en een anoniem telefoontje had gehad waarin Van Bommel van fraude werd beschuldigd. Daarnaast zou hij van de omroep een chaos hebben gemaakt. Het bestuur besloot daarop de bevoegdheden, die het aan de directeur had gedelegeerd, sterk te beperken. Daaronder viel ook de bevoegdheid om te schorsen of voor te dragen voor ontslag. De twee stromannen wisten inmiddels dat Van Bommel hen wilde schorsen.
Uit notulen van een bijeenkomst tussen bestuur, directie en personeel van de NMO van 7 oktober 1996 blijkt de merkwaardige gang van zaken bij de moslimomroep. Ter vergadering distantieerde het personeel zich in overgrote meerderheid van de praktijk dat stromannen onder de personeelsleden de notulen van personeelsvergaderingen lieten lekken naar het bestuur.
Het personeel kwam in mei bij elkaar omdat het te horen had gekregen dat zou worden bezuinigd op de omroep. Het ging om een bedrag van drie ton. Op dat moment had de omroep een zogeheten 'buitenproductie' uitstaan, een serie Islam en Kunst, waarin de NMO voor vijf ton zou participeren.
Het personeel, onzeker door geruchten over ontslag, vroeg zich in een vergadering af of deze productie verstandig was. Maar belangrijker was dat de personeelsleden zich afvroegen wat er gebeurd was met de anderhalve ton die was uitgetrokken voor drie programma's.
Eén van de deelnemers was tv-maker Zaïd Abdoelrahman. 'Tijdens die vergadering heb ik gezegd dat er niets van naar buiten mocht komen. We wisten dat er spionnen waren van het bestuur. ' De interne notulen bereikten het bestuur anoniem, zo staat in de bestuursnotulen van 7 oktober 1996.
Daarnaast ging het gerucht dat Van Bommel de opdracht voor de serie Islam en Kunst had gegund aan een bedrijf waarin zijn vrouw werkte. Van Bommels vrouw bleek daar echter als vrijwilligster te werken. Enkele maanden later besloot het bestuur dat het zich meer met het bedrijf wilde bemoeien. In dat kader sprak het met drie personeelsleden, waaronder de twee stromannen. Zij vertelden, aldus de notulen, dat Van Bommel anderhalve ton had verduisterd voor drie programma's die er nooit waren gekomen.
Maar in een eerdere bijeenkomst tussen Van Bommel, de administrateur en één van de stromannen was al duidelijk gemaakt dat de drie programma's wel degelijk waren uitgezonden, maar onder een andere titel.
Het bestuur van de NMO is de Nederlandse Moslim Raad (NMR), die betrekkelijk weinig moslims vertegenwoordigt. De twee machtigste NMR-bestuursleden, voorzitter Maddie en drs. A. El Manouzi, vonden dat de omroep onder leiding van Van Bommel een te liberale koers ging varen.
Eind dit jaar wisten ze Van Bommel op nonactief te stellen. Een van de redenen was zijn prominente aanwezigheid in zes programma's over islam en ethiek. In twee uitzendingen zou (homo)seksualiteit worden behandelen. Na de schorsing van Van Bommel zijn deze afleveringen uitgesteld. Ze moeten worden overgemaakt met andere gasten en een andere gespreksleider.
Na het vertrek van directeur Van Bommel werd een interim-manager aangesteld, J. Kokshoorn van KPMG. Kokshoorn is van VVD-huize en actief in de Utrechtse politiek. Tegen een vergoeding van tweeduizend gulden per dag zou hij vier maanden de omroep leiden.
Hij vertelde het personeel bij zijn aantreden dat hij niets van de islam wist. Inmiddels heeft hij volgens Abdoelrahman te kennen gegeven dat de deelnemers aan de programma's gescreend zullen worden op hun islamitisch bewustzijn en levenswijze. Voor Abdoelrahman persoonlijk is dat reden zijn spreekverbod te trotseren.
'Als tv-maker en journalist ben ik geen knip voor mijn neus waard als ik meewerk aan een soort islamitische EO. Als het bestuur zo doorgaat dan zal de discussie over de islam zich in andere media dan bij de moslimomroep afspelen. Dan krijgen we een soort Arabische tv waarin je kritiekloos autoriteiten ''ondervraagt''. Daar kan en wil ik niet aan meedoen.'
Abdoelrahman verwacht vandaag of morgen op staande voet te worden ontslagen. Veel medewerkers van de omroep zijn al weken ziek, anderen solliciteren. Maar voor de meesten van de twintig personeelsleden is het hun enige kans op werk in de media. Zij hopen dat Van Bommel en het bestuur tot een schikking komen.
In het voorlopige eindrapport van KPNG, dat ongeveer een ton heeft gekost, staat dat de directeur geen malversaties verweten kunnen worden. Op basis van gesprekken met werknemers stelt KPNG: 'Een minderheid sprak zich uit vóór het vertrek van de heer Van Bommel en er was veel kritiek op zijn functioneren. Maar door verschillende medewerkers wordt hij gezien als de enige mogelijkheid om de NMO te leiden. Hij is als imam goed bekend met de islam, is representatief, intellectueel, redelijk, en staat duidelijk boven de etnische groeperingen.'

