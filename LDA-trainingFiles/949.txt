	Israël waarschuwt tegen uitroepen Palestijnse staat
	Reuter
JERUZALEM
Israël zal het eenzijdig uitroepen van een onafhankelijke Palestijnse staat in de Gazastrook en in de Westoever door de PLO hoog opnemen. Dat heeft de Israëlische premier Netanyahu maandag op de legerradio gezegd.
Netanyahu waarschuwde de Palestijnse president Arafat dat Israël 'hard zal reageren' op een onafhankelijkheidsverklaring. 'Het zou een schending van de akkoorden zijn', aldus de premier. Arafat had zondag in Hebron gezegd de Hebron-overeenkomst met Israël als een 'springplank' te beschouwen 'zodat we onze Palestijnse staat kunnen vestigen'.
Voor Israël kan Palestijnse soevereiniteit hoogstens de uitkomst zijn van de onderhandelingen over de definitieve status van de bezette gebieden, die krachtens het Hebron-akkoord over twee maanden moeten worden hervat. Volgens Netanyahu kan Israël zich niet verzoenen met het ontstaan van een Palestijnse staat. 'Een deel van de soevereine rechten die een staat nu eenmaal bezit, stellen het overleven van Israël in de waagschaal.'
De Israëlische regering keurde gisteren de bouw van zestig nieuwe woningen goed in de nederzetting Maaleh Efraim, in de Jordaanvallei. Netanyahu verdedigde het besluit. 'Ik denk niet dat de Oslo-akkoorden of het Hebron-akkoord de voorzetting van de bouwwerkzaamheden in de weg staan.' Een Israëlisch consortium heeft een bestaand plan ingediend voor het in gebruik nemen van een reusachtige steengroeve nabij de autonome Palestijnse stad Tulkarem.

