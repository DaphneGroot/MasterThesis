	Voorzitter Staatsen neemt na vier jaar verwonderd afscheid van voetbalbolwerk KNVB 'Bobo heb ik als een afschuwelijk scheldwoord ervaren'
	Van onze verslaggever
Marcel van Lieshout

AMSTERDAM
Wild om zich heen schoppen of even venijnig natrappen, Jos Staatsen bezondigt zich er niet aan. Aan zekere gebruiken binnen de voetbalwereld heeft hij nooit kunnen wennen. In die bijna vier jaar dat hij leiding gaf aan het sectiebestuur betaald voetbal heeft hij zich vaak verwonderd over de omgangsvormen binnen de KNVB.
'Je wordt in deze wereld vaak verrot gescholden, beledigd, onderuit gehaald. Ik vind het zo wezensvreemd aan de essentie van een vereniging. Om voortdurend maar de KNVB als de natuurlijke vijand te zien, terwijl je er zelf deel van uitmaakt. Daar kan ik niet bij.'
Hij voelde zich meermalen 'beschroomd', kreeg in het begin het idee dat hij 'geduld' werd, als hij toenadering zocht tot de spelers van het Nederlands Elftal. 'Alsof je van een andere planeet bent. ''Bobo'' heb ik altijd als een afschuwelijk scheldwoord ervaren.'
Zo'n kloof tussen bestuurders en spelers accepteerde hij niet. In augustus van het vorig jaar spraken hij en collegabestuurders Bouwer en Van Duyvenbode met de Oranje-selectie. Sindsdien is het folkloristische gezeur over spelerspremies verdwenen. Sterker: bond en spelers hebben sinds kort een commercieel samenwerkingsverband.
Ja hallo, hij houdt ook van voetbal. Op de dag van het gesprek speelt het Nederlands Elftal tegen Turkije en veel liever had hij daar in Bursa gezeten dan in Den Haag te moeten overleggen over het voetbalvandalisme. Van de laatste interland in zijn 'kabinetsperiode' zag Jos Staatsen vijf minuten. Vanaf de misser van Seedorf.
Vanavond, een jaartje eerder dan hij zelf in gedachten had, neemt mr. A.A.M.F. Staatsen (54) afscheid van de KNVB. De clubs kiezen een nieuw sectiebestuur. Staatsen zal een woordje spreken en vele toegestoken handen schudden, ja ook die van Feyenoord-voorzitter Van den Herik.
Hij kan lollig uit de hoek komen, maar zogeheten voetbalhumor is niet zijn specialiteit. Hij wordt vaak beschreven als een zakelijke, afstandelijke man. Hij zal een priv축-leven hebben, maar er omheen zijn onneembare muren gemetseld.
Met rechte rug vertrekt hij - de hernia is sinds een maandje onder controle. Op het hoogtepunt van de Sport 7-hysterie drong een journalist bij de praktijkruimte van zijn specialist binnen, om even te controleren of Staatsen werkelijk iets mankeerde. 'Boos? Eerder verbaasd.'
Alles wordt uitvergroot in de voetbalwereld, van een pijntje bij een speler tot een oprispinkje van de coach, Staatsen heeft zich kortom erg vaak verbaasd. En ja, de KNVB is een bolwerk dat per definitie gewantrouwd wordt. Cynisch: 'Je weet wel, dat geheimzinnige, machtige instituut in de bossen van Zeist. Dat instituut dat bestuurd wordt door mensen die enkel en alleen op eigenbelang uit zijn.'
Als hij nou 축축n ding heeft geleerd van die vier jaren 'Zeist', dan is het wel dat het begrip 'solidariteit' multi-interpretabel is gebleken. 'Werkelijk, nog op de avond dat de aandeelhouders besloten dat ze er geen zin meer in hadden, had Sport 7 nog steeds gered kunnen worden. Als wij, als de clubs, het onderling maar eens waren geweest.'
O zeker, er zijn 'inschattingsfouten' gemaakt bij het Sport 7-avontuur. 'De kabelproblematiek is onderschat, de sublicentie aan de NOS was een fout.' Hoezo heeft het Nederlandse volk Sport 7 veroordeeld? 'Het volk heeft Sport 7 helemaal niet kunnen beoordelen! De zender werd onvoldoende doorgegeven.'
Nooit heeft Jos Staatsen zich zo 'vernederd' gevoeld als op de avond van 6 december. Daar, in hotel/restaurant De Hoefslag in Bosch en Duin, werd hij door de overige aandeelhouders aangesproken op 'die onbetrouwbare achterban van jou'.
Hij lijkt ineens weer pijn in zijn rug te krijgen: 'Ik voelde me rot, had een afschuwelijke vergadering achter de rug, en moest als een soort crimineel onder begeleiding bij die door de pers geblokkeerde poort zien weg te komen. Vreselijk.' Toen wist hij nog niet eens dat de raad van commissarissen tot het einde van Sport 7 had besloten.
Droogjes concludeert hij dat de halsstarrigheid van vooral Feyenoord (die club redeneerde dat de tv-rechten op live- en integrale uitzendingen bij de thuisclubs liggen en niet bij de KNVB) de 36 betaald voetbalclubs en de spelers veel geld heeft gekost. 'Nee, ik zeg niet dat Feyenoord d축 schuld draagt van het Sport 7-drama. Zo simpel is het nu ook weer niet.'
Op 24 oktober kwamen de aandeelhouders bijeen om de mogelijkheid van een koppeling van Sport 7 met een nieuwskanaal, SBS 7, te bespreken. 'Toen is ook het besluit tot gratis doorgifte tot eind 1997 genomen. Maar Feyenoord weigerde mee te werken aan de uitzending van de wedstrijd tegen NAC. Feyenoord-Ajax kwam evenmin op tv.
'Vervolgens kregen we het voorlopig oordeel van de rechtbank over de kwestie met Feyenoord en was de wagen te zwaar beladen. We konden niet meer aan onze verplichtingen voldoen. De bankgarantie was 180 miljoen. Nu kregen we 44 miljoen. Da's de prijs.'
Is het niet erg kort door de bocht om Feyenoord het recht te ontzeggen een fundamentele kwestie tot op de bodem te laten uitzoeken? Afgemeten: 'Dat recht heeft iedereen. Ik constateer dat wij bij de besluitvorming aan alle gestelde democratische procedures hebben voldaan. Nogmaals, de KNVB is een vereniging, je hebt een gezamenlijk belang.'
Met een glimlach: 'Ik wens onze opvolgers veel succes met de tv-kwestie. Voor mij is het evident dat een initiatief als Sport 7 nog eens terugkomt.'
De organisatiedeskundige Staatsen over de toekomstige inrichting van het betaald voetbal: 'Dit is een markt van georganiseerde concurrentie. De bedrijfstak moet zichzelf besturen en dat is altijd moeilijk. De neiging om niet meer collectief te opereren is naar mijn smaak te groot. Als ik nu kijk naar het initiatief van de Eredivisie NV, dan zeg ik: voor mij staat het vast dat als je het betaald voetbal verder opsplitst, met betrekking tot die tv-rechten, merchandising en allerhande zaken, dat je dan op termijn echt niet meer geld binnenkrijgt, maar juist minder. Die Eredivisie NV is een bedreiging voor de organisatie van de KNVB als je het niet goed aanpakt. We hebben ook nog met een buitenwereld te maken! Lees ik in de krant dat de NV bereid is ons contract met PTT Telecom als sponsor van de competitie te respecteren. Dan denk ik: hoezo? Contract is contract.'
En bij welke maatschappelijke organisatie gaat Staatsen nu zijn diensten aanbieden? Bij geen enkele. Hoog tijd om zijn eigen managementsbureau 'te verblijden met mijn energie'.
Terugkijkend op vier jaar 'Zeist': ' Ik kon op een zeker moment niets meer goed doen. In die zin heb ik voor mijn eigen firma niet gewenste publiciteit aangetrokken.'
Caligula van Zeist, geldwolf, 'zeker, ik ben veelkleurig neergezet. Ik laat dat over me heen komen als een regenbui. In Nederland regent het vaak. Ik heb mezelf geleerd hoe je daarnaast kunt gaan staan. Jazeker, dat kan ik'.

Foto
	Jos Staatsen: 'Het is evident dat een initiatief als Sport 7 nog eens terugkomt.' FOTO DANIEL KONING - DE VOLKSKRANT

