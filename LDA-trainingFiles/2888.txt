	Schrijver Koos van Zomeren volgt J.J. Voskuil op als actievoerder tegen bio-industrie 'Nu kan en moet ik iets terugdoen voor varkens'
	Van onze verslaggever
Frank Poorthuis
 WOERDEN
- Meneer Van Zomeren, U bent toch meer een koeienman.
'Ja, dat klopt. En daarvoor was ik een vogelman. Ik heb gewoon een brede belangstelling voor het lot van de dieren in ons land. Voor koeien kun je liefde voelen. Ze stemmen tot melancholie en daar zit de liefde zoals bekend vlak onder.
'Varkens zijn geen dieren waar je dat verliefde bij hebt. Ze appelleren meer aan je gevoel voor humor. Ze hebben een manier van kijken van een ongelooflijke schalksheid.
'Het lijkt me echter dat koeien en varkens geen rivaliserende bendes zijn, zodat ik niet hoef te kiezen voor de een of de ander. Bovendien: je hoeft niets met varkens te hebben om te vinden dat we er fatsoenlijk mee moeten omgaan.'
- U bent ook iemand die in uw werk juist altijd begrip toont voor boeren.
'Klopt ook. Maar als ik aan de boerenstand denk, denk ik eerder aan melkveehouders. Die zijn ook niet van alle smetten vrij, maar de melkveehouderij past wel meer in de traditie van het Nederlandse platteland dan de varkenshouderij. Die varkenssector, dat is toch altijd een beetje wild-westwerk geweest, bouwvakkers en elektriciens. Anderzijds: ik ben net nog op een eco-varkensboerderij hier in de buurt op bezoek geweest. Daar werken zeer gedreven mensen met een schoon geweten. Het is ook niet dat ik mensen aan de schandpaal wil zetten. Het gaat hier niet om slechte mensen. Het gaat om slechte condities voor hun beesten.'
- Ergert u zich al lang aan de bio-industrie?
'Ja, en als je dan de barre ellende van de varkenspest ziet, besef je dat er iets moet gebeuren.'
De varkens in Nederland leven echter al tijden in deze omstandigheden. De schrijver Leon de Winter deed afgelopen zaterdag in NRC Handelsblad al die opwinding over het varkensleed dan ook als opportunistisch af. Hij schreef: 'Wat een mazzel, die varkenspest. Hebben we toch een beetje het gevoel dat we ons ergens druk over maken'.
Van Zomeren: 'Ik heb het gelezen. En toen nog eens, want ik begreep het niet. Moet ik nou ophouden met die actie? Eerlijk gezegd vond ik zijn betoog een beetje een soepje. Hij gooide Srebrenica, geweld op straat en varkensleed op n hoop. Het lijkt wel of meneer De Winter er nu pas achter is gekomen dat de mens niet deugt: nou, dat is geen nieuws voor mij. Kijk, als iemand zegt: er zijn ergere dingen dan varkenspest, dan heeft hij gelijk. En De Winter scoort een punt als hij beweert dat pas die beelden van varkens in grijpers de publieke opinie in beweging hebben gezet. Nou goed, de beelden van de slachtoffers van de oorlog in Vietnam hebben ook een einde gemaakt aan die oorlog.'
- Dus u denkt dat deze acties effect hebben.
'Jazeker. Dit is ht moment. De zaak is in beweging. Van Aartsen probeert, na al die CDA-ministers van Landbouw, iets gedaan te krijgen. We kunnen nu massaal invloed uitoefenen. En ok, als de varkensstapel terug gaat van veertien naar negen miljoen zijn het er n¢g veel. Te veel. Dus dan rest nog de vraag hoe we met die negen miljoen varkens omgaan.'
- Welke acties gaan er nu komen?
'Er start al direct een postercampagne op stations. Die wordt gesteund door een landelijk platform van natuur- en milieuorganisaties. Daarnaast komt er weer een advertentie in de dagbladen, net als die van Voskuil. Tenminste, als genoeg mensen reageren. De tekst ben ik nu aan het schrijven.'
- U bent, na uw politieke activiteiten in de jaren zeventig, nooit meer zo activistisch op de voorgrond getreden.
'Het is ook een beetje vreemd gegaan. Voskuil had me benaderd voor een breed actiecomit van schrijvers. Daar voelde ik niets voor. Dat wordt eindeloos gemier over verklaringen, wist ik. Dat comit werd dus ook niks. En toen heeft Voskuil me dus gevraagd in mijn eentje het estafettestokje over te nemen. Zo werkt dat nu eenmaal. Je verwerft je een bepaalde positie door juist niet aan dit soort dingen deel te nemen.
'Eerlijk gezegd: ik zou me onprettig voelen als ik het niet deed. Varkens, koeien, vogels, het zijn toch dieren die me goeie teksten hebben opgeleverd. Nu kan ik iets terugdoen. Nou moest ik het ook maar doen.'
- Eet u zelf vlees?
'Ja, en niet alleen scharrelvlees. Die meneer Tazelaar van dat productschap voor vee en vlees, die wekt wel altijd de indruk dat er een permanente volksraadpleging plaatsvindt over deze kwestie via de toonbank van de slager. Maar dat is onzin, er is gewoon weinig keus. Scharrelslagers zijn nog steeds ver in de minderheid.'
- Blijft u actief in dit wereldje?
'Nee, ik heb me tot 20 november gecommitteerd, dan is het overleg van Van Aartsen met de Kamer. Daarna wil ik het estafettestokje weer doorgeven. Ik weet alleen nog niet aan wie.'

Foto
	Schrijver J.J. Voskuil (links) overhandigt een doos met postgiro-afschriften van donaties voor de advertentie tegen de bio-industrie, aan zijn collega Van Zomeren. FOTO XANDER REMKES

