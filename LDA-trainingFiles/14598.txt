Courteney Cox.
Courteney Bass Cox (Birmingham (Alabama), 15 juni 1964) is een Amerikaanse actrice die onder meer tien jaar "Monica Geller" speelde in de Amerikaanse televisieserie "Friends".
Levensloop.
Cox begon haar acteercarrière met een korte rol in de soapserie "As the World Turns" en in "The Misfits of Science" (rond 1984), een kortlopende sf-serie over een groep wetenschappers. Hierin speelde ze naast Max Wright ("Willy Tanner" uit "Alf"). Door Brian De Palma werd ze uitgekozen om de fan te spelen die door Bruce Springsteen, haar oom van moeders kant, uit het publiek wordt getrokken in de videoclip van "Dancing in the Dark". Na een aantal kleine rollen in televisieseries werkte ze mee aan "Family Ties" als vriendin van Michael J. Fox.
Na het einde van "Family Ties" raakte haar carrière in een dip tot ze naast Jim Carrey in de film ' speelde. Een jaar later werd ze Monica Geller in de televisiehit "Friends". Naast haar werkzaamheden in Friends speelde Cox in verschillende films.
Nadat de serie "Friends" in 2004 afliep, duurde het 2,5 jaar voordat ze met een nieuwe serie op televisie kwam. Ditmaal als "Lucy Spiller", de redactrice van magazine "DirtNow", in de serie "Dirt". Van deze serie was ze, samen met haar man, executive producer. Sinds 2009 speelt ze Jules in de serie Cougar Town.
Cox is sinds enkele jaren ook bezig met regisseren en produceren. In 2014 maakte ze haar debuut met de film "Just Before I Go", met in de hoofdrol Seann William Scott.
Privé.
Ze trouwde met acteur David Arquette op 12 juni 1999. Cox leerde hem kennen tijdens de opnames van "Scream". Ze beviel op 13 juni 2004 van dochtertje Coco. In oktober 2010 werd bekend dat Cox en Arquette na elf jaar gingen scheiden. Op 28 mei 2013 was de scheiding definitief. Cox maakte eind juni 2014 bekend verloofd te zijn met Snow Patrol-bandlid Johnny McDaid.
