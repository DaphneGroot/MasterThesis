	Lokale politici hebben volgens hoogleraar genoeg van Haagse plannenmakerij 'De vermoeidheid is begrijpelijk'
	
Van onze verslaggever
Bas Mesters

AMSTERDAM
De gemeentebestuurders zijn moe. De lokale politici hebben genoeg van de Haagse plannenmakerij en reorganisatiedrift. Waren ze drie jaar geleden nog enthousiast over bestuurlijke vernieuwing en decentralisatie, nu hebben ze een grote behoefte aan beleidsmatige rust.
Volgens prof.dr. W. Derksen, hoogleraar gemeentekunde op de Leidse Thorbeckeleerstoel, willen lokale bestuurders gewoon doen wat ze moeten doen en niet steeds anticiperen op de volgende in Den Haag verzonnen reorganisatie. Hij baseert zich op een enquête onder lokale bestuurders die hij heeft uitgevoerd in opdracht van het blad Binnenlands Bestuur.
'Vanuit Den Haag bereikt de gemeenten een onophoudelijke stroom plannen waar iedereen eindeloos mee bezig is. Veel van de plannen zijn al herroepen voor ze zijn uitgevoerd. Het is begrijpelijk dat lokale bestuurders teleurgesteld raken.'
Hij verwijst naar de koudetoeslag. 'Het is kerstreces. Een politieke partij in Den Haag scoort met het plan. Het kabinet pikt het op, maar de gemeenten mogen het uitvoeren. Die moeten daar hoogst waarschijnlijk niet aan denken. Om de armen zestig gulden te geven moeten ze mogelijk wel honderd gulden onkosten maken.
'De operatie moet ook nog zo snel mogelijk worden uitgevoerd, terwijl het helemaal geen makkelijke opdracht is. Dat bleek vorig jaar in Rotterdam. Daar kregen uiteindelijk zevenduizend mensen hun geld, terwijl er 120 duizend recht op hadden. Het leidde bovendien tot vele beroepszaken.'
Het verlangen naar rust onder lokale bestuurders is inmiddels zo groot dat ze de door hen bekritiseerde regionale politie liever handhaven dan weer een reorganisatie doorvoeren, zegt de hoogleraar.
De onvrede bij de gemeenten laat zich ook aflezen uit de dalende populariteit van de kabinetsleden. Vooral de bewindslieden die veel met de gemeenten te maken hebben, worden lager gewaardeerd in de enquête. Minister Dijkstal van Binnenlandse Zaken mag nog maar net op een zesje rekenen, terwijl hij vorig jaar nog een 6,6 scoorde.
De decentralisatie die eigenlijk meer verantwoording zou moeten geven aan lokale bestuurders, wordt toch niet zondermeer gewaardeerd. 'Het kabinet Lubbers-Kok decentraliseerde met de hand op de knip. Gemeenten mochten taken overnemen, maar kregen 10 procent minder geld. De gemeenten hadden bovendien nauwelijks inspraak bij de overheveling van taken. Terwijl de gemeenten nergens om hadden gevraagd, kregen ze te maken met nieuwe taken en complexe regels die nauwelijks tot verbeteringen leidden en die veel invoeringsproblemen opleverden.'
De vreugdevolle kanten van de decentralisatie zijn gering. Van meer beleidsvrijheid voor gemeenten is niet echt sprake, zegt Derksen. 'Als bijvoorbeeld blijkt dat ze minder uitgeven in het kader van de Wet voorzieningen gehandicapten, of de Bijzondere Bijstandswet dan voor de invoering van de decentralisatie, staan de Haagse politici te trappelen om daar schande van te spreken. Maar als er na de decentralisatie tekorten ontstaan bij de exploitatie van sociale werkplaatsten of scholen, mag de gemeente zelf voor de kosten opdraaien.'
Het rijk is slim geweest, zegt Derksen. Het heeft het beleid door de vele regelgeving en randvoorwaarden aan zichzelf gehouden en het geldprobleem afgeschoven. 'Eigenlijk is alleen de uitvoering gedecentraliseerd, niet het beleid. De gemeenten zijn een soort loket van de nationale overheid geworden. Ze krijgen er allerlei taken en de bijbehorende romslomp bij. De vermoeidheid is begrijpelijk.'

