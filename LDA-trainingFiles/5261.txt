	Counter Verona te machtig voor stuurloos Milan
Arrigo Sacchi keerde terug naar AC Milan om goud te delven, maar heeft zijn inspanningen tot nu toe moeten bekopen met hoon. De ondergang van de titelhouder in de Serie A kreeg verder gestalte in Verona waar het laaggeklasseerde Hellas drie counters succesvol afrondde (3-1).
Het was een verbazingwekkende nederlaag van een ploeg die aan de hand van crisismanager Sacchi net zo'n radeloze indruk maakt als in het begin van het seizoen met Tabarez als trainer het geval was. Sacchi, die de nationale ploeg verruilde voor AC Milan, verloor drie van zijn zeven competitiewedstrijden. Vorig seizoen verloor Milan in 34 duels slechts drie keer.
AC Milan staat inmiddels op de tiende plaats, met elf punten achterstand op koploper Juventus, en de geruchten dat de clubleiding Sacchi volgend seizoen al weer wil vervangen - Van Gaal en oud-speler Ancelotti zouden kandidaten zijn - worden almaar heviger. De onrust wordt vergroot door de dreiging van een seizoen zonder inkomsten uit de Europa Cup.
Aan Verona bewaart Sacchi slechte herinneringen. In 1990 verspeelde AC Milan er onder zijn leiding de titel aan Napoli. Hellas won met 3-1 en Sacchi kreeg, evenals Rijkaard en Van Basten, een rode kaart. Gisteren eindigde het duel opnieuw in 3-1.
Zanini en Bacci scoorden voor rust. Na opnieuw een tegenstoot nam Ambrosetti in de 57ste minuut het derde doelpunt voor zijn rekening. Zonder waarde was de tegentreffer van Boban in de 67ste minuut. Reiziger speelde negentig minuten lang mee in de stuurloze sterrenploeg, Davids viel na rust in voor Blomqvist.
De Top-2 van Italië liep drie punten uit op AC Milan. Juventus was snel klaar met Reggiana (3-1). Binnen 28 minuten scoorden Padovano en Jugovic. Het duel leefde nog even op in de slotminuut toen Tacchinardi voor Juventus en Parente voor Reggiana scoorden.
Het achtervolgende Sampdoria blijft met grote voorsprong op Vicenza (30 doelpunten), Fiorentina (27) en Inter en Juventus (26) de meest produktieve ploeg van de Serie A. Het totaal werd dankzij een 5-2 triomf over Perugia tot 37 treffers opgevoerd.
Perugia nam een 2-1 voorsprong in Genua, maar kwam in het laatste uur niet meer tot scoren. De gelijkmaker, van topscorer Montella in de 43ste minuut, was cruciaal, een rode kaart voor Di Chiara fataal. Aanvoerder Mancini die ook het eerste doelpunt had gemaakt, zette Sampdoria op voorsprong (3-2) waarna Veron met het mooiste doelpunt van de dag, een volley, en nogmaals Montella toesloegen.
Internazionale stelde Winter slechts in de laatste tien minuten op en raakte achterop door een flets gelijkspel tegen Udinese (1-1, strafschop van Djorkaeff). De ploeg werd gepasseerd door Vicenza dat een kostbare zege boekte op Fiorentina. Voor Vicenza scoorden Otero, voor de elfde maal dit seizoen, Murgita en Ambrosetti, voor Fiorentina Padalino en Batistuta.
FIFA-voetballer van het jaar Ronaldo maakte in de Spaanse competitie korte metten met de derde ploeg uit Madrid, Rayo Vallecano. Bij de rust leidde Barcelona al met 5-0. Luis Enrique en Sergi maakten 1-0 en 2-0, waarna Ronaldo een klassieke hattrick op zijn naam schreef. Zijn laatste treffer was een benutte strafschop. Achttien maal scoorde hij inmiddels in Spanje, drie maal vaker dan Suker van Real Madrid.
In de tweede helft scoorde in het Nou Camp-stadion van Barcelona alleen Pizzi nog (6-0). Bij Rayo Vallecano maakte Abdellaoui, ex-Willem II en NAC, voor de eerste maal zijn opwachting. Hij viel in bij een 5-0 achterstand.
Coach Robson beloonde Ronaldo, die licht geblesseerd was, met een applauswissel en viel na afloop zijn critici fel aan. 'Er wordt gezegd dat Barcelona zonder systeem speelt, maar zestig doelpunten in 21 wedstrijden maak je niet zonder systeem.'
De gereputeerde ploegen uit Madrid, Real en Atletico, deden om verschillende redenen van zich spreken. Real, de koploper, won met 4-0 van Celta de Vigo, met doelpunten van de Braziliaanse verdediger Roberto Carlos, de Argentijnse middenvelder Redondo die dit seizoen nog niet eerder had gescoord, Raul en de Kroatische aanvaller Suker. 'Dit is het Real waar ik van hou', zei trainer Capello trots.
Stadgenoot Atletico vroeg en kreeg van de Spaanse bond uitstel van het duel met Tenerife. Tien spelers werden het slachtoffer van een voedselvergiftiging. De zieke spelers, van wie de meesten wel meereisden naar Tenerife, zijn onderzocht door de bondsarts.
In de Primera Division is het vrijwel onmogelijk nog data te vinden voor inhaalwedstrijden. Aan de competitie doen 22 clubs mee. Bovendien zijn beide betrokken clubs nog in een Europa Cup-toernooi actief. Atletico speelt op 5 en 19 maart tegen Ajax. Tenerife schakelde in de vorige ronde van de UEFA Cup Feyenoord uit.
Verrassend was de nederlaag van het als derde geplaatste Deportivo La Coruña bij het onderaanstaande Extremadura. De Argentijn Silvani scoorde als enige (1-0) en op uiterst curieuze wijze. Hij viel op zijn rug en zijn linkervoet raakte daarbij de bal, zonder dat er van opzet sprake was.
Silvani bracht Deportivo-trainer Toshack opnieuw in verlegenheid. Toshack die al heeft aangekondigd in de zomer La Coruña te zullen verlaten, kwam vorige week in conflict met supporters. Zowel de club als de bond stelde een onderzoek in.
Het topduel in Frankrijk werd gewonnen door AS Monaco dat in het eigen Louis II-stadion Paris Saint Germain met 2-0 versloeg. Na rust opende Sylvain Legwinski de score, koppend uit een hoekschop. De Braziliaan Sonny Anderson die vorig jaar Monaco verkoos boven Ajax, maakte het tweede doelpunt.
Het verschil tussen beide ploegen, voor de eerste maal actief na het winterreces, liep op tot zeven punten. Monaco, dat onder leiding staat van oud-international Tigana, werd in 1988 voor de laatste maal kampioen van Frankrijk.
Ook Bastia, als derde geklasseerd, moest een stap terug doen. De ploeg verloor zaterdag van Olympique Marseille, met 1-0 door een doelpunt van Gravelaine.

Foto
	FIFA-voetballer van het jaar Ronaldo scoorde zondag een hattrick tegen Rayo Vallecano. FOTO EFE

