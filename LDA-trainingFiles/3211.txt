	Drieneenhalf ons computer voor de handpalm
	Iedereen die weleens met een draagbare pc op stap is geweest, weet het: je sjouwt je nog steeds een breuk. Links de aktetas met een paar kilo paperassen, filofax, zaktelefoon, pengerei en eventueel make-up. Rechts nog eens vijf kilo laptop, inclusief een kluwen snoertjes.
Niet toevallig dus dat vijf computerboeren tegelijkertijd op het idee zijn gekomen voor een handheld-pc, een computertje ter grootte van een flinke agenda dat alles heeft wat een draagbare computer ook bevat: tekstverwerker, agenda, spreadsheet, e-mail en Internet-Webbrowser.
De eerste modellen zijn het afgelopen najaar gentroduceerd in de Verenigde Staten. En verrassend: uit het vergelijkend warenonderzoek komt Philips het beste uit de bus met zijn Velo. Het Nederlandse elektronicaconcern laat Casio, Compaq en NEC achter zich, zo blijkt uit tests van het tijdschrift op Internet CNET. Ook het Amerikaanse computerblad Byte onderscheidde het pc-tje.
De Velo is twee tot drie keer zo snel als de concurrentie. Grote vraag: wat kun je met het apparaatje van achttienhonderd gulden (vijf gulden per gram) dat deze zomer op de Nederlandse markt komt? Een essay kun je er in ieder geval niet op tikken, daarvoor is het piepkleine toetsenbordje niet berekend.
Zelfs een stuk van meer dan n A4tje wordt een probleem op de tiptoetsjes. Als Word-tekstverwerker is het dus vooral geschikt om documenten te redigeren en aan te passen. Het transporteren van stukken naar de Velo en weer terug naar de pc is een koud kunstje, en grotendeels volautomatisch.
De handpalm-pc's konden worden ontwikkeld door de introductie van de nieuwe Microsoft Windows CE-standaard. Die zorgt ervoor dat de uitgeklede programma's op de zak-pc naadloos aansluiten op de grote pc thuis of op kantoor. Dat is tevens het grote verschil met de al langer bestaande organisers die vooral een leven op zichzelf leiden.
Sterk aan de Velo zijn de handzaamheid en volledigheid. Door de standaard gsm-aansluiting kun je aan het strand je e-mailbrievenbus legen (dus niet vergeten de zaktelefoon in te pakken), waar je ook bent in Europa. Eveneens slim is het beeldscherm dat reageert op aanraking, op welke wijze programma's kunnen worden gestart. Nadeel is dat het schermpje zo klein is dat de lezer zich soms net een muis in een tredmolen voelt bij het doorollen van de pagina's.
Ingebouwd is verder een digitale recorder voor gesprekken of boodschappen. Het apparaat is duidelijk bedoeld als 'vriendje' voor de jonge manager die volledig uitgerust wil zijn, maar niet de lasten (kilo's) wil dragen. Rond 2000 moeten zo'n zes miljoen handpalm-pc's zijn verkocht. Met de jury-onderscheidingen in zijn zak, denkt Philips marktleider te worden.
Lucas van Grinsven

