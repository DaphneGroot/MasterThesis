	Harderwijk vraagt om plan tegen overlast jongeren
	ANP
HARDERWIJK
De gemeente Harderwijk heeft een plaatselijke stichting voor welzijnswerk gevraagd op korte termijn met een plan te komen om overlast door jongeren te voorkomen. Aanleiding is een onderzoek door de politie naar afpersing en bedreiging door een groep jongeren van voornamelijk Marokkaanse afkomst uit Harderwijk en omgeving.
De stichting De Drukkerij houdt zich al jarenlang bezig met jongeren van allochtone afkomst. Toch hebben diverse projecten niet kunnen voorkomen dat een deel van deze jongeren is afgegleden naar de criminaliteit. Volgens directeur L. de Kleine is het noodzakelijk dat jongeren een toekomstperspectief wordt geboden, onder meer door scholing en werk. Verder wil de stichting met de lokale Marokkaanse vereniging samenwerken om meer invloed op de jongeren te kunnen uitoefenen.
In totaal heeft de politie zestien verdachten, van vijftien tot twintig jaar, opgepakt in verband met afpersing en bedreiging van andere jongens tussen de veertien en zeventien jaar oud. De afpersingen begonnen vorige zomer en kwamen half december aan het licht toen de zeventienjarige scholier C. Houtman een kleine week werd vermist. De jongen was ondergedoken uit vrees voor zijn belagers. Sinds die tijd hebben vijftien andere jongeren aangifte gedaan van afpersing.
De slachtoffers werden soms bedreigd met geweld, waarbij de verdachten messen en vermoedelijk nepvuurwapens gebruikten. Ten minste één slachtoffer is mishandeld. Houtman raakte door deze praktijken duizenden guldens kwijt. Bij de anderen ging het om kleinere bedragen variërend van één tot 25 gulden.

