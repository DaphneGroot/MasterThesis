 NIB HERPLAATSTE 10 PCT VAN HAAR AANDELEN. 
 DEN HAAG, 28 feb (Reuter) - De Nationale Investeringsbank NV heeft meegedeeld dat enkele institutionele beleggers hun belang in de NIB hebben omgeruild voor een belang in het nieuw opgerichte fonds NIB Gemeenschappelijk Bezit. 
 De totale omvang van deze belangen bedroeg ruim 10 procent van het uitstaande aandelenkapitaal van de NIB. 
 Een deel ervan is in de vorm van preferente aandelen C en D geplaatst in NIB Gemeenschappelijk bezit. Hierdoor zijn 562.933 gewone aandelen A vrijgekomen die 5,3 procent van het totale aantal aandelen A uitmaken. Deze stukken zijn door een syndicaat onder leiding van NIB Securities breed in de markt geplaatst. 
 "Deze transactie draagt bij aan een betere spreiding van het aandelenbezit van de bank en past daarmee in het beleid om het aandeel beter toegankelijk te maken," aldus de NIB. 
 Het aandelenkapitaal van de bank is ongewijzigd gebleven, zo voegt zij daar in haar persbericht aan toe. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1997. 
