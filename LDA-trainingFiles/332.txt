	Krakers betogen tegen verwachte ontruimingen
	ANP
AMSTERDAM
Ongeveer tweehonderd krakers en sympathisanten hebben zaterdag in Amsterdam betoogd tegen de ophanden zijnde ontruimingen van een aantal kraakpanden. Daardoor verliezen volgens hen zeventig mensen hun woonruimte.
De rechter bepaalde onlangs dat de panden aan Omval, Sarphatistraat, Hobbemakade en Westermarkt mogen worden ontruimd. Drie panden aan de P.C. Hooftstraat en Herengracht wacht hetzelfde lot.
Villa Omval aan de Amstel is het bekendste krakersbolwerk. In de gekraakte panden bevinden zich een eethuis voor daklozen en opvang voor vluchtelingen. De bewoners zijn niet van plan vrijwillig te vertrekken en hebben het pand gebarricadeerd. De te ontruimen panden moeten plaatsmaken voor kantoren.

