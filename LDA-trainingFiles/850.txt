	Justitie België speurt naar kinderpornografie
	Van onze correspondent
BRUSSEL
De Belgische justitie heeft gisteren in het hele land huiszoekingen verricht op zoek naar kinderporno. De adressen waren verstrekt door postorderbedrijven in Groot-Brittannië en Frankrijk.
Volgens de justitie zijn zo'n zestig woningen doorzocht. Er zouden enkele arrestaties zijn verricht. Maar in de meeste gevallen zou geen kinderporno - het bezit ervan is in België strafbaar - zijn gevonden.
In eerste instantie was het adressenmateriaal naar de justitie in Neufchâteau zijn gestuurd, waar het onderzoek wordt geleid in de zaak-Dutroux. Maar onderzoeksrechter Bourlet concludeerde dat deze verzendingen van porno niets van doen hebben met de moord op Julie en Mélissa en An en Eefje.
Daarom werd in Brussel de huiszoekingsactie gevoerd door de Brusselse gerechtelijke politie en door de rijkswacht. In de Belgische hoofdstad ging het om 24 adressen. De rest van de huiszoekingen vond in Vlaanderen en Wallonië plaats.

