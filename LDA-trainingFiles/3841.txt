	De stille kracht van bavarois
	De Britse historica Gillian Riley beseft 'dat de jacht op symbolen en verborgen betekenissen in oude schilderijen een aanlokkelijk spelletje is, maar dat duiding meer dan eens tot de grootste onzin leidt'. Nadat ze dat waarschuwingsbord heeft geplant - in haar eerste boek over eten-en-schilderkunst, Recepten uit de gouden eeuw - treft de lezer haar niettemin af en toe ruggelings aan op de bodem van dezelfde valkuil.
Stilleven met bellen blazende engel van Giulio Carpioni, een doek uit 1650, ontlokte haar de vaststelling dat plantkundigen uit die tijd de aardappel associeerden met winderigheid, 'dus misschien zijn de zeepbellen een voorzichtige waarschuwing tegen onmatigheid'. De overmaatse knollen op de voorgrond moeten dus aardappelen zijn, terwijl zich onder de voeten van de zwevende ook twee kolen bevinden: vruchtbaarheidsymbolen (volgens eerdere uitleg van Riley), maar ze kunnen net zo goed verwijzen naar 'in de tuinbouw doorgevoerde vernieuwingen'.
Na Favoriete recepten van de Impressionisten, waarin zij zich niet beperkte tot deze school alleen (andere kunstenaars hadden immers ook oogstrelende picknicks en met een informeel maal in de openlucht besloten spelevaarten op linnen gezet), onderneemt zij nieuwe tochten langs geschilderde spijzen in A Feast for the Eyes - Evocative recipes & surprising tales inspired by paintings in the National Gallery (National Gallery Publications/Yale; ongeveer  60,-). Opnieuw veel reproducties en recepten, en ditmaal geen enkele poging welke symboliek ook te verklaren.
A Feast for the Eyes bevat een fraaie selectie uit de collectie inclusief bruiklenen van het Londense museum, van meesterstukken uit de Italiaanse Renaissance tot en met werk van Paul Gauguin en Vincent van Gogh. Riley laat zich niet alleen leiden door stillevens of gedekte tafels, maar associeert ook vrijelijk bij landschappen, stads- en zeegezichten, of een enkel interieur. Naar aanleiding van bijvoorbeeld Giovanni Bellini's Madonna van het veld (omstreeks 1500), waarop koeien te zien zijn (maar ook schapen, een vogel en een slang), geeft ze een Venetiaans recept voor gemarineerd stoofvlees.
Edouard Manet schilderde omstreeks 1880 zijn vrouw Suzanne, met op haar schoot poes Zizi. Tijdens de Duitse belegering van Parijs, tien jaar eerder, verbleven het bazinnetje en haar huisdier veilig in de PyreneeÂ‰n. Uitgehongerde Parijzenaars joegen toen op alles met poten, vleugels of een staart en aten ook de dierentuin in de stad leeg. (Een bekend restaurant, Voisin, serveerde slurf met jachtsaus en olifantenbloedworst.) De kat van Manets dienstbode verdween eveneens.
Riley heeft het schilderij van mevrouw Manet en haar poes opgenomen, maar geeft er een recept bij voor een dessert, want de innerlijke kracht van madame M. laat zich volgens haar het beste vergelijken 'met een frambozenbavarois van de juiste samenstelling'.
Adriaan de Boer

Foto
	'Vrouw met kat' van Edouard Manet.  ILLUSTRATIE UIT 'A FEAST FOR THE EYES'

