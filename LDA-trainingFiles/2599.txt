	WIM DIK Post, promotie, politiek: D58 en D66
	TWEE deuren zwaaien open, helemaal boven in een groene kantoorflat vlakbij het Haagse Centraal Station. Een mannetje beent met grote vaart naar binnen en slaat meteen links af, op weg naar zijn werkkamer. Achter hem aan loopt, twee hoofden groter, een chauffeur met de dossierkoffers. Wachtende bezoekers bij de receptie van het kantoor zien het mannetje binnen een paar minuten nog een paar keer in een hoog tempo voorbij stomen.
Licht voorovergebogen zet hij zijn geprononceerde o-benen zeer nadrukkelijk neer. Boem-boem-boem bonst het zachtjes.
Het mannetje is de grootste particuliere werkgever van Nederland. Hij heet Wim Dik en heeft de leiding over KPN, een concern met ruim negentigduizend werknemers. Dik praat vaak net zo hard als hij zijn voeten neerzet.
Nog niet zo lang geleden sprak hij in Engeland op een congres van zakenbank Goldman Sachs over de toekomst van de markten waarop KPN actief is, post en telecommunicatie. KPN, zei Dik, moest minder gaan doen in informatie-techniek, en meer in de informatie zelf, de inhoud van de boodschap die door al die kabels en kastjes wordt overgebracht. KPN moest zich ontwikkelen tot content provider, zoals het in jargon heet.
En wat voor content dan wel? Daar wond Dik geen doekjes om. Eerst komt voetbal, dan een tijdje niks, en dan porno. Porrr-n¢h-grrrefie: in hoekig lage-landen-Engels liet Dik het p-woord opgewekt door de zaal knallen. Verbijsterd keken de overwegend Britse toehoorders elkaar aan, om vervolgens in een onderdrukt gegniffel los te barsten.
Ronduit hilarisch waren de speculaties in Nederland, voorafgaand aan de beursgang die het Staatsbedrijf der PTT omvormde tot het private KPN. Even leek het erop dat Dik samen met de toenmalige minister van Financin een promotietoernee zou gaan maken door de VS: Kok and Dik, pleased to meet you. (Dik is uiteindelijk alleen gegaan. Volgens hem was het ook een typisch Nederlandse woordgrap. 'Ik heb Amerikanen nooit grappen over mijn naam horen maken.')
'Hij is altijd een door en door Hollandse zakenman gebleven', vindt Laurens-Jan Brinkhorst, Diks partijgenoot in D66. 'Echt een jongen van stavast. Een beetje in de sfeer van Dik Trom.' Of hij nou drumt, romans leest, postzegels verzamelt, het land regeert of KPN bestuurt - Wim Dik beent met onblusbaar enthousiasme door het leven, van 's ochtends vroeg tot 's avonds laat.
Bij de oude PTT bracht hij een belangrijke mentaliteitsverandering op gang. Daarvoor was hij een succesvol staatssecretaris van Economische Zaken, en doorliep hij een vlotte carrire bij Unilever. Dik is energiek, ervaren, intelligent en veelzijdig - deze week nog reikte hij als juryvoorzitter de Libris-prijs uit aan schrijver Hugo Claus.
Maar deze kwaliteiten ontplooide hij in betrekkelijke luwte. Nu de Volkskrant in diezelfde week heeft onthuld dat Dik in gesprek is met Hans van Mierlo over het lijsttrekkerschap van D66, blijkt n belangrijke vraag nog onbeantwoord.
Hoe houdt Wim Dik zich wanneer hij werkelijk op de proef wordt gesteld?
Roeptoeters zijn vaak ruziemakers, maar Dik heeft opvallend weinig vijanden. Collega's, ondergeschikten en vrienden weet hij meestal op hun gemak te stellen - als een ghetto blaster die op vol vermogen populaire meezingers ten gehore brengt. Behalve luid en duidelijk is Dik ook pragmatisch, en bewijst hij anderen met zoveel woorden de eer die hen toekomt - het tegendeel van de rcksichtlose macho-manager waar hij vaak naar klinkt.
Dik zou wel eens even het mes gaan zetten in die duffe ambtenarenclub, was de verwachting toen hij in 1989 aantrad bij de PTT. Maar sindsdien is het personeelsbestand vrijwel gelijk gebleven. Gedwongen ontslagen zijn er nauwelijks gevallen.
'Toen ze mij vroegen voor deze baan', vertelt hij in zijn kamer in het Haagse KPN-kantoor, 'was een van de eisen uit de functie-omschrijving: ruime ervaring met reorganisaties. Nu had ik die wel opgedaan bij Unilever, maar die ervaring had ik helemaal niet nodig. Mijn ambtelijke voorgangers hadden het vuile werk al voor mij opgeknapt.'
Lawaai en robuuste muziek werden Dik met de paplepel ingegoten. Tijdens zijn jeugd in Gouda placht hij te ontwaken met het Javaanse Jongens-hoestje van zijn vader, laboratorium-analist en overtuigd SDAP'er, en de strijdliederen waarmee de Vara-radio de Rode Familie in die dagen aan het werk zette.
Zijn grote mond, leiderskwaliteiten en vermogen tot samenwerking vielen toen al op. Reeds op de Goudse hbs bleek hij 'een geboren leider', zo vertelde zijn toenmalige rector ooit. 'Hij was een merkwaardig kereltje. Hij had altijd wel iets op te merken tegenover de leraren. Hij was heel ad rem.' Braaf was hij ook. Als er even geen leerkracht voorhanden was om toezicht te houden op leerlingen die een potje wilden voetballen, 'dan stuurden we Wim mee om op te passen'.
Dik deed eindexamen met klinkende cijfers, en ging elektrotechniek studeren aan de Technische Hogeschool in Delft. De eerste twee jaar bleef hij spoorstudent. Pas daarna verhuisde Wim naar Delft, om zich meteen in het studentenleven te storten. Hij werd lid van de Delftse Studentenbond (DSB), minder elitair en democratischer georganiseerd dan het Corps.
Daar vervulde Dik talloze functies, die culmineerden in het gecombineerde lidmaatschap van verenigings- en kroegbestuur. Voorzitter van dat laatste college was Jan Lettinga, de latere bestuurder van Delft Instruments die nog steeds met Dik bevriend is. 'Wim was wel zeer actief, maar absoluut geen kroegtijger', herinnert Lettinga zich. 'Toen al speelde hij af en toe in een DSB-bandje, de Science City Seven.'
Naast sociteit en studie verdiende Dik bij met een baantje bij een installatiebedrijf. 'Ik weet nog steeds alles van elektrische bedrading', vertelt hij trots. 'Ik leg het niet zelf meer aan, maar voor installateurs die bij mij aan huis komen, ben ik een verschrikking. Ik weet alles altijd beter dan zij.'
Laatst nog repareerde hij het strijkijzer van zijn vrouw. Alles uit elkaar gehaald, daarna alles weer in elkaar gezet. En tergend klein onderdeeltje bleef achter op tafel. 'Toen heb ik hem wr helemaal gesloopt', vertelt hij glunderend, 'net zo lang tot ik had uitgevonden waar het hoorde.'
In Delft deed Dik ook zijn eerste ervaring op met de PTT. Zijn faculteit was een belangrijke leverancier van telefoon-techneuten, en hij studeerde af bij professor Oberman, die zelf ingenieur was bij de PTT. Maar hij kwam spoedig tot de conclusie dat de techniek niet zijn roeping was. Hij wilde organiseren, onder de mensen zijn, schreef hij later in Obermans afscheidsbundel. 'Ik ben een uit de rails gelopen techneut', zegt hij nu.
Na zijn militaire dienst monsterde Dik in 1964 aan bij Unilever, een familie van voedingsmerken met een onverzadigbare honger naar verkopers. Dik vond er zijn roeping.
Hij begon in Oss, in de worstenfabriek. 'Witte jas aan, en varkens schrappen, zoals dat heette. Driehonderd beesten per uur.' Productietechniek was n verplichte vaardigheid die elke aspirant-Unilever-manager zich eigen moest maken. Marketing was de andere, algemeen management het gedroomde einddoel. Na zes jaar was hij directeur van twee Unilever-bedrijven.
Met die functie kwam als vanzelf een andere: die van Prins Carnaval Willem d'n Derde. En zo raakte Wim Dik, geen zuiderling, niet katholiek, verknocht aan Brabant - uitgerekend in Oss, die lelijke fabrieksstad, waar regenteske notabelen en een militant proletariaat menige guerrilla uitvochten.
Hij streek neer in Helvoirt, een dorp nabij Den Bosch dat hij tot op de dag van vandaag trouw is gebleven. Daar drumt hij al sinds mensenheugenis in de plaatselijke band Los Zand. Daar is hij blijven wonen, ook toen zijn eerste huwelijk op een echtscheiding uitliep.
'Hij is natuurlijk niet wat je noemt het ideaalbeeld van de Nederlandse family man', meent Wiero Jan Beek, voormalig Unilever-collega en net als Dik D66'er van het eerste uur. 'Hij is overal voor in, en dus altijd op pad. Maar Helvoirt is zijn ankerpunt. Dat dorp brengt balans in zijn leven. Waar hij ook is, hij rijdt desnoods honderden kilometers om de nacht maar in Helvoirt te kunnen doorbrengen.'
Beek noemt Dik een 'heel merkwaardige, begenadigde man'. Hij is 'van alle markten thuis: muziek, politiek, management, carnaval, maar excelleert nergens in'. In de partij bleef Wim altijd actief, maar nooit vanaf de eerste rij. 'Hij stond ambivalent tegenover de politiek, al is hij zijn netwerk binnen de partij altijd blijven cultiveren.'
Even ambivalent stond het deftige Unilever tegenover zijn Prins Carnaval. Ondanks bewezen kwaliteiten bleef de concerntop zo zijn reserves houden. 'Eenmaal een paar jaar directeur vroeg Dik zijn superieuren op de man af wat zijn vooruitzichten waren', aldus Beek. 'Die hielden de boot af. Ik had het gevoel dat ze zo'n flamboyante figuur toch een risico vonden voor het bedrijf.'
Meer dan een minuut had Dik dan ook naar eigen zeggen niet nodig, toen hij in 1981 werd gevraagd als staatssecretaris van Economische Zaken, met als portefeuille bevordering van de handel tussen Nederland en alle denkbare exportmarkten. Midden in de beruchte 'vechtkabinetten' Van Agt-II en -III zat Dik in de politieke luwte, in een functie die in die dagen weinig politieke aandacht trok.
'De vakministers keken hem niet op de vingers', aldus Beek. 'Zijn werk interesseerde hen niet zo.' Dik leende een willig oor aan het vaderlandse bedrijfsleven, dat zijn staatssecretariaat beschouwde als een succes. 'Ik ben een promotie-man', zegt Dik nu zelf. 'Dat zit in mijn bloed.'
Unilever verleende in die tijd een terugkom-garantie aan managers die kozen voor een politiek avontuur. Diks avontuur duurde niet langer dan vijftien maanden, omdat het kabinet viel. 'Maar in Unilever-termen had hij daarna wel een extra knip in zijn kaart als manager', aldus Beek. 'Hij had bewezen een groep mensen ergens enthousiast voor te kunnen maken. Dat gold als een pre.'
Eerst hield Unilever Dik enige tijd in orbit, zoals het concern-jargon wil. Pas na enige tijd, in 1985, werd hij voorzitter van de directie van de Nederlandse Unileverbedrijven. Zelf hamert Dik graag op de harde management-ervaring die hij bij Unilever opdeed: fabrieken leiden, reorganisaties doorvoeren.
'Maar in feite deed zijn laatste functie bij Unilever sterk denken aan zijn staatssecretariaat', vindt Beek. 'Het draaide voornamelijk om relatiebeheer: geen problemen maken met directies van werkmaatschappijen en met de vakbonden, goede banden onderhouden met de werkgeversclubs VNO en NCW.'
En zo werd Dik, 33 procent manager, 33 procent politicus, 33 procent promotie-man, in 1988 gevraagd als bestuursvoorzitter van privatiseringskandidaat PTT. Over dat verzoek dacht hij iets langer na - twee maanden, om precies te zijn. Een periode waarin hij afscheid nam van Unilever, en zorgvuldig de risico's afwoog. Bijvoorbeeld: zou de PvdA, indien weer aan de macht, de geprivatiseerde PTT opnieuw nationaliseren? Nee, zei Wim Kok gedecideerd.
Dus waagde Dik het erop. Anticiperend op de verzelfstandiging bleken de ambtenaren die hem waren voorgegaan, het Staatsbedrijf der PTT reeds te hebben omgevormd tot een relatief efficinte organisatie. De voornaamste taak die de bedrijfsman Dik restte, was de PTT leren denken vanuit de behoeften van de klanten en de eisen van een markt vol concurrenten - een kolfje naar de hand van een promotie-man.
Ook die klus, zijn grootste tot dusver, klaarde Dik met succes. Net als bij Unilever voert hij bij KPN geen alleenheerschappij. Post en telecommunicatie, de twee voornaamste activiteiten van KPN, staan onder de onbetwiste leiding van respectievelijk Ad Scheepbouwer en Ben Verwaayen. Die twee genieten een grote zelfstandigheid, maar dat lijkt Dik niet te deren. 'Bij KPN heeft Dik minder te zeggen dan Cor Boonstra bij Philips, en die rol past hem goed', zegt Henk Kivits, directeur van Sport 7, de voetbalzender die roemloos ten onder ging ondanks het geld en de bemoeienis van KPN.
Maar Dik initieerde wel de naamsverandering van PTT in KPN, Dik trok wel de beursgang - Kok and Dik, pleased to meet you - en Dik gaf wel de stoot tot het peperdure reclamebombardement dat KPN moest opstoten van de melaatse tot de favoriet onder jong management-talent. 'Na twee jaar zaten we bij de eerste tien favoriete bedrijven voor jonge academici', zegt hij trots, 'en na drie jaar waren we nummer drie. Nu zitten we nog steeds bij de eerste vijf.'
Dik bewees zich ook als strateeg. De investeringen in Sport 7, Planet Internet, de telecom-joint venture Unisource met AT&T, Zweden en Zwitsers, de kabel-avonturen met Philips - al deze activiteiten kosten KPN voorlopig tientallen miljoenen guldens per jaar. Maar wat doet dat ertoe, voor een concern dat dik twee miljard gulden per jaar winst maakt? Je moet een experimentje aandurven, mits dat past binnen verantwoorde financile criteria, redeneert de topman.
Verbaasd en geamuseerd bezag hij de enorme opwinding rond het Sport 7-debacle. Drie miljard gulden had hij neergeteld voor de Australische snelvervoerder TNT, maar iedereen werd geobsedeerd door een verliespost van hooguit dertig miljoen. 'Ach', antwoordde Dik, toen journalisten hem bezorgd vroegen wat Sport 7 voor KPN betekende, 'het achterwiel van mijn fiets loopt ook wel eens aan.'
Toch is relativeringsvermogen niet de eerste eigenschap waarmee KPN'ers hun voorman zullen associren. Zij kennen Dik vooral van zijn ongenadige interventies, wanneer een voorstel hem niet bevalt of een spreker hem verveelt - al herstelt hij de schade meestal ook weer zelf. 'Hij kan de meest vreselijke dingen zeggen', weet Henk Kivits uit ervaring, 'om je een paar dagen later ineens op te bellen: sorry, ben ik te ver gegaan?'
Wim Dik heeft snelle hersens, die voortdurend hongeren naar nieuwe uitdagingen. Bij KPN lijken die nauwelijks meer voorhanden. Goed, naar het voorbeeld van Vendex overweegt hij nu het concern te splitsen, met aparte beursnoteringen voor post en telecommunicatie. Maar dat is in feite een technische operatie.
Lijsttrekker worden van D66 zou zeker wel een nieuwe uitdaging zijn - en een logische opmaat tot die ministerzetel in een toekomstig kabinet die hij welbewust nooit heeft willen uitsluiten. Als het ooit zo ver komt, breekt ook voor de buitenwacht een interessante periode aan. Want ondanks zijn veelzijdige ervaring blijft Dik in n opzicht een onbeschreven blad: een echte vuurdoop heeft hij nog nooit hoeven ondergaan.
Tot dusver opereerde hij in een betrekkelijke luwte. Bij Unilever profiteerde hij van een rijke traditie, en een niveau van ondersteuning waar een manager bij een kleiner bedrijf alleen maar van kan dromen. Als staatssecretaris had hij een portefeuille die hem nauwelijks blootstelde aan de politieke slangenkuil. En bij KPN belandde hij in een grotendeels gespreid bed, zoals hij meermalen zelf heeft benadrukt.
Misschien blijft dat blad wel onbeschreven, en beent het mannetje tot zijn pensionering over twee jaar luidruchtig rond door de bovenste verdieping van het Haagse KPN-hoofdkwartier. Een straf zou dat niet zijn. 'KPN blijft in veel opzichten een familiebedrijf, waar mensen werken van vader op zoon. Dat vind ik toch wel leuk.'

Foto
	Keert Wim Dik terug in de politiek? 'Bij KPN heeft hij minder te zeggen dan Boonstra bij Philips, en die rol past hem goed.' FOTO ANNA TIEDINK

