	Nieuwe 'oprotpremie' hoeft niet zuinig te zijn
	
Van onze verslaggever
Jeroen Trommelen

ROTTERDAM
Bijna huilend kwam de man op hem toe en vertelde over zijn persoonlijke ellende. Het gebeurde eind vorig jaar in Marokko, zegt H. Fernandes Mendez, de hoogste ambtenaar voor minderhedenbeleid op Binnenlandse Zaken. De Marokkaan was uit Nederland geremigreerd naar zijn geboorteland, en had louter tegenslag gehad. Hij had geen werk gevonden en van zijn oude gezag in Marokko was weinig over.
Nu was ook nog een kind ernstig ziek. Daarvoor zou in Nederland probleemloos een betaalbare dokter zijn gevonden, maar in Marokko niet. Kon de minister niet regelen dat hij tóch naar Nederland. . ? Dat kon dus niet, stelde Mendez koeltjes vast. Remigratie gaat volgens het motto 'weg is weg'. Maar niettemin: 'Zo'n treurige ervaring doet je wel afvragen wat het bestaansrecht is van remigratiebeleid.'
Als een van weinige landen in Europa heeft Nederland nog steeds een regeling voor buitenlanders die vrijwillig naar hun geboorteland willen terugkeren. Wat eind jaren zeventig nog 'oprotpremie' werd genoemd, is inmiddels geaccepteerd als een fatsoenlijk onderdeel van het minderhedenbeleid. Maar veel effect heeft de regeling niet, en de ervaringen van degenen die er wel gebruik van hebben gemaakt zijn vaak niet gunstig.
Jaarlijks maken volgens de Sociale Verzekeringsbank vijfhonderd mensen gebruik van de remigratieregeling. Dat is een schijntje vergeleken met de doelgroep van tienduizenden allochtonen. De aparte regeling met Suriname is ook vrijwel buiten gebruik. Surinamers met een Nederlands paspoort mogen er geen gebruik van maken, en vanuit hier kunnen zij geen Surinaamse nationaliteit aanvragen.
Minister Pronk is onlangs een experiment begonnen voor remigratie naar Suriname en wil ook projecten in Afrika. Daarbij zal lering getrokken moeten worden uit het mislukken van de bestaande regelingen, zo bleek donderdag op een symposium op de Erasmus-universiteit.
Wegens gebrek aan succes werd het officiële remigratiebeleid onder het vorige kabinet Lubbers afgeschaft. Zo gemakkelijk wil de huidige ministersploeg zich er niet vanaf maken. Mendez: 'Driekwart van de allochtone ouderen van boven de 45 jaar doet niet mee aan het arbeidsproces. Het is een illusie dat je die mensen weer aan de slag krijgt. Waarom zou je degenen die willen vertrekken de mogelijkheid onthouden?'
Vast staat dat de regels verbeterd en versoepeld moeten worden om effect te kunnen hebben. Veel migrantenvrouwen hebben de (gegronde) angst dat ze onverzorgd achterblijven wanneer ze bij een echtscheiding na remigratie worden verstoten. Dat wil het ministerie oplossen door de remigratie-uitkering voor de helft aan de partner toe te kennen.
Ook moet het tijdelijk terugkomen van remigranten voor familiebezoek in Nederland veel makkelijker worden. Dan kunnen grootouders bijvoorbeeld gewoon bij de kleinkinderen op bezoek gaan - iets wat nu vanuit Marokko of Turkije nog leidt tot eindeloze procdures op de Nederlandse ambassade. Verder moet de medische zorg in het buitenland beter. Binnenlandse Zaken denkt aan het meegeven van een geldbedrag, waarmee in het land zelf een verzekering kan worden afgesloten.
Bij twijfel moet remigratie worden ontmoedigd, vindt Mendez. En vrijwilligheid blijft het uitgangspunt. Eén belangrijke concessie is minister Dijkstal volgens hem niet bereid te doen. Terugkeren blijft onmogelijk. Het motto 'weg is weg' zal in de verbeterde remigratieregeling worden gehandhaafd.
Daarmee dreigt de oudste discussie rond remigratie weer van voor af aan te beginnen. Juist de onmogelijkheid om na een mislukte remigratie terug te keren, is voor veel migranten de belangrijkste hinderpaal om nieuwe kansen in het oude land te gaan beproeven. Bij het Nederlands Migratie Instituut is dat volgens directeur Z. Kutluer dagelijks kost. Het bureau voert jaarlijks duizenden oriënterende gesprekken over remigratie, maar uiteindelijk ziet vrijwel iedereen van de mogelijkheid af.
De angst om alle banden door te snijden is groot. Temeer omdat de laatste jaren veel verworven rechten plotseling zijn afgeschaft (WAO) of op het punt staan te worden gekort (kinderbijslag voor kinderen in het buitenland). Voorheen hadden migranten met één onbetrouwbare of onberekenbare overheid te maken: die van het herkomstland. Tegenwoordig zijn het er twee.
Volgens drs W. Franssen, directeur internationale zaken van de Sociale Verzekeringsbank, snijdt de Nederlandse overheid zich daarmee in de vingers. 'Een allochtoon die geëxporteerd is, is veel goedkoper dan een allochtoon die in Nederland blijft. Wie hier blijft, is negen keer zo duur als iemand met een remigratie-uitkering.'
De overheid is bang voor calculerende remigranten die weer terugkeren en hun oude rechten opeisen wanneer het hen uitkomt, weet Franssen. Maar een koele berekening van dezelfde overheid zou volgens hem tot verrassende uitkomsten leiden. 'Als iemand na drie jaar terugkomt, heeft de Nederlandse samenleving in de tussenliggende tijd al een hoop geld bespaard. De nieuwe regeling hoeft niet te zuinig te zijn.'
Wanneer de Sociale Verzekeringsbank toegestaan zou worden in in de geest van de wet te opereren zou volgens hem al veel zijn gewonnen. Maar wie nu bijvoorbeeld acht dagen te laat een uitkering aanvraagt, wordt simpelweg afgewezen. 'Dat vinden we zelf ook niet leuk. Maar we worden doodgebombardeerd door controleurs van de overheid die eisen dat we werken volgens de letter van de wet.'

