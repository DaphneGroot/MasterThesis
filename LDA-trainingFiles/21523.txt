Maarten van Rossem.
Maarten van Rossem (Zeist, 24 oktober 1943) is een Nederlands historicus. Hij is gespecialiseerd in de geschiedenis en politiek van de Verenigde Staten. Als Amerika-kenner treedt hij regelmatig op in allerlei televisie-uitzendingen, onder meer tijdens de Golfoorlog van 1990-1991, en houdt hij regelmatig lezingen met betrekking tot een (al dan niet actueel) maatschappelijk thema.
Levensloop.
Van Rossem is lid van het geslacht Van Rossem en groeide op in Wageningen, als oudste in een gezin met drie kinderen. Zijn vader Gerard van Rossem (1919-1990) werkte als entomoloog bij de Plantenziektenkundige Dienst en was kunstenaar; zijn grootvader was prof.dr.ir. Arnold van Rossem (1887-1982). Als jongen was Maarten een serieus kind dat graag leerde. Hij werd vreselijk gepest en zelfs geslagen. In 1959 scheidden zijn ouders, waarna zijn vader een nieuw gezin begon. In Wageningen behaalde hij het diploma gymnasium bèta. Vervolgens studeerde hij, na een kort uitstapje bij farmacie, geschiedenis aan de Universiteit Utrecht waar hij lid werd van het Utrechtsch Studenten Corps. Vanaf 1971 was hij wetenschappelijk medewerker en promoveerde in 1983 op het proefschrift "Het radicale temperament. De dubbele politieke bekering van een generatie Amerikaanse intellectuelen (1934-1953)". Van 1997-2008 was hij bijzonder hoogleraar Geschiedenis aan de Universiteit Utrecht.
Door het "Historisch Nieuwsblad" werd hij gekozen tot 'Historicus van het jaar 2003' omdat hij "Nederlanders met veel humor historisch verantwoord door dit nare oorlogsjaar heeft geloodst". Na zijn nuchtere commentaar op de aanslagen van 11 september 2001 werd hij aanvankelijk hevig bekritiseerd en vond men hem te relativerend. Met name in de Nova-uitzending, direct na de aanslagen op het WTC, vielen zijn relativerende opmerkingen bij de presentatoren, Pieter Jan Hagens en Kees Driehuis, niet in goede aarde. Later leek het tij te keren en werd Van Rossems nuchtere kijk op de wereld meer gewaardeerd. Frits Abrahams schreef bijvoorbeeld in zijn column voor de NRC: 'Kort na "11 september" werd hij tot mijn ontsteltenis afgedankt, men vond hem te relativerend, hoewel relativering juist in de periode daarna zo nodig was.'
Ook na zijn pensionering in 2008 bleef hij nog tot 2010 aan de Universiteit Utrecht verbonden voor de verzorging van twee modulen onderwijs, waaronder 'Geschiedenis van de actualiteit'.
Televisie.
Van Rossem is een frequente gast bij "De Wereld Draait Door" en "Pauw & Witteman". Zelf presenteren deed hij voor het eerst in 2006, bij de universiteitsquiz "UQ2006" van de VPRO.
In januari 2009 presenteerde hij voor de Evangelische Omroep het tv-programma "Van Rossem in Amerika", een vierdelige serie met name over het christelijk geloof in de Verenigde Staten. In 2009 verzorgde hij in de Vlaamse talkshow "De laatste show" op Eén (VRT) bij Frieda Van Wijck de maandagse "vaste rubriek" over geschiedenis. In 2009 nam Van Rossem kijkers mee door het Nederlandse landschap in de zesdelige NCRV-serie "Op reis met Van Rossem", geproduceerd door Dirk-Jan Bijker en Viviera Films.
In 2010 was hij de presentator in de tweedelige documentaire "Maliebaan in Beweging" van RTV Utrecht in samenwerking met Het Utrechts Archief. In deze documentaire werd de geschiedenis van de Maliebaan belicht.
Begin 2011 werkte hij mee aan het televisieprogramma "Verborgen verleden", waarbij hij een overzicht gaf van zijn familiehistorie naar aanleiding van de publicatie van zijn genealogie in de serie "Nederland's Patriciaat". Tijdens het NOS Monarchiedebat in 2011 sprak Van Rossem zich uit voor een republiek. Vanaf 2012 is hij eenmansjurylid in de NCRV-kennisquiz "De Slimste Mens", waarin hij zijn zienswijze gaf over de kandidaten, de vragen en antwoorden. Ook stelt presentator Philip Freriks hem vragen over onderwerpen die tijdens de quiz aan de orde komen.
Van Rossem presenteerde in 2012 in de aanloop naar de Amerikaanse presidentsverkiezingen "Van Rossem for President", een documentaireserie van de EO. In 2013 was hij werkzaam als gastpresentator van het EO-praatprogramma "Knevel & Van den Brink".
Van 2012 tot op heden heeft hij met RTV Utrecht elk jaar een serie opnamen gemaakt voor "Van Rossem vertelt", hierin wordt in korte afleveringen een stuk geschiedenis van de provincie Utrecht belicht.
Sinds 5 september 2014 is Van Rossem ook te zien in "RTL Autovisie", een praatprogramma over auto's op RTL 7. Hierin test hij auto's.
Vanaf 6 februari 2015 was hij samen met zijn broer Vincent, architectuurhistoricus, en zus Mary, bijgenaamd Sis, kunsthistorica, te zien in het programma "Hier zijn de Van Rossems" van de NTR op NPO 2. Het is een programma waar zij met hun drieën een bezoek brengen aan steden in Nederland, België en Duitsland en daar elkander verhalen vertellen over objecten in die steden.
Kandidatuur verkiezingen.
Voor de Nederlandse gemeenteraadsverkiezingen 2010 was Van Rossem in Utrecht lijstduwer voor de PvdA; hij behaalde met 1176 stemmen een voorkeurszetel, maar stond deze af.
Hij stond als lijstduwer als nummer 74 op de lijst van de Tweede Kamerverkiezingen 2012 voor de PvdA. De lijst had 79 kandidaten. Hij haalde 5929 stemmen, het hoogste aantal van alle lijstduwers.
Maarten!
Tijdens zijn Oudejaarsconference van 2012 stond het logo van "Maarten!" op het toneel
In de zomer van 2008 werkte Maarten van Rossem als gast-hoofdredacteur mee aan een - als glossy vormgegeven - uitgave van het Historisch Nieuwsblad: "Maarten!", weliswaar als parodie op de trend van glossy's van bekende Nederlanders zoals de Linda!, maar dan met een serieuze inhoud. Daarin schreef hij met andere historici over de Amerikaanse presidentsverkiezingen, de jaren vijftig en de opkomst van het populisme in de Nederlandse politiek. De uitgave was eenmalig, maar bleek dermate populair met meer dan 47.000 verkochte exemplaren, dat in juni 2009 een tweede "Maarten!" werd uitgegeven, die geheel in het teken stond van de Verenigde Staten. Een derde uitgave verscheen in het najaar 2009. Vanaf 2010 verschijnt "Maarten!" elke twee maanden. Inmiddels is dit aantal opgelopen tot acht maal per jaar. Het blad bevat informatieve en opiniërende artikelen en interviews. Vaste medewerkers zoals Paul Schnabel, Max Westerman, Jan Tromp, Robert van de Roer en Maartens broer en zus Vincent en Mary ('Sis') van Rossem verzorgen rubrieken. De oplage van "Maarten!" daalde de afgelopen jaren van 22.608 (2010) naar 15.532 (2015).
