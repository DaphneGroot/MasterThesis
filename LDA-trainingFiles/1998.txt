	'Nederland heeft veel te verliezen'
	@@0IER@@0N IEMAND kan beweren dat ik mijn werk niet goed heb gedaan,' zegt Felipe Rodriquez, 28 jaar oud en klaar om afscheid te nemen van een hobby die in vier jaar tijd uitgroeide tot een bedrijf met zestig man personeel. 'En dat vrijwel zonder externe financiering, dat kan niet iedereen zeggen.'
Xs4all, waarvan Rodriquez directeur is, verschaft aan 27 duizend Internetgebruikers toegang tot het net en is daarmee de vierde provider in Nederland. Volgens een recent onderzoek staat Xs4all op de eerste plaats waar het tevredenheid van de gebruikers betreft. De zaken lopen voorspoedig. Waarom toch opstappen?
Rodriquez: 'Ik ben uitgekeken op de rol die ik als manager moet vervullen. Daarin ligt gewoon niet mijn talent. Xs4all is begonnen als een kleine, losgeslagen club. Nu heb ik zestig mensen aan het werk en over een jaar zijn het er waarschijnlijk honderdtwintig.'
In 1993 was Xs4all de eerste Nederlandse organisatie die het Internet ontsloot voor een groot publiek. De oprichters - onder wie Rodriquez - maakten voordien naam met een online clubhuis voor hackers, digitale Robin Hoods die zich via sluipwegen en achterdeuren van universiteitscomputers toegang tot het Internet verschaften. Met de komst van de Wet op computercriminaliteit zag Rodriquez zich genoodzaakt deze activiteiten te kuisen. Alleen het blad Hack-Tic bleef nog even bestaan als aandenken aan het woelige verleden.
Erg duidelijk over zijn toekomstplannen is Rodriquez niet. 'Ik wil altijd proberen te zien wat de volgende grote ontwikkeling wordt en daarop inspelen. De politiek vindt het nu belangrijk om webcommercie te stimuleren, maar ik verwacht daar nog niet zo veel van. Er zijn tot nu toe weinig successen geboekt. Yahoo (een soort Gouden Gids voor Internet, red.) maakt nog geen winst. Amazone, toch een hele grote Internetboekhandel, heeft nog geen grote bedragen verdiend. En de online dienst van het Amerikaanse blad Wired kampt met een miljoenenverlies. Internet zal best het een en ander onder druk gaan zetten, maar al die ideen over winkelen op het web komen van managers die zeventig uur per week werken en die geen idee hebben dat mensen het ook gewoon leuk vinden om over de markt te lopen. Mensen hebben helemaal niet die behoefte om  lles vanachter een beeldscherm te doen. Voordeelinkopen over de grens, daar zie ik wel wat in. Wanneer ik iets in Amerika goedkoper of sneller kan krijgen, is het interessant, maar anders ga ik net zo lief naar de Bijenkorf.'
Meer verwacht Rodriquez van producten die nu nog gebruik maken van bestaande signaaldragers, zoals cd en video, maar die zich in de nabije toekomst via het net zullen verplaatsen. Muziek, software en film stromen binnenkort door telefoon- en kabellijnen en kunnen in elk huis worden afgetapt als drinkwater uit de kraan. De aanbieders van de 'ouderwetse' methode hebben daar alle belang bij. Als zij het niet doen, doet iemand anders het wel, aldus Rodriquez.
'En ik zal de eerste zijn die thuis een computer neerzet met enorm veel ruimte op de harde schijf, zodat ik films van het net kan halen en opslaan. Maar voor het zover is hebben we veilige betalingsmogelijkheden nodig, het liefst iets dat buiten Nederland werkt, anders is het niet interessant.'
De oplossing die banken zullen bieden voor Internetbetalingen heet SET (Secure Electronic Transaction-protocol). Volgens Rodriquez is het een stap in de goede richting, maar komt het medium pas echt tot zijn recht wanneer zogenoemde micro-betalingen hun intrede doen. Dat zijn kleine vergoedingen (enkele dubbeltjes tot enkele guldens) voor informatiediensten, zoals het bekijken van een pagina met weersvoorspellingen of actuele beurskoersen.
Rodriquez: 'Seks is een goed voorbeeld. Dat is nu een groot succes op het web. Ik denk dat het een indicator is voor later succes van andere diensten. Ondernemingen die over veelgevraagde informatie beschikken zijn nu nog nauwelijks in staat hun positie te exploiteren. Waar het naartoe gaat is dat je voor het raadplegen van pagina's met een bepaalde informatie- of entertainmentwaarde een heel klein bedrag betaalt.'
Een maand geleden trad Rodriquez af als voorzitter van de door hem opgerichte Nederlandse vereniging van Internetproviders. In die hoedanigheid richtte hij in 1996 het Meldpunt Kinderporno op. Ook adviseerde hij de Europese Commissie over regulering van het Internet. Hij ziet weinig heil in regulering door nationale overheden. Rodriquez: 'Een land bestaat bij de gratie van zijn wetten, regels en grenzen. Maar Internet kent geen grenzen. Het is alom aanwezig en de regels gelden overal. Daardoor krijg je vreemde situaties. In Amerika mogen neo-nazi's of racistische organisaties informatie op het web publiceren. Dat is in Nederland verboden. In Engeland mag je geen porno op Internet zetten, terwijl hier de hele rosse buurt is vertegenwoordigd. Hoe graag ze dat ook zouden willen, landen als Amerika, Duitsland of Engeland kunnen hun normen en waarden niet opleggen aan het Internet. Eigenlijk ontstaat er een nieuw land door Internet, een nieuwe online gemeenschap en de regels daarvoor moeten we samen afspreken. Alleen zijn er weinig zaken waar we het in internationaal verband over eens zijn. Alleen kinderporno is overal verboden. Nederland is een liberaal land en heeft wat dat betreft veel te verliezen.'
Rodriquez ondervond dit met name als Xs4all weer eens in opspraak kwam. Zo zette een student een lucratieve handel op door via zijn homepage wereldwijd wiet te verkopen, wat Rodriquez een aanvaring met de Franse ambassade bezorgde. Voor een ander akkefietje werd de provider op last van de Duitse procureur-generaal een blauwe maandag voor heel Duitsland geblokkeerd. Het ging om pagina's met links-radicale informatie. De blokkade werd echter onmiddellijk omzeild door de pagina's via vijftig andere locaties beschikbaar te maken.
'De Duitse procureur noemde zijn verbod een groot succes, maar het was natuurlijk een aanfluiting. Verschil van mening, kan gebeuren', zegt Rodriquez, die geen heil ziet in actieve controle van abonnees door hun providers. 'Daar kunnen we gewoon niet aan beginnen. We hebben bij Xs4all te maken met een half miljoen webpagina's die ook nog eens in een hoog tempo veranderen. Ik weet meestal pas dat er iets aan de hand is wanneer de politie voor de deur staat.'
Volgens Rodriquez is het wel mogelijk bepaalde nieuwsgroepen af te sluiten. Nieuwsgroepen zijn rubrieken op Internet waar gebruikers berichten rond een bepaald onderwerp plaatsen. Mensen kunnen er reageren op vragen of opmerkingen van anderen, maar ze kunnen er ook plaatjes achterlaten. Rodriquez vindt dat wanneer een nieuwsgroep een ontmoetingsplaats dreigt te worden voor uitwisseling van illegale afbeeldingen, de provider de rubriek ontoegankelijk kan maken. Veel verder wil hij niet gaan.
'Voor zover je iets kunt ondernemen tegen bepaalde sites moet je je afvragen of je dat ook wilt. Neem het voorbeeld van die neo-nazi's. Wanneer je kijkt op de site van Myzkor, een joodse organisatie, zie je dat zij juist verwijzen naar de neo-nazisites. Dat doen ze om te laten zien dat het helemaal nog niet voorbij is. Wanneer het verboden zou zijn, gaat zo'n organisatie ondergronds.'
Lars Pothast

Foto
	Felipe Rodriquez: 'Ik ben uitgekeken op de rol die ik als manager moet vervullen.' FOTO XANDER REMKES

