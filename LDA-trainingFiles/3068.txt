	Simon Field selecteert op passie Nieuwe directeur filmfestival verrast door 'energie' in Nederlandse cinema
	M et het verleden van het Rotterdamse festival heeft Simon Field niets van doen. Maar toch. Het kan met zijn souplesse te maken hebben, met die van het festival, of met de dingen die gaan zoals ze gaan, maar nadat op 25 maart zijn benoeming werd aangekondigd - ingaande per juli - is Field (voor iedereen meteen ook Simon) aanwezig alsof hij er al jaren zit.
Een niet-autoritaire no problem-man, die de charme en het instinct van zijn voorganger Emile Fallaux paart aan het woeste elan van oprichter Huub Bals en de kunstzinnige eruditie van tussenpaus Marco Müller. Zijn voorgangers niet te na gesproken, lijkt Rotterdam de ideale directeur gevonden te hebben en als persoon vertoont hij, hoewel inmiddels vijftig, trekken van de ideale schoonzoon. Charming, zegt iedereen.
Of het allemaal klopt moet natuurlijk nog blijken, maar het halve jaar dat hij in Nederland rondloopt, is het nog niet mogelijk geweest hem te betrappen op een vervelend trekje. En op de manier waarop hij het festival en zijn eerste programmering verdedigt, is voorlopig ook weinig aan te merken.
Natuurlijk wordt hij steeds zenuwachtiger nu de openingsdatum van 29 januari nadert. Volgens adjunctdirecteur Sandra den Hamer is hij er bijkans 'kinderlijk opgewonden' van. Hij geeft het ruiterlijk toe, zoals hij wel meer toegeeft, althans zolang de bandrecorder niet aanstaat. Want zijn charme gaat gepaard met diplomatie en een wellicht typisch Engelse geslotenheid, die pas tijdens een wandeling of een informeel gesprek aan tafel verdwijnen.
Bij drukkerij Publish slaat hij gade hoe het met de catalogus staat. Hij geeft geen aanwijzingen, maar vraagt, laat de verantwoordelijken aanrommelen en gaat met een stapel drukproeven een half uurtje apart zitten, om ze met een paar kleine opmerkingen (steeds beginnend met een lach en een 'maybe') terug te brengen. Van de eindredactie valt te vernemen dat hij voor volgend jaar al een paar veranderingen in zijn kop heeft, bijvoorbeeld om nadrukkelijk de naam te vermelden van degene die een bepaald programma-onderdeel heeft geselecteerd, zodat die persoon de eer krijgt die hem toekomt.
Een zonnetje in huis. Dat komt, denkt hij zelf, omdat het zo gezellig is in Rotterdam. 'Ik was verrast, nee niet verrast, ja toch wel verrast, hoe welkom ik me van het eerste moment af voelde. En dat gevoel is alleen maar gegroeid. Als je het omdraait en zou bedenken dat iemand vanuit Nederland naar Engeland kwam, zou ik me zoiets absoluut niet voor kunnen stellen. Ik heb me geen moment een vreemde gevoeld.
'Ik bewonder de openheid van de Nederlanders en de sfeer in Rotterdam, het plezier en de betrokkenheid die alleen maar lijken toe te nemen naarmate het festival nadert. Een voorbeeld? Ik vind het ontzettend gezellig dat er 's middags samen geluncht wordt, altijd, elke middag, door iedereen. En ze lijken het allemaal leuk te vinden om Engels te praten. Mijn cursus Nederlands is nog niet opgeschoten, geen tijd.'
Wederzijdse vleierijen of diplomatie? Simon Field is zich er zeer van bewust dat hij plaatsneemt in een goed draaiende, professionele machine. En dat hij in zekere zin aanschuift bij mensen die al jaren hun invloed hebben op het festival: de programmeurs en adviseurs, het management, de al jaren bepalende krachten.
Op dit eerste festival heeft hij nog niet een geheel eigen stempel kunnen drukken. Kan ook niet en hij zal ook altijd blijven steunen op adviseurs, vertrouwelingen. Al was het maar omdat hij als programmeur van het avant-gardetheater ICA in Londen gespecialiseerd was in bepaalde filmgebieden en nu een veel wijdere blik moet ontwikkelen.
Neem nu de Engelse films in dit festival, want daar is natuurlijk iedereen benieuwd naar: wat stopt die Engelsman erin van zijn eigen huis? Simon Field, misschien verrassend: 'Ik heb maar een paar Engelse films zelf gekozen, twee specifieke gevallen: de broers Quay, Institute Benjamenta, en het talent Patrick Keiller, wiens Robinson in Space in Rotterdam zijn wereldpremière zou beleven. Maar die primeur is weggekaapt door mijn eigen oude ICA, haha. De selectie heb ik verder aan iemand anders toevertrouwd, Jane Giles, specialist in korte films. Ik ben helemaal niet zo'n overall-kenner van de Engelse film.'
- ?
'In ieder geval geen expert. Ik heb weinig met de traditionele Engelse films waarin iedereen zich in avondkostuum hijst. Of die films ''naar een boek van Jane Austen'', die vind ik niet echt interessant. Nee, daar hoort Secrets and Lies niet bij, want Mike Leigh vind ik wél een interessante regisseur. In mijn positie was ik niet bij die Engelse film betrokken. Ik zocht buiten Engeland films die bij mijn programmering in het ICA pasten. Hoe gek het ook klinkt, het komend jaar ben ik als buitenstaander veel beter in staat om een overzicht van die Britse film te krijgen.'
Er zijn wel meer gebieden waarop Simon Field niet zo thuis is. 'De Franse film bijvoorbeeld, en het hele terrein Duitsland-Oostenrijk-Zwitserland. Voor dat laatste heb ik het volste vertrouwen in Gertjan Zuilhof, die voor het festival al jaren films selecteert. Van de Franse films, die deels zijn aangeleverd door de onafhankelijke Nederlandse distributeurs, heb ik er desondanks toch zelf een paar naar Rotterdam gehaald, die meteen tot mijn favorieten behoren. Natuurlijk is de nieuwe Godard te zien, Forever Mozart, al was het maar omdat hij een poging doet weer de oude vernieuwende Godard te zijn, maar ook de nieuwe film van Olivier Asayas, Irma Vep, en zeker ook Y'aura-t-il de la neige à Noël van Sandrine Veysset.'
Er zijn meer adviseurs op wie Field zich verlaat. 'Om te beginnen wil ik de huidige lijn van Rotterdam doortrekken, dus ga ik uit van de mensen die tot nu het festival maakten. Je kijkt natuurlijk naar wat ze selecteren, dat hoeft niet altijd je eigen smaak te zijn, als het maar provocatief of uitdagend is, naar de aard van het festival. Verschillende smaken leveren verschillende opties binnen het festival op. Het is onmogelijk en niet zo'n goed uitgangspunt dat het hele festival door één persoon geprogrammeerd wordt.'
- Toch ziet iedereen, het publiek, de buitenwereld, maar één directeur, die verantwoordelijk is voor alles, die ook alles wat er aan schort op zijn bord krijgt.
'Natuurlijk ben je uiteindelijk verantwoordelijk. Ik ga uit van een klein festival, míjn kern van dertig tot vijftig films, met daar omheen de selectie van experts. De keuze van secties en experts is mijn verantwoordelijkheid en je kunt bepaalde perspectieven samenvoegen. Zodat het festival groter wordt, maar toch de geest van het kleine behoudt.
'De selectie van de kandidaten voor de Tiger Awards en het hoofdprogramma moet natuurlijk helemaal van de directeur zijn. Maar ook die twee selecties zijn met elkaar verbonden. Voor de Tiger Awards komen de eerste of tweede film van een regisseur in aanmerking. Dat hoeven niet de allerbeste films van het festival te zijn. Voor mijn persoonlijke stempel kun je ook naar de openingsavond kijken. Een lay-out van het festivalmenu, met films waarvan ik zelf heel veel houd en een aantal films waarvan ik vind dat mensen ze moeten zien; een totaalpakket dat het karakter van het festival in zijn volle breedte aangeeft.'
- In het programma zitten films die door bevriende distributeurs worden aangedragen. Distributeurs die festivalfilms later uitbrengen in de theaters en andersom eigen films graag op het festival willen presenteren. Dat leidt tot compromissen.
'Compromissen, compromissen', dat klinkt hem te veel als water bij de wijn. 'Om te beginnen zijn de onafhankelijke distributeurs hier veel avontuurlijker dan de Engelse. Maar in feite begint het festival al vanuit een compromis. Namelijk het feit dat er films zijn die je niet kunt krijgen. Met name niet omdat Berlijn ze heeft geclaimd.'
- Zoals?
Een Japanse film bijvoorbeeld, Focus, een eerste film uit India en de nieuwe film van David Lynch, die ik weliswaar nog niet heb gezien, maar waar ik wel op aasde voor Rotterdam. Allemaal films die naar Berlijn gaan. Maar goed, dat gaat niet door en ik raak daar niet door van slag. Dat is energieverspilling. Er staan andere films tegenover, zoals The Delta van Ira Sachs, die was ook voor Berlijn uitgenodigd, maar verkoos Rotterdam.
'En als je van compromissen spreekt, moet je ook voor ogen houden dat je een balans dient te vinden tussen de persoonlijke, artistieke films en de populariteit van het festival. Ik heb een verantwoordelijkheid tegenover het Nederlandse publiek, dat ik overigens dit jaar moet gaan ontdekken. Die verantwoordelijkheid ligt bijvoorbeeld in het laten zien van een Belgische film als La promesse, die dit publiek móet zien, terwijl hij verrassenderwijs nog geen Nederlandse distributeur heeft.
'Ik ben er ook trots op om Crash van David Cronenberg te vertonen. Ook al heeft hij een distributeur en gaat hij toch wel in de biocoop draaien. Het is helemaal niet een film waar je per se van hoeft te houden, maar waarvan je blij mag zijn dat hij is gemaakt. Hij is uitdagend in de zin dat hij seksualiteit en erotiek combineert met de dood en op dat punt zonder commerciële compromissen is gemaakt. Dat wordt door een vertoning in Rotterdam onderstreept.
'Daar staat weer een film als Y'aura-t-il de la neige à Noël naast, een eerste film, bijna documentair, klein en in die kleinheid een juweeltje. Heel bijzonder in sfeer en de manier waarop het verhaal wordt verteld. En ik heb het heel persoonlijke dagboek van Robert Frank, een souvenir aan vriendschappen en ervaringen. Of dus The Delta, die niet volmaakt is, maar toch een voorbeeld van een bepaalde filmtaal. En La Rencontre van Cavalier, dat intieme zelfportret. Past allemaal.
'Het belangrijkste is dat het festival in zijn totaliteit met alle pragmatische en ideologische compromissen toch een persoonlijke touch blijft houden. Elke keuze kan een andere reden hebben, als het maar een argument about cinema is, en altijd te maken heeft met een passie. De komende jaren zal natuurlijk mijn persoonlijke passie binnen het programma groeien.'
- Weinig Hollywood.
Lacht: 'Dat valt me ook op. Natuurlijk ben ik niet tegen Hollywood, maar wel tegen de niet te ontkennen machinerie. Ik ben tegen de dominantie van films die worden gemaakt door marketingmensen en alleen een reflectie zijn van de American way of life and human values, als het enige dat er zou zijn. Ik ben daarom tegen Forrest Gump, ook tegen Twister. Ik ben zeer geïnteresseerd in special effects, maar walg van de banaliteit van plots. Uiteindelijk maken die films mensen stom, met hun herhalingen van banaliteiten en goedkope bevrediging. In Rotterdam kun je nog laten zien dat er meer menselijke waarden in de wereld zijn en andere levenswijzen.'
- Heeft Simon Field in dat half jaar al een indruk van de Nederlandse film gekregen?
'Ik wist er natuurlijk nog minder van dan van de Britse. Joris Ivens, Frans Zwartjes, Johan van der Keuken, Haanstra, die ken je natuurlijk, maar wat er verder gaande is? Ik ben in Utrecht bij het Nederlands Film Festival geweest. En wat ik merkte is een brede variatie, van Gorris tot Van Gogh, De jurk, De nieuwe moeder, de ontwikkelingen in de documentaire. De diversiteit van film hier was de grootste verrassing. Er is een heleboel energie. Ik ontdekte in Utrecht een voor mij nieuwe filmgemeenschap, die in sommige landen ontbreekt, maar conclusies heb ik nog niet. Een echte ontdekking was Lap rouge van Lodewijk Crijns, die ook helemaal past in ons programma over fake.'
Passie is naast werklust en charme de voornaamste karaktertrek van Simon Field. Een grenzeloze passie voor film. Buiten film is er niet echt veel dat hem bezighoudt. Sport is niet aan hem besteed en hij heeft eigenlijk maar twee hobby's: zijn katten en zijn tuin. En op vakantie gaat hij graag snorkelen, in de Caribische zee of bij Maleisië, waar zijn vrouw Annie vandaan komt.
Mensen die hem langer en persoonlijk kennen, noemen vooralsnog maar één eigenaardigheid. Simon Field heeft een privé-passie: vogels kijken. Uren kan hij met een verrekijker naar vogeltjes turen. Als hij thuis komt, is altijd het eerste wat hij doet met zijn katten praten. Misschien wel over de leuke en lekkere vogeltjes die hij heeft waargenomen.

Foto
	Simon Field voor de megabioscoop van Pathé aan het Schouwburgplein in Rotterdam. FOTO WIM RUIGROK - DE VOLKSKRANT

