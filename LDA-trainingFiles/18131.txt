 FGH WAARSCHUWT VOOR WONINGMARKTCRISIS NA 2000. 
 UTRECHT, 21 feb (Reuter) - Een te lange discussie over de fiscale behandeling van eigen woningen kan tot een ernstige crisis in de bouw en vastgoedsector leiden als dat samenvalt met het aanbod van huizen uit de zogenaamde Vinex-prop na het jaar 2000, zo waarschuwt hypotheekbank FGH Bank. 
 De 'vierde nota ruimtelijke ordening extra' (Vinex) van 1993 voorziet in de bouw van bijna 650.000 woningen tussen 1995 en 2005, waarvan tweederde al in 2000 gebouwd zou moeten zijn. 
 "Inmiddels is echter duidelijk dat, als dit aantal al gehaald zou worden, er vlak voor 2000 een enorme bouwprop weggewerkt moet worden," aldus de FGH Bank. 
 Als het beschikbaar komen van huizen uit die prop samenvalt met een nog steeds voortdurende discussie over de fiscale behandeling van huizenbezitters kan dat volgens FGH Bank de marktverhoudingen langdurig verstoren. 
 Fiscale harmonisatie binnen Europa zou kunnen betekenen dat er regelingen gelijkgetrokken zullen worden met andere landen maar dat mag volgens FGH niet leiden tot lastenverzwaring voor burgers en tot een remmende werking op het woningbezit. 
 Met een percentage van 49 ligt dat woningbezit in Nederland nog steeds ruim onder het Europese gemiddelde, aldus de Aegon-dochter in haar Vastgoedbericht 1997. 
 FGH Bank wijst er verder op dat er in de zakelijke markt steeds meer de nadruk valt op de kwaliteit. Enerzijds is er daardoor vraag naar kleine en hoogwaardige kantoren en anderzijds naar efficiente productiegebouwen. 
 Vastgoed dat niet aan de eisen voldoet veroudert economisch gezien snel en dat zal volgens FGH Bank de komende jaren een van de bepalende vraagstukken op de vastgoedmarkten worden. 
 De bank wijst verder op de sterke vraag bij Duitse beleggers naar Nederlands onroerend goed, waarbij uitsluitend eersteklas objecten met langlopende huurcontracten wordt gekocht en genoegen wordt genomen met lagere rendementen. 
 "Bezien vanuit een situatie van lage rente en gematigde inflatie is dat een verstandige benadering," aldus FGH Bank. 
 Een belangrijk deel van de waardestijging van vastgoed is namelijk gebaseerd op de rentedaling van de laatste jaren en dat zal zich volgens FGH Bank bij de huidige rentestanden niet zo snel meer in dezelfde omvang voordoen. 
 "Dus lijkt het verstandig locaties te kopen die waardevast zijn en kwaliteiten bezitten waar ook over 10 jaar nog vraag naar is," aldus FGH Bank. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
