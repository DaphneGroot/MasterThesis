Hazen en konijnen.
Hazen en konijnen (Leporidae) (soms kortweg hazen genoemd) zijn een van de twee families uit de orde van de haasachtigen (Lagomorpha). De andere familie zijn de fluithazen (Ochotonidae). Tot deze familie behoren onder andere het konijn ("Oryctolagus cuniculus") en de haas ("Lepus europaeus").
Kenmerken.
Ze onderscheiden zich van de fluithazen door de vrij lange achterpoten en voeten en de lange, beweeglijke oren. Vooral de ezelhazen hebben grote oren. Met de lange achterpoten en het afgeplatte lichaam zijn ze goede renners.
Verspreiding en leefgebied.
De Leporidae kwamen oorspronkelijk in de hele wereld behalve in Oceanië voor. Hun introductie op dit continent was een ecologische catastrofe die verschillende kangoeroesoorten in hun voortbestaan bedreigt. De Leporidae worden dan ook zowel in Australië als in Nieuw-Zeeland als plaag beschouwd.
