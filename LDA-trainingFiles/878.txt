	Cyprus verwerpt Amerikaanse kritiek op aankoop raketten
	AFP, Reuter
WASHINGTON/ANKARA/NICOSIA
De regering van Cyprus heeft de kritiek van de Verenigde Staten en Groot-Brittannië op de aankoop van Russische luchtdoelraketten verworpen en verklaard dat het afweersysteem essentieel is voor de bescherming van de Grieks-Cyprioten.
Volgens de Verenigde Staten is het wapencontract een destabiliserend element en zal het de initiatieven om tot een vreedzame oplossing van de deling van Cyprus te komen ondermijnen.
De Cypriotische regeringswoordvoerder noemde de kritiek uit Washington 'oneerlijk'. 'Soortgelijke kritiek is nooit geuit tegen de aanwezigheid van 35 duizend Turkse militairen die zich illegaal op Cyprus bevinden en zijn uitgerust met Amerikaanse wapens...NAVO-wapens die zijn bedoeld tegen vijanden van de NAVO', aldus Cassoulides.
De VS hebben ook Rusland op de korrel genomen. Moskou meent echter dat de luchtdoelraketten het militaire evenwicht op Cyprus niet in gevaar brengen.
Turkije en de 'Turkse Republiek van Noord-Cyprus' hebben de aankoop van de raketten fel veroordeeld. Over het aantal raketten en het moment waarop ze zullen worden geleverd zijn geen officiële mededelingen gedaan.
De Noord-Cypriotische leider Rauf Denktash waarschuwde afgelopen weekeinde voor een gewapend conflict. Hij sprak zich opnieuw uit voor de integratie van Noord-Cyprus in Turkije als de Europese Unie de Grieks-Cypriotische regering uitnodigt voor gesprekken over eventuele toelating tot de Europese Unie.
Turkije heeft gedreigd Noord-Cyprus te annexeren als de Grieks-Cypriotische regering als vertegenwoordiger van het eiland, zonder Turkse goedkeuring, tot de EU toetreedt.
De Turkse premier Erbakan verklaarde dinsdag tegenover parlementariërs van zijn islamitische Welzijnspartij dat Turkije nooit zal toestaan dat Cyprus bij Griekenland wordt gevoegd ('enosis'). Vrijdag tekenden Turkije en Noord-Cyprus een verdrag tot economische samenwerking tot een bedrag van 250 miljoen dollar.
In Noord-Cyprus bevinden zich Turkse militairen sinds daar in 1974 een invasie werd uitgevoerd. Hun komst was een reactie op een mislukte coup van Griekse nationalisten die werden geholpen door het toenmalige Griekse kolonelsbewind dat streefde naar aansluiting van Cyprus bij Griekenland.
De deling van het eiland vertroebelt de betrekkingen tussen de NAVO-leden Griekenland en Turkije. Beide landen verschillen bovendien van mening over de territoriale grenzen in en boven de Egeïsche Zee en kwamen begin vorig jaar bijna met elkaar in oorlog over het Griekse eilandje Imia, vlak voor de Turkse kust.
In het Griekse dagblad Ta Nea zei de Griekse minister van Defensie, Akis Tsohatzopoulos, dinsdag dat de Turkse strijdkrachten sinds 1995 trachten de grenzen in de Egeïsche Zee te wijzigen.
Die situatie verplicht Griekenland zijn strijdkrachten paraat te houden, aldus de minister die erop wees dat de Griekse defensieuitgaven in 1980 6,6 procent van het bruto nationaal produkt bedroegen en nu 4,5 procent. In dezelfde periode bleven de Turkse uitgaven stabiel op 5,5 procent.

