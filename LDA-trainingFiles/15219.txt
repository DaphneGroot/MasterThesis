Elisabeth van België.
Elisabeth Theresia Maria Helena (Anderlecht, 25 oktober 2001), hertogin van Brabant, prinses en kroonprinses van België, is het eerstgeboren kind van koning Filip van België en koningin Mathilde. Elisabeth heeft twee jongere broers, prins Gabriël en prins Emmanuel, en een jongere zus, prinses Eléonore. Sinds 21 juli 2013 is zij eerste in lijn voor de opvolging op de troon van België.
Geboorte.
Prinses Elisabeth werd geboren op 25 oktober 2001 om 21:58 uur in het Erasmusziekenhuis te Anderlecht door middel van een keizersnede. Bij de geboorte woog ze 2930 gram en was ze 49,50 centimeter groot. Toen haar vader Filip het nieuws kwam meedelen aan de pers sprak hij de woorden: "Het is echt een vrouwtje".
Op 9 december 2001 werd ze gedoopt in de kapel van het kasteel van Ciergnon in de Belgische Ardennen door kardinaal Godfried Danneels, primaat van België en aartsbisschop van Mechelen-Brussel. Als peter heeft zij haar neef, prins Amedeo, zoon van prinses Astrid en als meter haar tante, gravin Hélène d'Udekem d'Acoz.
Naamgeving.
Zoals vele leden van koninklijke families draagt ook prinses Elisabeth meerdere voornamen, elk met een zekere betekenis.
Afkomst.
Elisabeth stamt af van vele adellijke en koninklijke geslachten. Zelf is ze agnatisch lid van het huis van België, een benaming voor de zijtak van het huis Saksen-Coburg en Gotha dat de koninklijke familie van België werd in 1831. Door haar grootmoeder stamt ze ook af van diverse adellijke Italiaanse families en ook is ze gerelateerd aan de koninklijke huizen van Bourbon, Orléans, Denemarken, Zweden, Nederland en Beieren. Haar moeder werd bij de troonsbestijging van haar vader de eerste koningin der Belgen die in België was geboren. Ze is lid van de familie d'Udekem, maar is ook verwant aan vele Poolse adellijke families door haar moeder. Prins Władysław Leon Sapieha is een van de rechtstreekse voorvaderen van de prinses, hierdoor is ze ook bloedverwant aan de Poolse kardinaal Adam Stefan Sapieha.
Troonopvolger.
Door de afschaffing van de Salische Wet in de Belgische grondwet in 1991 werd prinses Elisabeth reeds vanaf haar geboorte opgenomen in de lijn van de Belgische troonopvolging. Als eerste kind van koning Filip is ze eerste in lijn voor de troonopvolging. Zij zou dus later haar vader kunnen opvolgen als eerste soevereine koningin der Belgen.
De oudste zoon van de hertog van Brabant kreeg traditioneel de titel "graaf van Henegouwen" (Frans: "comte de Hainaut"). Er werd daarom kort na haar geboorte een koninklijk besluit verwacht dat prinses Elisabeth deze titel zou toekennen. Er werd inderdaad een koninklijk besluit uitgevaardigd kort na haar geboorte, maar de titel werd, samen met enkele andere dynastieke titels, niet vermeld.
Opvoeding.
De prinses is momenteel een leerlinge aan het Sint-Jan Berchmanscollege te Brussel, waarin zij door haar oudere neven en nichten, de kinderen van prinses Astrid, werd voorafgegaan. Voor het eerst zal een toekomstige monarch van kinds af aan onderwijs volgen in het Nederlands. Hiervoor gebeurde dit in het Frans. Sinds september 2007 volgt Elisabeth ook danslessen in het Nederlands aan de Gemeentelijke Muziekacademie te Asse.
De prinses trad driemaal op als bruidsmeisje, namelijk bij het huwelijk van haar tante, gravin Elisabeth d'Udekem d'Acoz, met de Italiaanse markies Alfonso Pallavicini in 2006, bij het huwelijk van haar tante en peetmoeder, gravin Hélène d'Udekem d'Acoz, met baron Nicholas Janssen in 2011 en bij haar neef en peetvader, prins Amedeo van België, aartshertog van Oostenrijk-Este met Elisabetta Rosboch von Wolkenstein in 2014.
Publieke activiteiten.
Op 21 juli 2006 vergezelde de prinses haar ouders tijdens het Te Deum in de kathedraal van Sint-Michiel en Sint-Goedele. De kleine prinses huldigde zelf het Kinder-doe-centrum te Technopolis officieel in, op 13 juni 2007, samen met haar ouders.
Op 18 oktober 2014 las ze een zelfgeschreven toespraak, in de drie landstalen, voor op een plechtigheid ter herdenking van de Eerste Wereldoorlog.
Genealogie.
In de lijn van voorouders van prinses Elisabeth vinden we vele titels en adellijke geslachten terug: naast de lijn van Belgische vorsten, ook die van de Zweedse en Deense vorsten. Langs grootmoederszijde Italiaanse adel en langs de andere zijde Vlaamse en Poolse adel. De prinses heeft dus een fraai voorbeeld van adellijke kwartieren die uit heel West-Europa komen, maar ook niet-adellijke families komen ruim aan bod in haar kwartierstaat.
