Willie Colón.
William Anthony Colón Roman (The Bronx, New York, 28 april 1950) is een Puerto Ricaans/Amerikaans trombonist, zanger en producer. Hij speelde een grote rol in de popularisering van de New Yorkse salsa die in de jaren 70 de interesse voor Latijns-Amerikaanse muziek in de Verenigde Staten opwekte.
Biografie.
Colon is de kleinzoon van Puertoricaanse immigranten; hij werd tweetalig opgevoed door zijn grootmoeder Antonia. Hij kreeg op elfjarige leeftijd een trompet maar verruilde deze al snel voor een trombone en richtte zijn eerste band op.
Colon bracht in 1967 op 17-jarige leeftijd zijn eerste album uit op Fania; "El Malo", vernoemd naar zijn geuzennaam omdat de andere Fania-artiesten hem een slecht trombonist vonden. Zanger Héctor LaVoe (1946-1993) was het aanvankelijk eens met die kritiek, maar zou uiteindelijk zeven jaar met Colon samenwerken.
Colon poseerde op hoesfoto's als crimineel ("Cosa Nuestra", eind 1969 het vierde album, werd midden jaren 00 door het blad "Revolver" onder de loep genomen in de rubriek "Sprakeloos Smakeloos") maar schreef echter sociaal-politieke vraagstukken over de positie van latino's in de VS. Op het album "The Good, The Bad, The Ugly" uit 1975 (zijn laatste met Lavoe) was hij voor het eerst als zanger te horen.
Vanaf 1977 bracht Colon duoplaten uit met Celia Cruz en de eveneens politiek bewuste Rubén Blades; ook produceerde hij voor Ismael Miranda en Soledad Bravo. "Siembra", zijn tweede plaat met Blades uit 1978 verkocht drie miljoen exemplaren (het grootste succes op Fania) en staat tegenwoordig bekend als de "Sgt. Pepper/White Album" van de salsa. (Gabriel Rios samplede het openingsnummer "Plastico" op zijn hit "Broad Daylight").
Daarna daalde de populariteit van de salsa, en met de soundtrack voor de film "The Last Fight" uit 1982 (waarin zanger-acteur Blades het opnam tegen de wereldkampioen boksen) verbraken Colon en Blades hun samenwerking om elders nieuwe wegen in te slaan. Colon had reeds met een vroege vorm van "salsa romantica" geëxperimenteerd en zou vervolgens ook Engelstalige nummers uitbrengen. In 1989 maakte hij een eenmalige comeback bij Fania met het door hiphop beïnvloedde album "Top Secrets" dat de hit "El Gran Varon" voortbracht; een taboedoorbrekend nummer over aids en homofobie. In 1991 werd Colon door Bill Cosby - een overtuigd salsaliefhebber - gevraagd voor een gastrol in "de Cosby Show".
Midden jaren 90 werkte hij weer samen met Blades die zich inmiddels kandidaat had gesteld voor de Panamese presidentsverkiezingen; op "Tras La Tormenta" uit 1995 en tijdens een benefietconcert in 1998. Datzelfde jaar verscheen "Demasiado Corazon", de soundtrack van de gelijknamige Mexicaanse soapserie waarin Colon een rol speelde. Na het 25-jarig jubileum van "Siembra" verbrak hij de samenwerking met Blades.
Colon bleek eveneens politieke ambities te hebben; hij ging deel uitmaken van diverse comités en verenigingen. Onder andere "Latino Commission on AIDS", "United Nations Immigrant Foundation" (directielid) en als president van de "Arthur Schomburg Coalition for a Better New York".
In 2006 verscheen de film "El Cantante" waarin Marc Anthony Hector Lavoe speelde; Colon, in de film gespeeld door John Ortiz, was teleurgesteld in het resultaat en sprak van een gemiste kans om te laten zien dat Lavoe meer was dan alleen een drugsverslaafde.
In 2008 verscheen "El Malo II; Prisonieros del Mambo" dat werd aangekondigd als zijn laatste salsa-cd. Op 8 oktober 2010 kwam Colon na 25 jaar weer naar Nederland voor een concert. In 2012 nam hij twee nummers op met de groep Fonseca waaronder een nieuwe versie van 'zijn' "Idilio". Daarna volgden de cd "Pregunta Por Ahi" (2013) en de single "Vida Mas Simple" (2015).
In 2016 ging Colon weer op tournee ter gelegenheid van zijn vijftigjarig jubileum. In 2017 lanceerde hij zijn autobiografie "Barrio de Guapos (The Secret Life Of Willie Colon)" en zijn platenlabel Willie Colon Presents.
