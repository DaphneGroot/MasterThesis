	Modern stilleven? Friet met burgers
	Ooit op Euro 7 Bob Ross gezien, de Amerikaanse kunstschilder die omstandig verbeeldde hoe je een landschapje penseelt? 'Nu nemen we een fijn kwastje en vegen we lichtjes door deze bomenrij', zalfde hij, 'om ons doek finesse te geven.' De man was zo serieus en zijn werk zo beroerd (al was het redelijk vlot geschilderd) dat zijn programma boeide als entertainment: pure edelkitsch.
Ross is al even van het scherm, maar sinds kort hebben wij onze eigen lage landen-televisie-artiest, die beweert 'genspireerd te zijn door elke schilder tussen Rembrandt en Bob Ross', maar die zegt waar het op staat. Peter Klashorst, te zien bij Teleac, moet niets hebben van dikdoenerij of artistiekerige techniekjes. 'Voor een modern stilleven neem je gewoon een zak patat en een hamburger', zegt hij plompverloren op tv. Dat is slikken, want dat strookt met geen enkele schildersmythe, maar zo doet 'Klas' het zelf tenslotte ook.
Met zijn schildersvrienden van de in 1989 opgerichte (en inmiddels alweer ontbonden) groep After Nature kwastte hij menig frietje na. Wie wil leren schilderen, is Klashorsts boodschap, moet niet lullen maar gewoon doorploeteren, elke dag. Nu is dat natuurlijk helemaal niks nieuws, maar voor de kunstscene van eind jaren tachtig, vol neo-geo en andersoortige intellectueel-abstracte kunstuitingen, betekende het toch een tegen-geluid. Over realistisch geschilderde naakten repten serieuze schilders toen nog niet, laat staan over patatstillevens.
Bovendien was het Klashorst die dit riep, de golden boy van de post-punk-periode die begin jaren tachtig door Rob Scholte als enige potentile concurrent werd bestempeld. Om de n af andere reden kwam zijn superloopbaan nooit verder van de grond en bleef Klashorst wereldberoemd in Amsterdam, maar hij kreeg daardoor wel wat andere serieuze naaktschilders wel wensen maar niet krijgen: publiciteit.
Begin jaren negentig was er altijd wel een kunsthistoricus of een galeriehouder die vond dat hij een statement maakte door te organiseren dat de groep kwam modelschilderen op de KunstRAI of een ander kunstevenement. Altijd leuk, die ongeciviliseerde knapen, als verzetje op zo'n serieuze, nette beurs. Zo modderden ze stapels schilderijen bij elkaar. De resultaten waren nooit beter dan de producten van de doorsnee academiestudent: niks bijzonders en niet eens goed geschilderd.
Van Klashorsts huidige werk, waarvan Torch Gallery nu een serie portretten exposeert, kun je dat niet meer zeggen. Het dagelijks geploeter werpt zijn vruchten af: inmiddels is hij een goed schilder. Zijn modellen lijken uitstekend - schrijfster Connie Palmen, ex-After Nature-compaan Bart Domburg, voormalig galeriehouder Gert Meyerink en reclamemaker Rogier Ploeg zijn herkenbaar - en zijn stuk voor stuk op een andere manier geschilderd, met een eigen sfeer en verfbehandeling.
Klas heeft weet van compositie, van de tegenstelling tussen grof- en fijnschilderen, van de veelzeggendheid van iemands houding in een portret. Zelfs zijn kopien naar Rembrandt en Hals, waar de tentoonstelling van Torch mee opent, zijn het aanzien meer dan waard. Het is een fraai gezicht, de continuteit die zo ontstaat tussen de 17de-eeuwse gezichten en die van de vrienden en bekenden van Klashorst. De videocamera in de hand van Ploeg is niet vreemder dan de tulband van Rembrandts model.
Maar daar is alles mee gezegd. Het statement van Klashorst is over, figuratief schilderen is weer helemaal terug. 'Klas' mag een fenomeen zijn, zijn portretten raak, nooit vleiend en daardoor soms opvallend mooi, maar dat maakt hem tot vakman, niet tot een interessante kunstenaar.
Meer pretendeert hij overigens ook niet. Zijn tentonstelling heet 'De Huisschilder'.
Ineke Schwartz
Peter Klashorst: De Huisschilder, t/m 15 november bij Torch Gallery, Amsterdam, open do, vrij en za 14-18 u en op afspraak, tel. 020-6260284. 'Schilderen met acryl door Peter Klashorst' is op woensdagen te zien om 18.59u, Nederland 2.

Foto
	Zelfportret van Peter Klashorst, 1996.

