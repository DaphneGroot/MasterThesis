	Werkloosheid is eind 1996 licht gedaald
	Van onze verslaggever
AMSTERDAM
Het aantal werklozen is in het laatste kwartaal van vorig jaar licht gedaald. Het Centraal Bureau voor de Statistiek (CBS) telde 432 duizend geregistreerde werklozen, negenduizend minder dan in het derde kwartaal. De cijfers zijn aangepast voor seizoensinvloeden.
Gemiddeld over het hele jaar was het aantal geregistreerde werklozen 24 duizend minder dan in 1995. Ook in de vier grote steden was de werkloosheid vorig jaar lager dan in 1995. Desondanks blijft de werkloosheid daar hoog vergeleken met de rest van het land.
In de vier grootste gemeenten (Amsterdam, Rotterdam, Den Haag en Utrecht) was 11,7 procent van de beroepsbevolking werkloos. In 1995 was dat nog 13,3 procent. Voor heel Nederland zijn de percentages 6,6 (1996) en 7,0 (1995).
De cijfers van het Centraal Bureau voor de Statistiek zijn gebaseerd op de registratie van de arbeidsbureaus en een steekproef onder tienduizend Nederlanders. Daardoor hebben de cijfers een onnauwkeurigheidsmarge.

Foto
	GRAFIC: Geregistreerde werkloosheid

