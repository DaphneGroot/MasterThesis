	Begrotingstekort Duitsland stijgt tot 3,9 procent
	DPA, KRF, ANP
BONN
Het overheidstekort van Duitsland is vorig jaar opgelopen van 3,6 procent tot 3,9 procent van het bruto binnenlands product (bbp). Dat is aanzienlijk meer dan het maximum van 3 procent dat geldt voor landen die willen toetreden tot de in 1999 te vormen Economische en Monetaire Unie. Bepalend voor het lidmaatschap van de EMU zijn echter de cijfers over 1997.
Uit woensdag gepubliceerde cijfers van het Duitse ministerie van Financiën blijkt dat de federale regering vorig jaar 78,3 miljard mark moest lenen om het gat in de begroting te dekken. Dat is 18,4 miljard mark meer dan geraamd en 28,2 miljard mark meer dan in 1995.
Minister Waigel van Financiën schreef de slechte cijfers woensdag toe aan de zwakte van de Duitse economie. Daardoor daalden de belastinginkomsten met 12,6 miljard mark tot 338,6 miljard mark. De overige inkomsten beliepen 38,7 miljard mark. De uitgaven stegen met 4,3 miljard mark tot 455,6 miljard mark, onder meer door een forse toeneming van de werkloosheidsuitkeringen.
Waigel was bij zijn begroting uitgegaan van een economische groei van 2,4 procent en van een aantal werklozen van 3,1 miljoen. De economie groeide echter met maar 1,4 procent en het aantal werklozen steeg tot ongeveer vier miljoen.
De minister wil dit jaar uitkomen op een begrotingstekort van 3 procent, overeenkomend met 53,3 miljard mark.

