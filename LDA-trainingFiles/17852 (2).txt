Versailles.
De Cathédrale Saint-Louis met op de achtergrond het Kasteel van Versailles
Kaart van Versailles in 1789 door William R. Shepperd
Versailles is een stad, gelegen op 19 km zuidwestelijk van Parijs in Frankrijk. De stad ligt in het departement Yvelines en is daar de hoofdplaats (prefectuur) van.
Versailles is vooral bekend omwille van het kasteel van Versailles, gebouwd door Lodewijk XIII en uitgebreid door zijn zoon Lodewijk XIV. Gedurende het Ancien Régime was Versailles de hoofdzetel van het absolutisme.
De stad wordt beheerst door het kasteel, onder meer door de lanen die naar het kasteel leiden.
Belangrijke gebeurtenissen uit de wereldgeschiedenis hadden hier hun oorsprong, zoals de Vrede van Versailles van 1783, de proclamatie van het Duitse Keizerrijk in 1871 en de Vrede van Versailles in 1919.
Etymologie.
Volgens de meest gangbare verklaring zou het toponiem Versailles afgeleid zijn van het Oud-Franse woord "versail" dat reeds in 1038 opduikt in een oorkonde in de persoonsnaam Hugues de Versaillis. Versail verwijst dan naar een 'gebied waar het onkruid is gewied', of 'ontgonnen grond'. Het woord zou op zijn beurt afstammen van het Latijnse werkwoord "versare" wat omkeren, omdraaien of ploegen betekent. Versail zou dus 'akker' betekenen. Volgens plaatselijke etymologen zou de term echter afgeleid zijn van de omschrijving 'verses saillantes' ter aanduiding van opborrelende stromen of oppervlaktewateren, daarmee verwijzend naar het moerassig karakter van de streek.
Verkeer en vervoer.
In de gemeente ligt het gesloten spoorwegstation Versailles - Matelots.
Demografie.
Onderstaande figuur toont het verloop van het inwonertal (bron: INSEE-tellingen).
