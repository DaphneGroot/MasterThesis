Krimson.
Krimson is een fictieve misdadiger uit de stripverhalen van Suske en Wiske. Hij speelt ook een rol in de stripreeks van Jerom, Amoras en De Kronieken van Amoras.
Rol in de verhalen.
Krimson noemt zichzelf Dr. Krimson. Zijn ultieme doelstelling is de volledige controle over de mensheid. Hij kan daarbij steunen op een wereldwijd vertakte misdaadorganisatie en hij heeft vaak verschillende handlangers. Meesterbrein Krimson werkt af en toe samen met andere bekende slechteriken, zoals professor Rosarius, Savantas en de Zwarte Madam.
In "De bloedbroeder" wordt duidelijk dat Krimson geboren is in Dievegem. Als kleine jongen wilde hij een held worden. De vader van Krimson vond hem echter een nietsnut, zelfs toen Krimson zijn dokterstitel behaalde vond hij hem een slechte zoon. Krimson gebruikte zijn intellect en talent om de grootste slechterik aller tijden te worden en slaagde daarin.
Als de politie Krimson en zijn handlangers wil oppakken, weet hij vaak toch op één of andere manier de dans te ontspringen. Als de vrienden machteloos zien dat Krimson toch weet te ontkomen, lacht hij luidkeels "Krimson wint altijd!". Ook als Krimson wel gepakt wordt, duurt het niet lang voordat hij weet te ontsnappen en opnieuw kwade plannen smeedt om zijn macht te vergroten.
Karakter.
Keer op keer weet de meesterschurk Krimson uit handen te blijven of kan (soms op mysterieuze wijze) ontsnappen. Zijn criminele netwerk helpt hem, maar soms is schijn bedriegend en het kan bijna geen toeval zijn dat hij wordt opgepikt en zo aan de dood kan ontsnappen. Het lijkt erop alsof ook alle gangen van Krimson goed in de gaten worden gehouden.
Krimson is dol op luxe, smijt graag met geld en pronkt met zijn spullen. Net als Lambik is zijn eigen geluk het belangrijkst, maar Lambik krijgt toch berouw als hij weer zelfzuchtig is geweest. Door te bedriegen krijgt hij zijn zin, lukt dit niet dan gebruikt Krimson geweld...Krimson krijgt altijd zijn zin. Hij gaat desnoods over lijken om zijn zin te krijgen.
Soms wordt het Krimson allemaal te veel, hij wordt dan radeloos en kan (net als bijv. tante Sidonia) hevig door emoties worden overmand. Hij krijgt echter geen voetenbadje of koud kompres, zijn butler Achiel is meestal dichtbij om zijn pillen toe te dienen. Krimson krijgt van Achiel zijn dagelijkse hoeveelheid pillen om te voorkomen dat hij een zenuwinzinking krijgt. De pillen werken zowel opwekkend als kalmerend, als ze niet bij de hand zijn kan Krimsons hart opeens smelten. Krimson heeft dezelfde, erg zeldzame, bloedgroep als Suske: AB extreem positief.
Krimson kan de vrienden niet uitstaan, tot nu toe hebben ze veel van zijn plannen weten te voorkomen. Maar af en toe blijkt duidelijk dat Krimson niet voor zichzelf werkt, zijn opdrachtgevers blijven meestal onduidelijk en zitten vaak in grote flatgebouwen of in tropische oorden. Het lijkt erop dat, zonder dat hij dit zelf door heeft, zijn pillengebruik zijn gedrag stuurt.
Uiterlijk.
Krimson draagt meestal chique kleding, hij is vaak als een echte gentleman gekleed en laat zich dan ook meestal rijden door zijn butler of andere volgelingen. Hij woont vaak in mooie landhuizen en heeft beschikking over helikopters en andere hightechapparatuur.
Hij heeft soms een wandelstok en heeft een geitensik, is erg listig en vindt zichzelf geniaal (maar is vooral leugenachtig en gemeen).
Hij draagt soms een glimmende zwarte hoge hoed en zijn zwarte haren zijn strak en netjes gekamd, er zit een streepje wit bij zijn slapen. Krimson is een meester in vermommingen, en heeft dan ook vele bijnamen die bij dat uiterlijk passen.
Krimson lijkt op een zwarte tovenaar en hij werkt dan ook weleens samen met dit soort figuren (zoals de Zwarte Madam). Vaak wordt hij echter zelf voor de gek gehouden en wordt hij zonder het zelf door te hebben misbruikt voor een voor hem onbekend doel.
Krimson zit vaak achter een beeldscherm en houdt zaken van een afstand in de gaten. Meestal vermomt hij zich en draagt hij een masker, zijn mannen lossen het vuile werk op en hij zit veilig. Toch wordt Krimson bijna altijd ontmaskerd, hij lijkt dan ook een meer een marionet en de mensen die zijn touwtjes in handen hebben blijven mysterieus. Zijn "netwerk" zorgt er wel steeds voor dat Krimson weer snel als vrij man in luxe leeft en zich stort op een nieuwe zaak.
Naam.
"Crimson" is het Engelse woord voor karmozijn, een donkerrood kleurpigment. De Crimson King (Scharlaken Koning) uit Stephen Kings boekenserie "De Donkere Toren" is eveneens een superschurk.
Suske en Wiske-albums.
Krimson debuteert in het album "Het rijmende paard", waarin hij Suske en Wiske ontmoet op de Kalmthoutse heide, een plaats van handeling voor meer Suske en Wiske-albums. Krimson stort aan het eind van dit verhaal met zijn vliegtuig neer in zee bij het eiland Sint-Maarten.
Hij werd gered, zo blijkt uit het album "De sissende sampan", het tweede album waarin Krimson te zien is. Hij bouwt een crimineel netwerk op, maar Suske en Wiske steken daar een stokje voor en Krimson gaat de gevangenis in.
In het album "Het zoemende ei" verschijnt Krimson voor de derde maal. Hij ontsnapt uit de gevangenis en belandt in een jungle. Krimson weet met zijn handlangers al roeiend te ontsnappen uit de handen van Suske en Wiske. Hij bouwt dan binnen niet al te lange tijd een nieuw imperium op, met bijvoorbeeld drugshandel probeert hij rijk te worden.
Jerom-stripreeks.
Ook in de stripreeks rond Jerom, een spin-off van de serie Suske en Wiske verhalen, speelt Krimson de slechterik. In het album "De vreemde verzameling" ontvoert hij professor Barabas en tante Sidonia. Hij blijkt zich soms terug te trekken in een vallei op een ver eiland en heeft, met behulp van een uitvinding van professor Barabas, beroemde monumenten gestolen om de vallei mooier te maken. In "De schattenjagers" heeft Krimson het voorzien op een schip dat geld vervoert dat ingezameld is om onderontwikkelde landen te helpen.
Amoras.
Ook in de stripreeks Amoras speelt Krimson mee. Hij heeft een imperium opgebouwd op Amoras en heeft de teletijdmachine van professor Barabas laten scannen en printen. Het derde album uit de reeks is naar hem vernoemd. In het vijfde album, "Wiske", blijkt dat Achiel anders is dan hij lijkt en dat Krimson slechts een marionet is van de Academie.
De Kronieken van Amoras.
In De Kronieken van Amoras speelt Krimson ook een rol. In deel 1, De zaak Krimson, wordt bekend dat Lambik en Krimson elkaar al hebben ontmoet voor de gebeurtenissen in Het rijmende paard. Ze logeerden beide in hotel De La Tour in Piscine-les-Bains. Professor Barabas wil achterhalen waarom Krimson slecht geworden is om met deze kennis het proces te kunnen omkeren.
Televisieserie.
Krimson verscheen ook als personage in de poppenfilms van Wies Andersen. De stem van Krimson werd gedaan door Wim Wama, die hem op die manier een gluiperig imago meegaf.
In tegenstelling tot in de stripverhalen fungeert Krimson in de televisieserie meer als een stuntelige boef die overal met zijn hoofd tegenaan stoot, dingen op zijn hoofd laat vallen en over van alles en nog wat struikelt. In de poppenserie speelt Krimson ook mee in de afleveringen van het verhaal "De windbrekers", maar in de stripversie van het verhaal werd Krimson door een ander personage vervangen.
Kaartspel.
In het Suske en Wiske-kaartspel, vernoemd naar het album de "De kaartendans", vervult Krimson, verkleed als nar de rol van de joker. Krimson speelt in het stripverhaal "De kaartendans" echter geen rol.
