	Stripmeisjes met echt okselhaar
	Weinig vrouwen lezen strips. Nog minder vrouwen tekenen strips. De stripwereld is sinds jaar en dag het domein van mannen. Maar, langzaamaan komt daar verandering in. Want met de opmars van de autobiografische strip rukken de vrouwelijke striptekenaars op. Met in hun kielzog een schare van lezeressen.
De 24-jarige Maaike Hartjes, in stripland bekend van Maaike's dagboekje, besloot vier jaar geleden dat het tijd werd het werk van haar vrouwelijke collega's te bundelen. In eerste instantie wilde ze een aantal strips kopiren en zelf aan elkaar nieten, maar uitgever Oog & Blik gaf haar de kans het professioneler aan te pakken. Zo ontstond de bundel Old Cake Comix, die donderdag werd gepresenteerd in stripboekwinkel Lambiek in Amsterdam.
De teksten in het boek zijn, zoals de titel doet vermoeden, in het Engels. Dat komt doordat een deel van de 32 bijdragen is geleverd door buitenlandse tekenaars. Om voldoende werk van vrouwen bijeen te krijgen, kon Hartjes zich niet beperken tot Nederland alleen. Het aantal dames dat strips tekent is weliswaar groeiende, maar nog steeds niet bijzonder groot.
Over de kwaliteit van het verzamelde werk is Hartjes dik tevreden. Het was wel een heel geploeter het bij elkaar te krijgen, maar nu ligt er dan ook wat: een stripbundel met louter en alleen strips van vrouwen. En dat is toch echt anders dan het werk van mannen.
Hartjes: 'In de meeste strips getekend door mannen zien vrouwen er uit volgens het standaardmodel, opgeblazen borsten, wespentaille en dikke kont. Vrouwelijke striptekenaars geven een realistischer plaatje van hun seksegenoten, gewoon met hangborsten enzo. Kijk, in deze strip van Barbara Stok heeft een vrouw haren onder haar oksels. Okselhaar? Dat zou een man nooit tekenen.'
Ook op het gebied van seks ziet Hartjes onderscheid tussen mannelijke en vrouwelijke tekenaars. Mannen tekenen meestal grootse vrijpartijen waarin gebronsde, breedgespierde helden hun partners volledig bevredigen. Vrouwen daarentegen, tonen vaak het tegendeel. Iele ventjes bijvoorbeeld, die na een mislukte poging onmiddellijk in slaap vallen.
Over het algemeen hebben vrouwelijke tekenaars volgens Hartjes geen behoefte in stripverhalen een surrealistische droomwereld te scheppen, zoals veel mannen doen. Zij schetsen liever gewone situaties uit het dagelijkse leven. 'De meeste vrouwen die momenteel strips maken, zijn genspireerd door de autobiografische strip', zegt Hartjes. 'Dat genre is in de jaren zeventig uit Amerika overgewaaid. Ik voel daar zelf ook het meeste voor.'
In Old Cake Comix staan dan ook tientallen persoonlijke verhalen. Maria Bjrklund uit Finland bedankt met haar strip haar vriend voor hun geweldige relatie, de Belgische Inge Heremans uit haar frustraties over haar uiterlijk en Anja Heemskerk doet dit over haar werk. Zelf tekende Hartjes naast het verhaal 'My first boyfriend', ook een strip over de stress om het boek te maken.
De tekenares verwacht dat strips gemaakt door vrouwen, vrouwelijke lezers zullen aantrekken. Want gebrek aan goed aanbod is volgens Hartjes de belangrijkste reden waarom vrouwen stripboeken links laten liggen. 'Er zijn nauwelijks strips waarin wij onszelf kunnen herkennen. Voor meisjes is er de Tina en daarmee houdt het op. Maar weinig vrouwen waarderen daarom een getekend verhaal. Mijn moeder weet niet eens hoe je een strip moet lezen. Zij leest alleen de tekstjes, maar is niet in staat tegelijkertijd plaatjes te bekijken.'
Old Cake Comix, samenstelling Maaike Hartjes. Oog & Blik, f 14,95-.

Foto
	Strip van Jos Vonk in Old Cake Comix.

