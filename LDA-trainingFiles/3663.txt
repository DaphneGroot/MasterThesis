	Belgenmop in Londen
	In het Belgo Kookboek (Schuyt & Co;  49,50) staan de samenstellers Denis Blais en Andre Plisnier 54 keer op de foto. Samen of apart. Ze trekken rare gezichten en staan in komische houdingen. Het boek schreeuwt het uit: Wij zijn erg leuk, u moet onbedaarlijk om ons lachen.
Toch even wachten met weggooien; er is iets in te beleven. De mannen, een Canadees en een Belg, begonnen vijf jaar geleden in Londen een Belgisch eethuis, Belgo. Ze werden uitgelachen. Maar niet lang. Het eethuis werd zo populair dat het moest worden uitgebreid en na drie jaar werd een tweede Belgo geopend. Het geheim van het succes? Het staat met zoveel - nee: zo weinig - woorden in het kookboek: 'Het eten dat we serveren is heerlijk en betaalbaar.'
Wat in de Londense Belgo's wordt opgediend is niet verrassend, godzijdank. De klassieke stoverij, waterzooi, mosselen, frieten, asperges, nagerechten met chocola en salades met de weergaloze stinkkaas uit Herve. Blais en Plisnier staan pal voor hun doodgewone Belgische klassiekers, ze willen alleen maar de beste ingredinten en een zorgvuldige bereiding. Ze kopen hun mosselen niet vanzelfsprekend in Yerseke, maar zochten de beste naar hun smaak en zweren inmiddels bij Schotse. Van alle mosselen die daar op strengen touw worden gekweekt, wordt een kwart opgegeten in de Belgo's. Het kookboek besteedt uitvoerig aandacht aan mosselen en bevat de beste recepten, allemaal van adembenemende eenvoud.
Over friet wordt een eind weg geouwehoerd, om dan toch bij het onverwoestbare recept te belanden. En natuurlijk wordt in Londen met bier gekookt. Belgen worden met bier grootgebracht, ze kunnen biersoep maken, konijn in bier stoven, vis ook, eend en Mechelse koekoek. Wat dat is vertelt het boek niet. Het is een gewone kip, maar zelfs veel Belgen weten dat niet.
De namen van de gerechten staan eerst in het Frans, met daaronder de vertaling. Gelukkig is de uitleg in helder Nederlands en kunnen we voortaan garnalenkroketten bakken, witlofroomsoep met bier koken, waterzooi maken met vis, kip of kreeft, en bloedpens met azijn. Prima kookboek, jammer van die mannen.
B. de C.

