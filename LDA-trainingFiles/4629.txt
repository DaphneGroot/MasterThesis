	De snelste, de grootste en de laatste
	EEN KLEINE GEESTIGHEID had ik toch wel verwacht. Wie een boek schrijft over Samuel Johnson hoopt op niet te veel geestgenoten van Johnson onder zijn lezers, want zijn boek zal dan waarschijnlijk niet worden uitgelezen. Want dat hij vele boeken niet grondig las of de lectuur ervan niet beindigde, heeft Johnson vele malen verklaard. Hij was een joyeuze tegenstander van het overbodige, en al had hij voor bijna alles en iedereen de tijd, hij was daar toch zuinig op. Maar hij had ook het vermogen, heel snel essentile zaken uit een boek te halen; dat het meeste dat wordt geschreven uitweiding is, heeft hij altijd geweten. Robert DeMaria Jr. citeert in zijn Samuel Johnson and The Life of Reading wel vijf keer de uitspraak over het niet grondig of niet uitlezen van boeken, n keer met de aardige verklarende opmerking van Johnson, dat je toch ook niet met iemand aan wie je wordt voorgesteld, meteen levenslang bevriend hoeft te blijven. Of Johnson zijn boek had uitgelezen, had DeMaria zich toch n keer kunnen afvragen. Nu laat hij het aan zijn lezers over. Ik denk van niet. Daarvoor staat er in het boek te vaak hetzelfde, wat Johnson, die een echte 'oog-lezer' was, snel zal hebben ontdekt.
Het boek zou hem dus niet hebben geboeid, denk ik. En dat wil ook zeggen, dat het zijn eenzaamheid niet ophief. Johnson kon niet alleen zijn. Hij had altijd mensen in huis of gewoon over de vloer. Hij had dan ook een mateloze behoefte aan conversatie. Zijn mededelingsdichtheid was ongewoon groot. Maar lezen - en hij was ook nog een van de grootste lezers van zijn tijd - heet toch een eenzame bezigheid. Dat is een onjuiste opvatting. Men raakt al lezend niet slechts in gesprek met anderen, maar is ook opgenomen in het denkbeeldig, maar wel bestaande gezelschap van andere lezers, met wie men in de geest ook nog kan converseren. En later in het 'echt'. Lezen is een zeer sociale bezigheid, en ook doordat hij zo'n sociaal mens was, las Johnson zoveel. Met natuurlijk altijd het schuldgevoel dat hij te weinig had gelezen. Of dat meer mogelijk was geweest. Maar, naar hij zelf verklaarde, wilde hij wel geloven wat geschreven was over de dichter Thomas Gray, die als een van de grootste lezers van zijn tijd gold:
'Misschien was hij de geleerdste man van Europa. Hij had een gelijke kennis van de elegante en diepergaande gebieden van kennis, en dat niet oppervlakkig, maar grondig. Hij kende elke tak van de geschiedwetenschap, zowel die van de natuur als van de maatschappij, had alle oorspronkelijke Engelse, Franse en Italiaanse geschiedschrijvers gelezen en was een groot kenner van het oude boek. Kritiek, metafysica, ethica, politiek maakten een essentieel deel uit van zijn studies; reizen en trekken waren zijn geliefde afleidingen en hij had een goede smaak voor schilder- en tekenkunst, architectuur en tuinieren.'
En Gray was nog hooghartig ook.
Wie iets wil geloven, wil het liever niet geloven. Iets van rivaliteit verraadt zich hier of een lichte vorm van jaloezie. Op de eenzijdigheid van Gray. Die las zo selectief, dat hij aan wat niet geleerd was, geen tijd vermorste. Johnson was te nieuwsgierig, te sociaal ook, om zich in zijn lectuur te beperken. Hij was ook te veelzijdig. Echt studeren, met alle grondigheid van dien, heeft hij slechts tot zijn achttiende jaar gedaan. Hij is het wel blijven doen, maar niet systematisch. Wat wij zo aardig en boeiend aan hem vinden, zag hij zelf soms als een tekort: zijn gebrek aan rechtlijnigheid en consequentie. Zijn diepgaande vluchtigheid ook. Hij leefde van vondsten, als elke lezer die vooral schrijver is. En zijn hoofd was zijn belangrijkste geheugen. (Er zitten nogal wat feitelijke fouten in zijn Lives of the Poets, maar alleen een droge puritein ziet het bij zoveel schittering.) Johnson, die heel grondig Latijn kende (en schreef), en heel goed ook Grieks, had een groot classicus kunnen worden. Hij werd Doctor Johnson, met de geleerdheid van de titel en het kunstenaarschap en levenskunstenaarschap van de naam, de frons en de vrijheid.
WAT IK HIERBOVEN schreef, is te systematisch; de kracht en de charme van Johnson is dat hij je steeds weer ontsnapt. En dat is ook het gevolg van zijn inconsequenties. Wat groot is, is trouwens nooit rechtlijnig. Paradoxaal is waarschijnlijk voor hem een goede typering, als hij dan toch onder dak moet worden gebracht. In zijn leven en werk. Hij was een van de grootste lezers van zijn tijd, maar hij had zeer slechte ogen. Op de portretten waarop hij lezend is afgebeeld, houdt hij het boek heel dicht bij zijn ogen. Dat geeft hem ook de houding van de lezer die zeer snel iets doorneemt. En meteen de hoofdzaken tracht te ontdekken. Het is bij mijn weten nooit opgemerkt, maar Johnsons wijze van lezen - snel het belangrijkste ontdekken en de rest overslaan - moet ook met zijn slechte gezichtsvermogen te maken hebben. De natuur drong die cultuur op. Hij had een betere neus dan ogen.
Hij was misschien wel de geestigste man van zijn tijd, maar hij was ook een groot huiler. Ook bij zijn lectuur. Hij had een grote voorliefde voor de sequentie uit de dodenmis Dies Irae, en als hij die poogde te citeren, brak hij telkens in tranen uit bij de regel 'Tantus labor non sit cassus'. 'Laat zoveel inspanning niet vergeefs zijn.' In de hymne is dat 'labor' alle leed dat Christus heeft doorstaan. Johnson, die zeer religieus was, zal dat ook op zijn eigen zielenleven hebben betrokken, maar hij moet er ook de hoop in hebben gelezen dat al zijn werk niet vergeefs was. Hij was ook een nederig man, al kan dat bij zo'n grote prater verdacht klinken.
Hij koos, andere paradox, voor de vrijheid van het schrijven, maar werd er de slaaf van, ook de slaaf van geldtekort. Zijn oosterse vertelling The History of Rasselas, Prince of Abyssinia, (een modewerk, want inhakend op de aandacht voor het exotische) schreef hij in zeven avonden om de kosten van de begrafenis van zijn moeder te kunnen betalen en enkele schulden van haar te kunnen aflossen. Gelukkig heeft hij geschreven dat behalve een domkop niemand zou schrijven, tenzij voor geld.
Daarmee zijn we bij de paradoxen van zijn schrijverschap en daarmee ook bij die van zijn lezen. Heel veel van zijn lezen stond in dienst van zijn schrijverschap. Een van zijn bekendste uitspraken is: 'Het grootste deel van de tijd besteedt een schrijver aan lezen, om te kunnen schrijven; men bladert een halve bibiotheek door om n boek te kunnen maken.' Die dienstbaarheid maakte het lezen vluchtig, wat hij dan weer betreurde. Hij had graag een lijn in zijn leven gehad, maar genoot van de kronkels erin. Zijn veelzijdigheid verhinderde hem eenzijdig te zijn. Misschien wordt zijn paradoxaliteit wel hierdoor veroorzaakt: hij leefde in een overgangstijd en was zelf een typische overgangsfiguur, dus ook weer voorbeeldig. De tijd dat het lezen alleen maar een zeer serieuze bezigheid was, lag niet ver achter hem. Wie las, las weinig, maar dat grondig. Het lezen van veel en dat vaak vluchtig, en vooral het lezen voor entertainment, komt in de achttiende eeuw op. Lezen wordt een luchtiger bezigheid. Die twee uitersten verenigde Johnson in zichzelf, zeker in zijn lezen, wellicht niet in zijn schrijven, maar in elk geval in zijn conversatie. Hij wordt het prototype van de moderne lezer, wiens lectuur en leeshouding ook uitersten kunnen zijn. Prachtig zijn de getuigenissen van de hoge ernst waarmee Johnson zijn bijbel las; hij ging daarbij haast ritueel te werk. Maar hij las ook de nieuwtjes in de krant en kon opgaan in de lectuur van romances. Hij las op verschillende niveaus tegelijk, zoals wij, nog meer, ook de hele dag doen.
Het grootste bezwaar tegen de studie van DeMaria is, dat hij de paradox ongedaan tracht te maken. Hij probeert lijn aan te brengen in het lezen van Johnson. Hij onderscheidt daarbij vijf vormen van lezen en de benaming ervan ontleent hij gedeeltelijk aan Johnsons Dictionary. De vormen zijn: study en dat is wetenschappelijk en dus ook systematisch lezen; hard reading, dat is een ernstige en intensieve wijze van lezen. Het bijbellezen valt eronder, hoewel dat eveneens, ook bij Johnson, study kan zijn. Hard reading is minder systematisch dan study. De derde vorm is perusal, en dat is eigenlijk gewoon lezen, het gemiddelde lezen, zou je kunnen zeggen. Literatuur valt er nauwelijks onder, wel stichtelijke, moraliserende en opwekkende boeken. En die las Johnson graag, want hij was op zelfverbetering uit en geloofde ook in de mogelijkheid ervan. Mere reading heeft te maken met kranten, weekbladen, pamfletten, met nieuws dus, al moet dat breed worden genomen. Curious reading is dan de zich steeds meer ontwikkelende vorm van luchtig lezen, romans bijvoorbeeld (de toenmalige uiteraard en die waren allemaal kasteelromans; het genre werd niet ernstig genomen).
D E AUTEUR LAAT ZIEN hoe Johnson in die verschillende soorten lezen deelde of ervoor bezweek. En hij noemt of behandelt enkele titels van elke soort, als door Johnson gelezen. Allemaal samen zijn ze dan zijn 'Life of reading'. Chronologisch is er met die indeling nauwelijks iets te beginnen. Study is voor de jeugdjaren, maar daarna beginnen de soorten al vrij snel door elkaar te lopen. Johnson verenigt vele tegendelen van lectuur in zich. Trouwens: hard reading en perusal zijn vaak helemaal niet van elkaar te onderscheiden. Wat duidelijk wordt, maar door de schrijver niet wordt uitgewerkt, is dat de houding die de auteur tegenover de boeken aanneemt, in feite hun rang bepaalt. (Zal de zuivere curious reader zich oppervlakkig hebben gevoeld?) Meer dan welke tijdgenoot ook wellicht, bepaalde Johnson die houding zelf. Hij nam alles van de cultuur om zich heen in zich op en stond daardoor in feite buiten die cultuur. Hij is een eenling, zij het een enigszins verscheurde, want hij kon hekelen wat hem toch bekoorde. Het lijkt mij niet onmogelijk dat het beeld van de lectuur in de achttiende eeuw voor een belangrijk deel naar het voorbeeld van Johnson is gevormd. Maar cultuurgeschiedenis is altijd een proces van omkering.
Johnsons leesleven wordt in het boek - en dat is haast onvermijdelijk - gesoleerd. Er worden wel andere grote lezers genoemd, maar zij blijven namen. En zoals de figuur Johnson is ook de tijd gesoleerd. Het lijkt mij niet onmogelijk dat voor de zeventiende eeuw een ongeveer gelijksoortige indeling is te maken, misschien met andere benamingen. Maar isolatie of niet: er zijn voor de lezer van nu vele herkenningen mogelijk. Als in de achttiende eeuw de moderne lectuur begint, dan is die nog altijd niet geindigd. Zelfs een voor deze tijd kenmerkend geacht probleem wordt zichtbaar: dat van de verschillende tijden. De studerende lezer leeft in een andere tijdorde dan de mere reader, maar vooral dan de geest van de eeuw. Hij besteedt zeer veel tijd aan zeer weinig, in de grote traditie, de mere reader besteedt weinig tijd aan zeer veel. En wat hij leest is het werk van de dag. Kranten lezen en romans lezen liggen in dezelfde orde. Men leest en vergeet. De vluchtigheid van de tijd heerst; de eeuwigheid van de studie begint haar kracht te verliezen. Als de romans en andere luchtigheden ook vluchtig van uivoering waren - wat ik niet weet - zoals het onooglijke krantje, bewijst dat ook veel tegenover de folianten van nog niet lang geleden. Ook uiterlijk zijn tijd en eeuwigheid dan aan te wijzen.
De anekdote is bekend. De vader van Johnson had een boekhandel. De broer van de jonge Samuel zou een paar appels verstopt hebben achter een foliant op een bovenste plank. Samuel trachtte ze te vinden; de foliant kwam naar beneden en trof hem: het was werk van Petrarca. Hij at niet van de appel, maar las het boek. En ontdekte de letteren en de studie. Het is haast symbolisch: de oude tijd treft hem, bepaalt zijn leven, maar aan het einde van dat leven is de tijd voorbij. En is Johnson een andere lezer geworden. De foliant was het laatste deel van de oude bibliotheek!
Johnson was een nieuwslezer. Maar hij veroordeelde wel de nieuwsschrijvers. Beroemd is zijn uitspraak: 'In de geestige definitie van Henry Wotton heet het: ''Een ambassadeur is een man van deugd, naar het buitenland gezonden om leugens te vertellen tot voordeel van zijn land''; een journalist is een man zonder deugd, die thuis leugens schrijft ten eigen bate.'
Dat is een beetje goedkoop. Huichelt hij? Hij heeft meer tegen de nieuwsschrijvers geschreven. Maar uit verlangen het niveau te verheffen, zodat de beginselen van het ernstige lezen ervoor gingen gelden. De hele studie geeft te verstaan dat hij in feite bijna alle vormen van lezen in zich wilde verzoenen. Kortom: hij was een groot lezer. En een groot criticus, ook tegenover zichzelf, want zijn eigen zwakheid was niet zijn norm. Maar vooral: hij kon sneller lezen dan wie ook kon schrijven, zoals hij sneller schreef dan wie ook kon lezen. Dit is de meest typerende anekdote: iemand wil hem iets voorlezen. 'Geef hier, ik kan sneller lezen dan horen.' Hij was dus ook de laatste lezer.
In het laatste hoofdstuk speculeert de auteur over de relatie tussen de achttiende eeuw en deze tijd. Op leesgebied althans. Hij had dat hoofdstuk beter weg kunnen laten. Want hij begint hier al met de omgekeerde cultuurgeschiedenis van een tijd die nog niet verleden is.
Robert DeMaria Jr., Samuel Johnson and The Life of Reading, The John Hopkins University Press, Baltimore and London, prijs  116,50. (De begrafenis van een moeder lijkt weer betaald te moeten worden.)

Foto
	Samuel Johnson

