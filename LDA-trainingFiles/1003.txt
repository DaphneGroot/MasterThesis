	Alleen Kohl ontbrak op Augsteins feest
	VOOR DE OUDE MAN was afgelopen woensdag in het 'Haus der Geschichte' een stoel neergezet, waarop hij zuchtend en steunend plaatsnam om vervolgens met lange adempauzes zijn dankwoord uit te spreken. Fysiek lijkt Rudolf Augstein (73) zijn einde te naderen; zijn geesteskind, het weekblad Der Spiegel, is springlevend.
Deze week vierde 'das Deutsche Nachrichten-Magazin' uit Hamburg zijn vijftigste verjaardag in het hol van de leeuw, het regeringscentrum in Bonn, alwaar de heer des huizes schitterde door afwezigheid. Sinds zijn nu al veertien jaar durende kanselierschap weigert Helmut Kohl een woord met het blad te wisselen. De chef jokt dat hij Der Spiegel niet leest.
Het zal Augstein een zorg zijn. 'Onze ijzeren wet is en blijft: voor geen enkele autoriteit, ook niet bevriende, gaan wij door de knieën.' De autoriteiten genieten en zijn zelfs teleurgesteld als ze niet één maal door het weekblad te pakken worden genomen. Woensdag kwamen ze, op Kohl na, allemaal opdraven. Het voltallige kabinet, deelstaatpremiers, managers en cultuurrepresentanten. Het staatshoofd, president Herzog, sprak de laudatio en zei het zelf: 'Wie 's maandags niet genoemd wordt, telt niet mee.'
Overstelpend is het aantal jubileumreportages dat de afgelopen weken in Duitsland en ver daarbuiten is verschenen over Der Spiegel en zijn uitgever Augstein. De vijfstigste verjaardag, 4 januari, liet het weekblad zelf voorbijgaan. Gisteren sloeg het blad toe met een kwalitatief uitzonderlijke special, die alle elders verschenen beschouwingen overbodig maakt. Als extraatje kregen de lezers een orgineel exemplaar van de eerste Spiegel uit 1947.
Vijftig jaar Spiegel is, hoe kan het anders, vijftig jaar naoorlogs Duitsland. Van Konrad Adenauer, Ludwig Erhard, Kurt Georg Kissinger, Willy Brandt, Helmut Schmidt en Kohl. Van herbewapening, studentenprotest, Rote Armee Fraktion en DDR, dus ook van Walter Ulbricht en Erich Honecker (in 1989, vlak voor de val van de Muur: 'Ik lees Der Spiegel graag'). Bovenal is het de onthullingsjournalistiek waarmee het blad zich internationale faam verwierf.
In Duitsland is het al een tijdje bon ton te beweren dat wat dat laatste betreft Der Spiegel weinig meer heeft te bieden. Ten onrechte. Men hoeft zich alleen maar de affaire-López te herinneren, de zojuist beëindigde oorlog tussen Volkswagen en General Motors. Twee maanden geleden vloog de Spaanse VW-manager de laan uit, kort daarop volgde de aanklacht. Wat het Openbaar Ministerie had te melden, stond reeds in het voorjaar van 1993 letterlijk in Der Spiegel. Ruim drie jaar lang had de concurrentie, inclusief de Amerikaanse pers, het nakijken.
Na de eerste onthullingen moest het blad, voor het eerst in zijn geschiedenis, op de omslag verwijzen naar een schrikbarende hoeveelheid rectificaties. Kort daarop werden de rectificaties weer ongedaan gemaakt, toen bleek dat López meineed had gepleegd. Voor de ingewijden stond toen (zomer 1993) al vast dat VW fout zat.
De rectificaties, bladzijden lang en wellicht uniek in de internationale persgeschiedenis, vallen in het niet bij de affaire die naar het blad zelf werd vernoemd. De Spiegel-affaire staat voor de pogingen van kanselier Adenauer en zijn minister van Defensie, Franz-Josef Strauss, het blad definitief het zwijgen op te leggen. Het was 1962 en verschillende redacteuren, onder wie Augstein, werden op verdenking van landverraad gevangen genomen.
Aanleiding was een, achteraf redelijk onschuldige, reportage over de conditie van het West-Duitse leger.
Augstein c.s. wonnen op alle fronten, Strauss werd nooit bondskanselier. Verschillende waarnemers uit die periode menen dat de Spiegel-affaire niet alleen de commerciële basis verbreedde, maar dat er tevens een einde was gekomen aan de conservatieve restauratie in Adenauers Rijnland-republiek.
Slechts één maal kreeg Der Spiegel een verschijningsverbod van een week, in de herfst van 1948, toen de omslag was gesierd met een (nog steeds) pikante foto van Juliana, koningin der Nederlanden. Oneerbiedig beschrijft het blad de benen van de vorstin, 'die het koninkrijk moeten dragen'. Terloops werd het SS-lidmaatschap van prins Bernhard vermeld. Acht jaar later stond Oranje weer op de cover met de in Nederland verzwegen hofintriges (Greet Hofmans).
Onthullingen nog steeds, politieke berichtgeving uit eigen land mager. Dat ligt niet aan Der Spiegel, meent socioloog Ralf Dahrendorf. In een prachtig interview - een jubileumnummer waardig - verklaart Dahrendorf hoe de Duitse politiek na de vereniging in 1990 weer is ingeslapen dan wel vastgelopen in taaie bureaucratie. De in Oxford docerende Duitse socioloog mist met name het Europa-debat.
Dat moet Augstein pijn doen. Juist hij probeert al jaren, in helaas steeds beroerder geschreven commentaren en tégen de zin van de meerderheid van de redactie, zijn lezers te mobiliseren tegen de Economische en Monetaire Unie. Augstein dreigt dit gevecht te verliezen, de politieke elite is immers voorstander van de euro.
Ook wat dat betreft, was de plek van samenkomst woensdag symbolisch: Augstein ís geschiedenis, maar heeft in het Haus der Geschichte ('Gesjjichte', zegt Kohl) zijn plek al lang verdiend.
Willem Beusekamp

