	Positie ijshockeycoach ter discussie ondanks goed begin nacompetitie
	Van onze ijshockeymedewerker
AMSTERDAM
Ondanks twee overwinningen in het eerste weekeinde van de kampioensplay-offs staat de positie van de Nijmegense ijshockeycoach Tenbult ter discussie. Binnen de club zijn er stemmen opgegaan om het contract met de Nederlandse Canadees het komende seizoen niet te verlengen.
Er zijn zelfs al oriënterende gesprekken geweest met Andjelic, de oefenmeester die nu nog op de bank zit bij Utrecht. Andjelic was enkele jaren geleden ook al eens de sportieve baas bij Nijmegen en stuwde de Gelderse ploeg toen naar grote hoogtes.
Nijmegen, dat woensdag nog onttroond werd als bekerhouder door Tilburg, ging de nacompetitie zaterdag van start met een 3-0 overwinning op Heerenveen. Gisteren werd in de eigen ijshal revanche genomen op Tilburg: 6-3. Door de twee ruime zeges bezet de formatie van coach Tenbult de eerste plaats.
Tilburg en Heerenveen staan op een gedeelde tweede plaats met twee punten uit twee duels. Geleen, dat als laatste ploeg de play-offs bereikte, is na twee wedstrijden nog puntloos.
Na een complete competitieronde tussen de vier clubs speelt de nummer één van de ranglijst een best of seven-serie tegen de nummer vier. De nummer twee neemt het in de andere halve finale op tegen de nummer drie. De finale gaat eveneens over maximaal zeven wedstrijden.
Voor de vier ploegen die de nacompetitie niet hebben gehaald is het seizoen nog niet afgelopen. Utrecht, Eindhoven, Dordrecht en Deurne spelen onderling om de Hans Teengs Gerritsen-bokaal. De opzet is hetzelfde als bij de kampioensplay-offs.
De arbitragezaak tussen Geleen en de ijshockeybond NIJB is voor de tweede achtereenvolgende keer uitgesteld. De Limburgse club wil een uitspraak over de straf die de bond heeft opgelegd, nadat Geleen niet was komen opdagen in het duel tegen Heerenveen.
Zaterdagavond ging de zaak niet door omdat de voorzitter van de commissie van beroep wegens privé-verplichtingen niet aanwezig kon zijn. Volgende week zaterdag staat de arbitragezaak opnieuw op het programma.

