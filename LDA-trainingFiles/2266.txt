	GroenLinks-kamerlid Rabbae ziet meer heil in banen dan in inschakelen imams 'Overleg met moskee belemmert integratie'
	Van onze verslaggever
Henk Mller
MAARSSEN
Als het om de rol van moskeen in Nederland gaat, moet je niet samenwerken met de autoriteiten in de landen van herkomst, vindt Mohammed Rabbae. 'Door die samenwerking versterk je de behoudende krachten rond de moskeen. De handlangers van de autoriteiten, de moskeebestuurders, krijgen dan een dubbele erkenning. Ze zijn hier in Nederland gesprekspartner van de overheid en krijgen ook extra status in de herkomstlanden.'
In het donderdag verschenen rapport Imamopleiding in Nederland bepleit N. Landman de opleiding van Nederlandse imams. Daarbij is de medewerking van de moskeebesturen essentieel, betoogt hij. Rabbae is daar fel op tegen. 'Het is voor mij uitgesloten dat vertegenwoordigers van de Unie van Marokkaanse Moskee Organisaties in Nederland (Ummon) een positieve rol kan spelen. Naar buiten wekken ze de indruk dat integratie hun ter harte gaat. Intern hebben ze een ander agenda, namelijk die van het Marokkaanse regime. Je belemmert zo de emancipatie en integratie van moslims in Nederland.'
Rabbae wijst 'het islamiseren als integratieproces' af. 'Banen zetten veel meer zoden aan de dijk bij integratie dan de gang naar de moskee', zegt Rabbae. 'Het is goed als je de moskee als een ontmoetingsplaats ziet waar je mensen kunt bereiken, maar meer ook niet.
'Het minderhedenbeleid bereikt de jongeren niet en is sowieso geen doorslaand succes. Ook heerst er angst voor het fundamentalisme. Werkloosheid van jongeren biedt een voedingsbodem voor fundamentalisme. Jongeren kunnen makkelijk meegenomen worden naar een heel ander spoor. Dat wil Dijkstal via in Nederland opgeleide imams te voorkomen.'
Rabbae vindt dat de overheden in de herkomstlanden hun vat op de moskeen kwijt moeten raken. 'De islam is een aangelegenheid van de mensen zelf. Je hebt in de islam gelukkig geen Vaticaan en geen paus. De islam is veel minder hirarchisch. Soennieten erkennen geen geestelijk leiders. Het individu moet, al of niet gesteund door een wijze imam, zelf keuzes maken.
'Dat biedt mogelijkheden om mensen individueel aan te spreken op hun verantwoordelijkheid. Als moslim heb ik direct met God te maken en niet met de Marokkaanse koning. Ik merk bij veel jongeren dat ze religie zien als iets dat priv is. Verder willen ze weinig te maken hebben met autoriteiten uit de herkomstlanden. Dat juich ik toe. De overheid moet geen sturende rol krijgen bij de bepaling wat voor soort islam je in Nederland zou moeten hebben. Dat moeten de mensen zelf doen.'
Staatssecretaris Netelenbos van Onderwijs, die het imamrapport van Landman in ontvangst nam, kondigde aan dat een interdepartementale werkgroep van Justitie, Onderwijs en Binnenlandse Zaken gaat praten met de Marokkaanse en Turkse regering om te onderzoeken hoe een Nederlandse imamopleiding eruit moet zien en wie de imams dan betaalt. Tot nu toe betalen Marokko en Turkije de 250 in Nederland werkzame imams.
Rabbae: 'Je moet geen afspraken maken met de herkomstlanden over de imamopleiding. Dan kunnen de herkomstlanden via hun pionnen hier hun greep verstevigen. Je moet in Nederland een goede opleiding bieden. Jonge moslims willen hoogopgeleide geestelijken. Geen imams die alleen maar de Koran uit hun hoofd kennen, maar mensen die ook de sociaal-culturele context van Nederland kennen. Of geestelijken die taboe-onderwerpen als seks en de rol van vrouwen in de samenleving aan de orde durven stellen. Dat ligt nu heel erg gevoelig, daar praat je niet over.'
'Imams hebben wel en geen invloed. Ze hebben invloed als ze een zekere wijsheid uitstralen. Dan kunnen ze eerste generatie moslims adviezen geven. Maar de dynamiek van het gezinsleven is zo hectisch dat je aan het advies van een imam niet veel hebt. Onder moslims is de rol van het gezin op dit moment het gespreksonderwerp. De betekenis daarvan hebben we onderschat.
'Een imam zou moeten uitleggen dat de gelovigen niet in een samenleving wonen die ze zelf gemaakt hebben. Dat betekent dat je de politie in Nederland niet de opdracht kunt geven je eigen kinderen te slaan als ze niet op het juiste spoor zitten. Dat hun dochters diploma's moeten halen en niet moeten worden uitgehuwelijkt aan een neefje. Zo zou ik het doen. Maar helaas kunnen de meeste imams niet eens in Casablanca functioneren, laat staan in Amsterdam. Het niveau van sommige imams steekt nauwelijks uit boven dat van de gemiddelde moskeeganger.'

Foto
	Mohammed Rabbae FOTO BERT VERHOEFF - DE VOLKSKRANT

