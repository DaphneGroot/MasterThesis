	Kleinmetaal laat vut na 1999 twee jaar later ingaan
	Van onze verslaggever
AMSTERDAM
Werknemers in de kleine metaalbedrijven moeten na 1999 doorwerken tot hun 61ste verjaardag. Nu kunnen zij nog met op hun 59ste met vut. Als zij in de toekomst eerder willen vertrekken, moeten zij nu zelf gaan sparen. De komende twee jaar krijgen de 300 duizend werknemers echter net genoeg loonsverhoging om de koopkracht op peil te houden.

Dit is het gevolg van de nieuwe cao die voor ruim 30 duizend bedrijven geldt. Het gaat onder meer om garages, fietsenmakers, kleine metaal- en elektrobedrijven, isolatiebedrijven en edelsmeden. De cao geldt 26 maanden tot 1 maart 1999. Bonden en de werkgeversorganisatie FWM sloten dinsdagmorgen vroeg een akkoord over de cao.
De lonen worden drie keer verhoogd. Op 1 juni stijgen de lonen 2,75 procent, op 1 januari 1998 2,25 procent en op 1 januari 1999 0,75 procent. Daarnaast wordt op 1 oktober dit jaar en volgend jaar als eenmalige bonus 0,75 procent van het jaarsalaris uitbetaald.
Dat klinkt riant, 5,75 procent loonsverhoging plus 1,5 procent eenmalige uitkering. De inflatie wordt de komende twee jaar echter op 5 procent geraamd. Dat wordt net gedekt door de structurele loonsverhoging. Als die per kalenderjaar worden bekeken, resteert dit jaar 1,6 procent en volgend jaar 3,4 procent.
Dat is ook voor het kabinet een lastige boodschap. Bij het vaststellen van de nationale koopkrachtplaatjes is uitgegaan van gemiddeld 2,5 procent loonsverhoging in cao's. In cao's die al zijn afgesloten - eenvijfde van het totaal - is de loonsverhoging gemiddeld 2 procent. Dat gemiddelde wordt verlaagd door de cao voor de metaalnijverheid. De loonsverhoging in andere grote cao's moet nu 3 procent bedragen om de koopkrachtplaatjes van het kabinet nog te laten kloppen.
Dat zal de werkgevers in de metaalnijverheid een zorg zijn. Zij zijn dik tevreden met hun gematigde loonafspraken. Boven de loonsverhoging komt alleen nog een heffing 0,25 procent voor werkgelegenheidsprojecten. Die brengt in twee jaar 70 miljoen gulden op.
Het fonds wordt gebruikt om oudere werknemers bij te scholen. Een extra scholingsdag voor werknemers van vijftig jaar en ouder kan uit het fonds betaald worden. In de praktijk blijkt dat er weinig gebruik wordt gemaakt van deze regelingen.
In de cao is alvast vastgelegd dat als er geld in dit werkgelegenheidsfonds overblijft dit in het vut-fonds wordt gestort. Daarvoor is nog veel geld nodig. Op 1 januari 1999 wordt in de metaalnijverheid de vut-regeling omgezet in een individuele spaarregeling voor pensionering met 61 jaar.
De uitkering wordt in 1999 90 procent van het gemiddeld verdiende brutosalaris. Dat komt vrijwel overeen met de huidige vut-uitkering, 87,5 procent van het laatste nettosalaris. Nu kunnen werknemers nog op hun 59-ste verjaardag met de vut. Tot 1999 wordt de vut-leeftijd stapsgewijs verhoogd. De totale premie voor de vut en pensioenregeling wordt dan ruim 11 procent van de loonkosten, een half procent meer dan nu. Nu zijn de loonkosten in de sector ruim 70 miljard gulden.
Werknemers kunnen uiteraard zelf sparen om eerder te vertrekken. In de cao is nu vastgelegd dat een bedrijf een fiscaal aantrekkelijk spaarregeling moet aanbieden als de werknemer dat vraagt. Deze regelingen worden door kleine bedrijven nu nog vrijwel niet gebruikt. Ook mogen werknemers vrije dagen gaan sparen voor eerder vertrek of tussentijds verlof. Dat laatste is nieuw.

