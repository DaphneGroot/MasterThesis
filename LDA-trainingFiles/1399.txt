	ABN Amro komt met warrant op vijftien fondsen
	Van onze verslaggeefster
AMSTERDAM
ABN Amro komt met een warrant op de Nifty Fifteen, een mandje van vijftien door de bank uitverkoren fondsen. Honderd warrants geven het recht om vóór 4 december 1998 de onderliggende waarde van het mandje tegen een nu afgesproken prijs te kopen.

Het idee voor 'Neerlands Favoriete Vijftien' is afkomstig uit de Verenigde Staten. Daar is begin jaren zeventig een portefeuille van vijftig groeibedrijven samengesteld, de Nifty Fifty. De koersen van deze aandelen doen het zowel in goede als in slechte tijden beter dan de rest van de beurs waarop zij staan genoteerd.
ABN Amro heeft de Nifty Fifteen geselecteerd op basis van recente winstcijfers en verwachte opbrengsten in de komende jaren. 'Verder hebben de ondernemingen een sterk management met oog voor de belangen van de aandeelhouders', schrijft de bank in een persbericht.
De geselecteerde gedrijven opereren veelal vanuit sterke posities in stabiele en groeiende markten. Daarnaast lopen zij regelmatig voorop bij kostenverlagingen en zijn zij meestal internationaal actief. Daardoor zijn zij in staat om regelmatig goede overnamekandidaten te vinden voor verdere expansie, stelt ABN Amro.
De weging van de fondsen in het mandje houdt verband met hun beurskapitalisatie. Verzekeraar Aegon weegt met 18,7 procent het zwaarst terwijl aandelen IHC Caland slechts 1,7 procent van de portefeuille uitmaakt. Ahold en Elsevier behoren ook tot de zwaarwegende fondsen, terwijl Baan en CSM minder zwaar meewegen.
ABN Amro verkoopt vandaag een miljoen warrants tegen een prijs van 18,90 gulden op de beurs. 'De indicatie nu is dat hij 17,50 gulden bieden is en 19 gulden laten', aldus T. Pronk, die de warrant voor de bank verkoopt. Vorige maand heeft de bank er al een aantal bij institutionele beleggers voorgeplaatst. Hoeveel dat er waren en bij wie ze geplaatst zijn wil de bank niet kwijt.
Honderd warrants op de portefeuille geven het recht om vóór 4 december 1998 het mandje voor 11.799 gulden te kopen. De bank zal echter niet de stukken zelf leveren, maar slechts de koerswinst uitkeren. Bij het slot van de beurs gisteren bedroeg de waarde van de portefeuille 12.125,20 gulden.
Voorlopig zal naar verwachting niemand zijn warrants uitoefenen. Dat is pas de moeite waard als de waarde van de portefeuille zoveel hoger wordt als de honderd warrants bij elkaar hebben gekost. Een andere mogelijkheid is natuurlijk dat de koers van het pakket warrants zelf stijgt.
In Amsterdam worden al wel meer van dit soort afgeleide producten verhandeld. Toch beginnen dit soort financiële gadgets een steeds hogere vlucht te nemen. Vorige week kwam effectenhuis Wesselius al met een nieuwe high tech-index waarop binnenkort ook opties verhandeld kunnen worden.

