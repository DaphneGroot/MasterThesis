 KNMI MET WEERBERICHT VOOR DE BOUW OP INTERNET. 
 DE BILT, 1 nov (Reuter) - Het KNMI start vandaag met een regionaal weerbericht voor de bouwnijverheid op Internet, zo blijkt uit een bericht van het meteorologisch instituut. 
 Belangstellenden kunnen zich via E-mail abonneren op het gespecialiseerde weerbericht. Tot 1 januari kan dat gratis maar daarna gaat een abonnement 75 gulden per maand kosten. 
 Het bouw-weerbericht biedt voor zes regio's specifieke informatie. Behalve vijfdaagse verwachtingen wat betreft zon, neerslag, temperatuur en wind worden tot 24 uur vooruit gedetailleerde temperatuurverwachtingen gegeven voor verschillende plaatsen. 
 Ook de waarnemingen van de laatste zes uur en de temperaturen van de afgelopen week zijn in het bericht opgenomen. 
 Verder wordt een "weerfase" vermeld waarmee wordt aangegeven of het "werkbaar weer" is. Weerfase 0 betekent geen vorst en weerfase 6 wordt gegeven als er meer dan 10 graden vorst is en de gemiddelde temperatuur ook overdag onder het vriespunt is. 
 Het bouw-weerbericht wordt ook per fax verzonden en kan ook telefonisch worden beluisterd, aldus het KNMI. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
