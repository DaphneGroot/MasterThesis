Uniformitarianisme.
Uniformitarianisme, actualisme of actualiteitsprincipe is het principe geldend binnen de geologie, dat stelt dat de aardse geschiedenis verklaard kan worden met dezelfde geologische processen als die we in het heden waarnemen. Dit betekent dat "geologische processen uniform zijn door de tijd heen", maar niet altijd met dezelfde kracht. Het principe geldt voor zowel de abiotische als de biotische wereld.
Geschiedenis van het begrip.
De uitwerking van het principe wil zeggen dat de Aarde niet is ontstaan slechts door plotselinge veranderingen, zoals het tegenhangende catastrofisme stelt. Die opvatting gold in de begindagen van de geologie, in de 17e en 18e eeuw. Voor de opkomst van het catastrofisme werden opvattingen over de vorming van de aardlagen over het algemeen gebaseerd op Bijbelse verhalen als de zondvloed. Deze zogenaamde "zondvloedgeologie" is begin 19e eeuw nieuw leven ingeblazen onder bepaalde creationisten, maar is binnen de natuurwetenschappen niet meer geldend.
De Schotse geoloog James Hutton bewees in zijn "Theory of the Earth" in 1795 dat heuvels en bergen niet veranderen door plotselinge rampen, maar juist door graduele processen als sedimentatie en erosie. Hutton sloot echter incidentele gebeurtenissen als onderdeel van de geologie, zoals de aardbeving van Lissabon van 1755 niet uit; hij beschreef ze juist als onderdelen van cyclische en andere langdurige processen.
Tijdens Huttons leven kregen zijn ideeÃ«n maar weinig aandacht, mede omdat Hutton er een ingewikkelde en lastig volgbare schrijfstijl op nahield. Zijn vriend en tijdgenoot John Playfair (1748-1819), een Schots wiskundige, wist het uniformitarianisme wel onder de aandacht van geleerden te brengen met zijn boek "Illustrations of the Huttonian Theory of the Earth" (1802). De Engelse geoloog Charles Lyell (1797-1875) zou met zijn "Principles of Geology" (1830) het uniformitarianisme ook onder een algemeen publiek verspreiden. Tijdens zijn wereldreis met de "Beagle" (1831-1836) las Charles Darwin "Principles of Geology" en paste de uitgangspunten ervan toe in zijn latere evolutietheorie.
