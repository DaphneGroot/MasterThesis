	Amsterdam gaat harder optreden tegen XTC-handel
	
Van onze verslaggever
AMSTERDAM
De politie van Amsterdam zal in 1997 een nieuwe, harde lijn volgen bij de aanpak van het XTC-vraagstuk. 'We zullen de productie in de laboratoria aanpakken en de handelaren in de cel doen belanden', kondigde hoofdcommissaris E. Nordholt maandag aan tijdens zijn nieuwjaarstoespraak.
De Amsterdamse politie heeft een speciale projectcoördinator aangesteld voor XTC-zaken. Deze zal nauw samenwerken met het IRT-Zuid in Eindhoven, dat is aangewezen als landelijk XTC-team.
Nordholt beseft dat medewerking van horeca- en disco-exploitanten nodig is om de handel en het gebruik van XTC te kunnen tegengaan. Ook preventie wordt belangrijk geacht. Er wordt daarom gewerkt aan het opzetten van een omvangrijke voorlichtingscampagne.
Het zogeheten HIT-team van de Amsterdamse politie, dat zich richt op criminaliteit in cafés, disco's en koffieshops, is het afgelopen jaar zeer actief geweest. Er werden in 1996 150 invallen gedaan. In een aantal gevallen leidde dat ertoe dat gelegenheden hun deuren moesten sluiten. In de meeste gevallen was de aanwezigheid van drugs en wapens de reden daarvan.
Het aantal controles door het HIT-team wordt in 1997 verder opgevoerd. 'Er moet orde op zaken worden gesteld', aldus Nordholt. 'Op dit punt wordt in 1997 de situatie overigens een stuk duidelijker. Burgemeester Patijn heeft heldere regels geformuleerd, die een strikte en duidelijke basis vormen voor controle en eventueel te nemen maatregelen.'

