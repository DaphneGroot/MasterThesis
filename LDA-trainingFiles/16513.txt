Gebroeders Grimm.
Jacob en Wilhelm Grimm door Ludwig Emil Grimm, 1843
Wilhelm Grimm (links) en Jacob Grimm, door Elisabeth Jerichau-Baumann, 1855
De gebroeders Grimm op een postzegel uit 1959
De gebroeders Grimm waren de Duitse broers en taalkundigen Jacob Ludwig Karl Grimm en Wilhelm Karl Grimm.
Levensloop.
Jacob (1785-1863) was een Duitse taalkundige. Hij was hoogleraar in Göttingen en Berlijn. Hij deed baanbrekend werk in onder meer de lexicografie en de kennis van mythologie en sprookjes. Hij en zijn broer Wilhelm (1786-1859) verzamelden Duitse volksverhalen, die zij publiceerden onder de titel Kinder- und Hausmärchen (1812-1822).
In 1852 begonnen zij met het Deutsches Wörterbuch, dat echter pas voltooid werd in 1961.
Klankwet.
Jacob Grimm ontdekte de wetmatigheid in de verschuiving van medeklinkers in de Indo-Europese talen, de eerste Germaanse klankverschuiving ('wet van Grimm').
Sage.
Later ontstond de aan de gebroeders Grimm zelf gekoppelde 'sage', waarin werd verteld dat zij jarenlang door de Duitse landen waren getrokken om er de sprookjes te verzamelen. In feite werden de teksten aan de broers toegestuurd door vrouwen uit hogere kringen. Met een van hen, Dortchen Hassenpflug, trouwde Wilhelm Grimm later.
