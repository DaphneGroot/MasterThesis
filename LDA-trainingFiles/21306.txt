Irene Moors.
Irene Lucia Moors (Alkmaar, 18 juni 1967) is een Nederlandse televisiepresentatrice en actrice. De laatste jaren is zij ook bekend als imitator. Na 26 jaar bij RTL 4 gepresenteerd te hebben, stapte ze in januari 2016 over naar SBS 6. Wel is ze nog als actrice verbonden aan "De TV Kantine", dat uitgezonden wordt door RTL. Moors heeft veel televisieprijzen gewonnen, waaronder de Gouden Televizier-Ring met haar programma "De TV Kantine", dat ze samen met haar tv-partner Carlo Boszhard presenteert.
Biografie.
Moors werd geboren in Alkmaar, maar verhuisde vrijwel gelijk naar Haarlem, waar ze de rest van haar jeugd doorbracht. Na de lagere school ging ze naar de havo, waarna ze een opleiding tot medisch secretaresse volgde en het diploma NIMA-A behaalde. Op dit moment woont zij in Heemstede.
Ondernemer.
In mei 2005 begon ze een eigen productiebedrijf, "House of Television". Haar eerste productie was het programma "Er is zoveel meer".
Carrière.
Moors debuteerde op de televisie bij het NCRV-programma "Dit is Disney", nadat ze eerder bij de redactie van het weekblad "Donald Duck" werkte. In 1989, bij de introductie van commerciële televisie in Nederland, stapte ze over naar RTL Véronique (het latere RTL 4). Hier was ze een tijdje omroepster en begon ze met het presenteren van "Telekids". Dat deed ze van 2 oktober 1989, en vanaf 1993 samen met Carlo Boszhard, tot 2 oktober 1999. Zij presenteerden samen eerder al Hitbingo. Telekids werd een succes door hun samenwerking en chemie. Na tien jaar was het vooral Moors die wilde stoppen, want het programma had volgens haar het hoogtepunt bereikt. Voor het programma Telekids ontvingen Moors en Boszhard in 1997 de "Kinder Margriet Prijs".
In 1995 scoorde Moors een nummer 1-hit in Nederland met het nummer "No Limit" (samen met De Smurfen), een kinderversie van de gelijknamige hit van 2 Unlimited. Nadat "Telekids" stopte, ging Moors samen met Carlo Boszhard het programma "Life & Cooking" presenteren. Verschillende programma's, waarvan verscheidene met Boszhard, volgden. In 2002 ontving ze de Zilveren Televizier-ster als beste televisievrouw.
In 2005 kwam Irene Moors enigszins in opspraak, nadat medium Robbert van den Broeke in haar programma "Er is zoveel meer" niet integer gewerkt bleek te hebben. In een van zijn 'boodschappen' nam Van den Broeke een spelfout direct over van het internet ("genverbrander", waar geneverbrander bedoeld werd). Moors geloofde niet dat Van den Broeke zijn klanten op het verkeerde been had gezet, maar stopte de samenwerking met hem op televisie. RTL besloot na de commotie ook de herhalingen van het programma niet meer uit te zenden.
In de zomer van 2006 was Moors kort werkzaam bij RTL FM als vervanger van Marjon Keller die op zwangerschapsverlof was. Het presenteren was van korte duur, omdat door een rechtszaak verloren van 100%NL, RTL FM gedwongen werd door de overheid de frequenties te verlaten. Vier van de vijf presentatoren werden ontslagen.
Eind 2007 zorgde Moors voor de verschijning van vier dvd's van de serie "Pittige tijden".
In 2008 bleek uit een enquête van het AVRO-programmablad Televizier dat vrouwen het liefst Moors als presentatrice zien. Mannen zouden Anita Witzier de beste presentatrice vinden. In 2009 ontving Moors de "Covergirl Award" van de "Beau Monde".
In 2010 werd Moors samen met haar collega Boszhard gelauwerd met de Society Award. In 2011 won Moors de "Vrouw Award" van De Telegraaf.
In 2014 speelde Moors mee in de show "Kerst Met een Grote K" van Karin Bloemen. Hierin zong Moors het speciaal voor haar door Sara Kroos geschreven lied "Voor Het Eerst". Na liveoptredens bij en 3FM Serious Request 2014 werd het nummer digitaal op single uitgebracht.
In 2016 presenteert ze bij RTL 4 het programma "Zeesterren". Hiermee verving ze Beau van Erven Dorens, die dit programma oorspronkelijk zou presenteren maar die het daarvoor te druk bleek te hebben. Speciaal hiervoor werd ze last minute ingevlogen.
De TV Kantine.
Vanaf maart 2009 speelde Moors samen met Carlo Boszhard in de serie "De TV Kantine", een programma waarin diverse BN'ers worden gepersifleerd. Hiervoor zaten beide acteurs voor elk typetje anderhalf uur in de grime. Persiflages gespeeld door Moors zijn onder anderen Marijke Helwegen, Clairy Polak, Gerda Smit, Sonja Bakker, Wendy van Dijk, Anky van Grunsven, Patty Brard en Kim Holland.
Ter gelegenheid van het twintigjarig bestaan van RTL verscheen er een extra aflevering van "De TV Kantine" waarin Moors onder anderen Nicolette van Dam en Linda de Mol persifleerde.
In april 2010 startte het tweede seizoen van "De TV Kantine". Net zoals voorgaand seizoen werd het programma op de vrijdagavond tussen de liveshow van "X Factor" en de uitslag van deze show uitgezonden.
In 2010 won zij met het programma De TV Kantine een Beeld en Geluid Award in de categorie "Amusement" en de Gouden Televizier-Ring 2010 voor "Beste programma van het afgelopen televisieseizoen". In november 2010 startte het derde seizoen van "De TV Kantine". In 2012 ontving "De TV Kantine" de Internationale Montreux Comedy Award.​
Overstap naar SBS 6.
Op 22 januari 2016 werd bekendgemaakt dat Irene een 3-jarig contract had getekend bij SBS 6 en daarmee na 26 jaar RTL4 verliet. Het eerste programma dat ze voor SBS 6 deed was "De Vreemde Eend", een panelprogramma met Gerard Joling en Jeroen van der Boom. In augustus 2016 volgde "Over smaak valt te twisten", een kookwedstrijd. Rudolph van Veen was hierin ook te zien. Ze werkte eerder met hem samen in "Life and Cooking" en '. Vanaf november kwam Moors met haar zaterdagavondpraatprogramma "Naar bed met Irene".
Theater.
Naast haar tv-werkzaamheden stond Moors in het theater. Vooral tijdens de "Telekids"-tijd trok ze het land door en stond ze in allerlei theaters met verschillende shows, met en zonder Boszhard.
Privé.
Moors woont in Heemstede, is gehuwd met Barry Kroon en heeft twee kinderen. Haar dochter Rosalie heeft een stem ingesproken in de film "Hop" (2011). Zoon Tijn maakte in 2014 zijn acteerdebuut in "De Club van Sinterklaas & Het Pratende Paard." De handafdruk van Irene is te vinden op een tegel voor het RTL gebouw in Hilversum.
