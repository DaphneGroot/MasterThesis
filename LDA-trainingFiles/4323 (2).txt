Nick Cave.
Nicholas Edward Cave (Warracknabeal, 22 september 1957) is een Australische singer-songwriter, dichter, schrijver en acteur. Tegenwoordig woont hij in het Engelse Brighton.
Biografie.
Nick ontmoette Mick Harvey en Phil Calvert op de middelbare school in Caulfield nabij Melbourne. Samen richtten zij in 1973 een band op onder de naam The Boys Next Door. De band onderging een naamsverandering naar The Birthday Party toen ze naar Londen verhuisden. De band kreeg toen ook een gitarist, Blixa Bargeld van Einstürzende Neubauten. In 1983 verhuisde de band naar West-Berlijn, en viel kort daarna uit elkaar. Cave, Harvey, en Bargeld vormden daarna Nick Cave and the Bad Seeds met Barry Adamson. De band bracht een aantal succesvolle albums uit over de laatste 20 jaar.
Cave verhuisde naar São Paulo, Brazilië, alwaar hij in 1987 trouwde met Viviane Carneiro. Hij heeft een zoon uit dit huwelijk, Luke (1991). Begin 1993 verhuisde hij terug naar Londen.
Muziek geschreven door Nick Cave wordt gebruikt in een aantal van de films gemaakt door Wim Wenders, waaronder "Wings of Desire" waarin Cave ook een liveoptreden doet, "Until the End of the World" en "Faraway... So Close". Hij is ook de mede-auteur van de onafhankelijk geproduceerde film "Ghost of the Civil Dead" uit 1989. In hetzelfde jaar bracht hij een boek uit met de titel "And the Ass Saw the Angel", dat warm werd ontvangen door critici.
Nick Cave schreef ook het script voor de film The Proposition van John Hillcoat (2005), een western waarin onder andere Guy Pearce, Ray Winstone, Danny Huston, John Hurt, David Wenham en Emily Watson een rol vertolken. De muziek voor deze film schreef hij samen met Warren Ellis.
In 2002 deed hij een uitstapje naar dancemuziek door voor Chris Coco het nummer "Sunday Morning" te zingen. In maart 2007 verscheen het eerste album van zijn nieuwe project, Grinderman. Deze groep bestaat buiten Nick Cave zelf uit enkele leden van the Bad Seeds. In maart 2008 verschijnt een nieuw album met de Bad Seeds: "Dig, Lazarus, Dig!!!". Ter promotie van dit nieuwe album gaf Nick Cave and the Bad Seeds concerten in de Heineken Music Hall in Amsterdam op 28 april en in Vorst Nationaal in Brussel op 1 mei.
Op 10 december 2011 maakte de groep bekend per direct uit elkaar te gaan.
In november 2010 verscheen het lied "O Children" in de film Harry Potter en de Relieken van de Dood deel 1.
In 2014 ging de opera "Shell Shock" in première in de Koninklijke Muntschouwburg te Brussel. Dit werk werd door Nicholas Lens gecomponeerd op een libretto van Nick Cave.
Op 14 juli 2015 kwam zijn 15-jarige zoon Arthur om het leven na een val van een klif.
