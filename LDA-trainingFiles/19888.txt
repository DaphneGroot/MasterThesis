Marguerite Duras.
Marguerite Duras, pseudoniem van "Marguerite Donnadieu" (Gia Dinh - Unie van Indochina, 4 april 1914 – Parijs, 3 maart 1996) was een Franse auteur, filmregisseur en feministe. Zij was een enfant terrible uit de Franse literatuur en heeft op zijn zachtst gezegd een bewogen leven gehad. In 1984 ontving Duras de Prix Goncourt, Frankrijks meest prestigieuze literaire prijs, voor haar roman "L'Amant".
Biografie.
Ze is geboren en groeide op in Gia Dinh, thans Ho Chi Minhstad, eerder Saigon, in de toenmalige Unie van Indochina, thans Vietnam, waar haar moeder werkte en zij op internaat zat.
Ze studeerde in Parijs aan de Sorbonne en zat tijdens de Tweede Wereldoorlog in het verzet.
Een groot deel van haar werk is (semi-)autobiografisch, ze kreeg ook grote belangstelling voor de film en schreef tot aan haar dood afwisselend romans en filmscenario's. Hoofdthema's in haar werk zijn altijd liefde en dood.
Een deel van haar jeugd is beschreven in het semi-autobiografisch boek "L'Amant" (1984).
Duras is getrouwd geweest met de schrijver Robert Antelme die het boek "L'Espèce humaine" schreef (1947 - "De menselijke soort") over zijn ervaringen in enkele kampen tijdens de Tweede Wereldoorlog. Duras schreef over de periode van zijn terugkomst het boek "La Douleur" (1985).
Ze overleed op 81-jarige leeftijd aan keelkanker in Parijs. Ze ligt er begraven op de Cimetière du Montparnasse (Divison 21, Avenue du "Boulevart" - Section 15 sur 17). Op het graf staan slechts haar pseudoniem, twee data en de initialen M D.
