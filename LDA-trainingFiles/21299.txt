Koos Postema.
Jacobus Gerrit (Koos) Postema (Rotterdam, 17 augustus 1932) is een Nederlands verslaggever en presentator.
Biografie.
Koos Postema werd geboren in Rotterdam als zoon van een trambestuurder. Zijn vader overleed toen hij vier jaar was en na het bombardement op Rotterdam verhuisde het gezin in 1940 naar Vlaardingen. Postema behaalde het diploma van de Rotterdamse pedagogische academie en ging - na militaire dienst - als leraar aan de slag aan een Vormingsinstituut voor werkende jongeren in Rotterdam. Hij stond daar vijf jaar voor de klas.
Postema begon zijn mediacarrière op 1 mei 1960 als verslaggever bij de VARA-radio. De overstap naar televisie werd gemaakt in 1965, toen hij ging werken bij de actualiteitenrubriek "Achter het Nieuws". Ook maakte hij vanaf 1969 de programma's "Een klein uur U" en "Een groot uur U", waarin taboedoorbrekende onderwerpen werden besproken zoals abortus, pedoseksualiteit, hulp bij zelfdoding en transseksualiteit (met onder anderen Edward Brongersma).
In 1975 werd Postema voorlichter van de gemeente Rotterdam, maar al na vier weken keerde hij terug bij de VARA. Vanaf 1980 ging hij ook werken voor de NOS. In het seizoen 1984-1985 presenteerde hij op zaterdagmiddag, met als assistente Astrid Joosten, het praatprogramma "Bij Koos". Een van de succesvolste programma's die Postema in die tijd bij de publieke omroep maakte, was "Klasgenoten". Aanvankelijk gebeurde dit voor de VARA, later voor Veronica. Het programma liep van 1985 tot 1989, waarna Postema zich bij Joop van den Ende voegde om programma's voor de nooit van de grond gekomen zender TV10 te maken. Uiteindelijk bracht het hem bij RTL4. Van "Klasgenoten" werden uiteindelijk 175 afleveringen gemaakt.
In 1996 stortte Postema zich in het avontuur van de sportzender Sport 7. Het station maakte echter alleen maar verlies en was na vier maanden weer uit de lucht. Het leek even het einde van zijn televisiecarrière. Nadat hij op zijn 65ste verjaardag in een documentaire van "NOVA" had laten weten toch graag weer aan de slag te willen, kreeg hij een baan aangeboden bij de RVU. Daar maakte hij vanaf 1998 een serie programma's. Daarnaast ging hij werken voor het Rotterdamse station Radio Rijnmond. Tegenwoordig zit hij met name in het congressencircuit, als dagvoorzitter, discussieleider of presentator. Voor het seniorentijdschrift "Plus" schrijft hij een maandelijkse column. Ook is Postema zo nu en dan tafelheer of forumlid in "De Wereld Draait Door".
In 2011 presenteerde Postema weer eens een eigen programma. Het betrof de 5-delige serie "60 jaar Oranje op TV" voor de NOS.
Op zijn tachtigste verjaardag kreeg hij in het Media Park te Hilversum een eigen Koos Postema-laan.
Sinds 2012 verzorgt Postema in het programma "Tijd voor Max" van Omroep Max de wekelijkse rubriek "Televisie uit blik" over historische beelden uit het archief van Beeld en Geluid. Ook presenteert hij sinds dat jaar wekelijks voor Omroep Max het programma "MAX TV Wijzer".
In 2012 speelde hij bovendien in de speelfilm "Het bombardement" een rolletje als dominee. In het programma "Kunststof TV" beaamde hij dat dit zijn acteerdebuut was, maar dat is niet helemaal waar. Hij had al eens een cameo in "Toen was geluk heel gewoon" en was in de jaren zestig al te zien als zichzelf in "Ja zuster, nee zuster", waarin hij op straat Opa (Leen Jongewaard) interviewde.
Koos Postema is getrouwd en is grootvader van vijf kleinkinderen en woont in Soest.
