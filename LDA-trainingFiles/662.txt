	Minder heenzendingen door cellentekort
	ANP
DEN HAAG
Justitie heeft vorig jaar aanzienlijk minder verdachten van misdrijven wegens cellengebrek heengezonden. In totaal waren het er 1806, tegen 4200 in 1995.
Dat blijkt uit cijfers over 1996, die minister Sorgdrager van Justitie donderdag naar de Tweede Kamer heeft gestuurd. De daling is het gevolg van een uitbreiding van de cellencapaciteit. In april vorig jaar werden zes nieuwe gevangenissen met 1600 plaatsen in gebruik genomen. Daarmee kwam het totale aantal cellen op twaalfduizend.
Het merendeel van de heenzendingen betreft verdachten van strafbare feiten tegen wie preventieve hechtenis is bevolen.
Daarnaast is er een groep veroordeelden die voortijdig uit de gevangenis wordt ontslagen na het grootste deel van hun straf te hebben uitgezeten.

