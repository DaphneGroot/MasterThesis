	Wethouder Amsterdam wist van fraude bij GVB
	ANP
AMSTERDAM
De Amsterdamse wethouder Ter Horst (PvdA) wist al in september dat er bij het Gemeentelijk Vervoerbedrijf (GVB) sprake was van fraude. Zij heeft dat de gemeenteraad maandagavond meegedeeld. De fracties namen genoegen met de uitleg van de verantwoordelijk wethouder.
Onlangs kwam een grootschalige fraude aan het licht bij het GVB, die momenteel in onderzoek is. De wethouder zei gisteravond voor de plaatselijke tv-zender AT 5 dat de directeur van het GVB haar er in september 'summier op heeft gewezen dat er aanwijzingen zouden zijn dat het GVB mogelijk betrokken was bij onoirbare handelingen'.
Ter Horst heeft haar informatie nooit meegedeeld aan de gemeenteraad. 'Omdat je nooit kunt uitsluiten dat informatie terechtkomt bij mensen in het bedrijf dat je juist wilt onderzoeken.' Volgens de VVD-fractie heeft de wethouder naar eer en geweten gehandeld en heeft dat de raad niet geschaad.


