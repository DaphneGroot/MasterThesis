	Wanhopige dieren
	En magisch woord en alles is anders. Ingrid en Dieter Schubert laten in hun prentenboek Abracadabra zien wat er gebeurt wanneer een tovenaar niet meer van ophouden weet. De dieren van het Duisterbos dachten altijd dat Macrobius een heel gewone tovenaar was. Maar plotseling zijn zij niet langer veilig voor de oudste en krachtigste toverformule. De kikker krijgt vlindervleugels, de beer een varkenssnuit en de eekhoorn de staart van een haan. De dieren zijn wanhopig en besluiten samen Macrobius een lesje te leren.
Ingrid en Dieter Schubert zijn in Duitsland geboren. Zij volgden een opleiding aan de Rietveld Academie, waarbij zij zich specialiseerden in het illustreren van kinderboeken en het tekenen en schrijven van prentenboeken. Samen maakten zij onder andere Er ligt een krokodil onder mijn bed!, Platvoetje en Woeste Willem. In 1987 werd Monkie met een Gouden Penseel bekroond. Dieter Schubert maakte dit fantastische prentenboek, dat geen tekst heeft, alleen.
Angst - voor monsters, het donker, de buitenwereld of het anders zijn dan anderen - is een vast thema in het werk van de Schuberts. In Abracadabra maken de dieren dankbaar gebruik van de angst van Macrobius; ze laten een enge bosheks hem de stuipen op het lijf jagen. De illustraties zijn bij de Schuberts altijd belangrijker dan het verhaal. In Abracadabra is de tekst wel aardig, maar niet erg verrassend. Het kijken naar de prenten levert het meeste plezier op, zeker voor degenen die de andere prentenboeken kennen en in de tekeningen diverse figuren zullen herkennen.
Ulf Stark en Anna Hglund hebben ook al eerder samen prentenboeken gemaakt. Ulf is de verteller in Mijn zusje is een engel. Hij was eerder, in het in 1994 met een Zilveren Penseel bekroonde Kun je fluiten Johanna?, met zijn vriend Berra op zoek naar een opa. Deze keer stelt hij zich voor hoe zijn doodgeboren zusje Marie-Louise haar plaats zou innemen in het gezin. Zijn verlangen naar dit 'liefste zusje van de wereld' is zo sterk dat hij een blonde pruik opzet, een jurk van zijn moeder neemt en zichzelf verandert in Marie-Louise. Hij neemt haar mee, zodat ze net als hij 'naar de bioscoop kon gaan, een fluitje maken van haar bioscoopkaartje en naar een echte film, zoals Bambi of Ivanhoe, zou kunnen kijken'.
Hij laat haar kennismaken met zijn vrienden, die net als hun moeders, alleen maar lachen om de verkleedpartij. De volgende dag bedankt Ulfs zusje hem omdat hij haar de aarde heeft laten zien, maar ze heeft nu toch echt andere dingen te doen. Ulf heeft daar vrede mee, want ze zullen elkaar ongetwijfeld ooit nog eens ergens tegenkomen.
In dit prentenboek zijn tekst en illustraties even sterk. Stark schreef het verhaal, waarin de dromerige Ulf zich niet laat weerhouden door wat wel of niet mogelijk is. Hij schept zijn eigen werkelijkheid.
Dat dat niet zonder botsingen met de omgeving gaat, maakt Stark vooral duidelijk in het eerste deel van het verhaal. De juffrouw op school begrijpt er niets van als Ulf vraagt of je in de hemel ook Choco's kunt krijgen. Hij vraagt dat niet voor zichzelf, zoals zij denkt, maar voor zijn dode zusje.
Anna Hglund zorgt in haar illustraties iedere keer weer voor verrassingen. Telkens kiest ze in haar naeve tekeningen een onverwacht perspectief en voor de aandachtige kijker zijn op de prenten veel grapjes te ontdekken. Wanneer Ulf aan zijn zusje denkt, ziet hij haar voor zich met blond golvend engelenhaar. Zijn eigen hoofd is getooid met twee rechtopstaande plukken, die doen denken aan de hoorntjes van een duivel.
Selma Niewold
Ingrid & Dieter Schubert: Abracadabra.
Vanaf 3 jaar.
Lemniscaat;  24,50.
ISBN 90 5637 046 4.
Ulf Stark & Anna Hglund: Mijn zusje is een engel.
Vanaf 5 jaar.
Querido; 48 bladzijden;  27,50.
ISBN 90 214 8293 2.

