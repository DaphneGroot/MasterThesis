Jodie Foster.
Alicia Christian (Jodie) Foster (Los Angeles, 19 november 1962) is een Amerikaanse actrice, regisseur en producent. Ze werd op veertienjarige leeftijd voor het eerst voor een Oscar genomineerd voor haar bijrol in "Taxi Driver", waarna ze het beeldje daadwerkelijk won in zowel 1989 (voor haar hoofdrol in "The Accused") als in 1992 (voor "The Silence of the Lambs"). Foster won daarnaast meer dan 40 andere acteerprijzen, waaronder meerdere Golden Globes, BAFTA Awards, Saturn Awards en Premi David di Donatello, een Independent Spirit Award, een People's Choice Award, een Screen Actors Guild Award, een European Film Award, een National Board of Review Award en een Rembrandt. In 2013 won ze ook de Cecil B. DeMille Award op de Golden Globes, voor haar gehele filmcarrière. In 2016 kreeg ze een ster op de Hollywood Walk of Fame.
Biografie.
Foster bezocht het Lycée Français de Los Angeles, voordat ze naar de Yale-universiteit ging. Ze leerde er vloeiend Frans spreken en ze behaalde een bachelorsgraad in literatuur; ze slaagde "magna cum laude". Haar acteercarrière begon toen ze twee was met rolletjes in televisiereclames. Vanaf die tijd verscheen ze in verschillende televisieseries en films. Als kind vervulde ze bijvoorbeeld een gastrol als Alethea in een aflevering van de televisieserie "Kung Fu". De naam Alethea betekent 'waarheid' in het Grieks en is feitelijk dezelfde naam als haar werkelijke naam "Alicia". Ze speelde ook gastrollen in westernseries als "Gunsmoke" en "Bonanza".
Privéleven.
Jarenlang gingen er geruchten dat Foster een lesbienne was. Op 4 december 2007 noemde Foster, bij het in ontvangst nemen van de Sherry Lansing Leadership Award (tijdens de Women in Entertainment Power 100 te Los Angeles), haar vriendin sinds 14 jaar (filmproducente Cydney Bernard): "Thanks to my beautiful Cydney who sticks with me through all the rotten and the bliss." Samen met Bernard voedt ze twee zonen op, van wie ze nooit de vader bekendmaakten. Haar relatie met Bernard kwam in 2008 ten einde. Foster kreeg hierna een relatie met tv-producente Cynthia Mort. In 2013, tijdens het ontvangen van de Cecil B. DeMille Award, kwam ze definitief uit de kast als lesbienne door te zeggen: "I already did my coming out about 1000 years ago, back in the stone age, those very quaint days when a fragile young girl would open up to trusted friends and family and co-workers, and then gradually and proudly to everyone who knew her, to everyone she actually met." Foster trouwde in april 2014 met haar huidige partner, Alexandra Hedison.
