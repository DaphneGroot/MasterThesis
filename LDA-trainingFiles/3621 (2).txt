Wielersport.
De Kazak Andrej Kasjetsjkin in een tijdrit
De wielersport is een verzamelnaam voor alle sporten waarbij gebruik wordt gemaakt van een fiets. Voor de fietssporten waarbij het op snelheid aankomt – en dat zijn de meeste – wordt ook de term wielrennen gebruikt. Er zijn verschillende takken binnen de wielersport. Binnen elke tak draagt de wereldkampioen op een bepaald onderdeel altijd de regenboogtrui. De UCI (Internationale Wielerunie) is de wereldwijde overkoepelende organisatie binnen de wielersport.
Disciplines.
Verschillende van deze sporten hebben weer subdisciplines, zoals het tijdrijden bij het wielrennen op de weg, sprint en achtervolging bij het baanwielrennen, racen en freestyle op de BMX enz.
Wereldkampioenschappen.
In elke olympische wielerdiscipline en ook in het kunstfietsen, cyclobal, trial, eenwieleren en veldrijden worden jaarlijks wereldkampioenschappen gehouden. De wereldkampioen krijgt de regenboogtrui.
Geschiedenis.
De fiets werd uitgevonden in de 19de eeuw en in 2009 zijn er wereldwijd meer dan een miljard. In veel regio's is de fiets nog steeds het belangrijkste vervoer.
De eerste wielerwedstrijd vond plaats op 31 mei 1868 in het Park van Saint-Cloud, in Parijs. De afstand bedroeg 1200 meter, en de wedstrijd werd gewonnen door de Brit James Moore. Hij reed de wedstrijd op een fiets met rubberen banden.
De eerste wedstrijd die een afstand tussen twee steden overbrugde, was Parijs-Rouen. Ook deze wedstrijd werd door Moore gewonnen, die 123 kilometer tussen beide steden aflegde in een tijd van 10 uur en 40 minuten.
Uitrusting.
Voor iedere discipline wordt gebruikgemaakt van een ander soort fiets. De geometrie (fietsjargon voor de verhouding tussen de maten van de verschillende onderdelen), soort remmen en banden, wielmaat en andere extra's maken hierbij het verschil. Bij het tijdrijden is het bijvoorbeeld belangrijk om een gestroomlijnde fiets te hebben.
De kleding bestaat onder andere uit een speciaal wielrennersshirt, wielrennersbroek en wielrennersschoenen. Ook dragen de renners tegenwoordig in vrijwel alle disciplines een helm. Meestal dragen ze ook handschoenen die tot de helft van de vingerkootjes reiken.
Baanwielrennen.
Baanwielrennen wordt uitgeoefend op een ovale piste. De helling van zo'n piste heeft meestal een hellingshoek van 33 graden. Er wordt een onderscheid gemaakt tussen zomerbanen (in openlucht) en winterbanen (overdekt). Renners rijden op een baanfiets, een fiets zonder remmen en versnellingen.
BMX.
BMX is een extreme sport. De sport ontstond in de Verenigde Staten in de jaren 60. Het heeft zijn roots in motorcross, BMX betekent dan ook "Bicycle Motocross" (de X staat voor "cross"). Sinds 2008 is BMX een olympische sport. BMX'ers rijden op BMX-fietsen, deze hebben een klein kader en een breed stuur. Ook zijn de banden breed.
Wegwielrennen.
De meeste renners nemen aan alle drie de disciplines deel en in meerdaagse wedstrijden worden ze vaak gecombineerd. In zulke wedstrijden (ook etappekoersen genoemd) worden de tijden die een deelnemers per etappe scoort, bij elkaar opgeteld om het algemeen klassement te bepalen.
In het wegwielrennen heeft de Ronde van Frankrijk (de "Tour") het meeste aanzien, daarnaast zijn ook de andere twee 'grote rondes' (de "Giro" en de "Vuelta"), de eendaagse klassiekers en het eveneens eendaagse wereldkampioenschap belangrijk.
Sinds 2011 zijn de belangrijkste wedstrijden samengevoegd in de UCI World Tour. Dit is de opvolger van verschillende eerdere regelmatigheidsklassementen die sinds 1948 hebben bestaan. De overige wedstrijden voor (semi)profs zijn gegroepeerd in continentale circuits.
Wedstrijden.
Er worden jaarlijks honderden wegwedstrijden georganiseerd. Dit kunnen eendagswedstrijden zoals de Ronde van Vlaanderen zijn, of wedstrijden over meerdere dagen zoals de Ronde van Frankrijk. Ook zijn er criteriums; kortere wedstrijden bestaande uit meerdere plaatselijke rondes. Eigen aan deze criteriums is de plaatselijke sfeer.
