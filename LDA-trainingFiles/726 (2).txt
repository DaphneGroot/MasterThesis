Melanesië.
Melanesië is samen met Polynesië en Micronesië een van de drie grote eilandengroepen in de Grote of Stille Oceaan die samen met Australië Oceanië vormen. Het is gelegen ten noorden tot noordoosten van Australië. De andesietlijn, een prominent geologisch element van het Pacifisch Bekken, scheidt Melanesië van Polynesië in het oosten en van Micronesië in het noorden.
Melanesië betekent zwarte eilanden (Grieks: "melas" = zwart, "nesos" = eilanden, eilandrijk), zo genoemd naar de huidskleur van de inheemse bevolking. Zij worden de Melanesiërs genoemd.
