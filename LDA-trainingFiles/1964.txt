	Sudanese vrouwen zetten zich over vijandschap heen
	Van onze verslaggever
Fred de Vries
 AMSTERDAM
Verbijsterd bekeek Teody Lotto de man die zich voorstelde als Matiang. Die naam kende ze. Commandant Matiang? 'Bent u degeen die de opdracht gaf mijn geboortedorp uit te moorden?' vroeg ze. 'Ja', antwoordde de militair, 'ik heb gemoord. Maar ik weet dat u mij zult vergeven.'
En Teody vergaf, ook al verloor ze zeventien familieleden bij de aanval op het Zuid-Sudanese dorp Obbo in 1986. De rebellen van het SPLA beschuldigden de dorpelingen ervan pro-regeringsmilities te hebben opgezet. Op last van Matiang werden bewoners vastgebonden in hun hutten, waarna er granaten naar binnen werden gegooid. Veel vrouwen in Obbo hebben hun kinderen later Matiang genoemd. 'Om de slachting nooit meer te vergeten.'
Lotto's dertienjarige zoon werd in een groep jongens ontvoerd om mee te vechten met het SPLA. Ze heeft hem vorig jaar voor het eerst sinds tien jaar weer gezien. 'Hij was getrouwd en had kinderen.'
Aanvankelijk was Lotto verbitterd. 'Ik weet dat dit de pijn is die ik altijd met me mee zal dragen. Maar ik voelde de geest van God op mij neerdalen en ben een nieuw leven begonnen. Zij die gemoord hebben wisten niet wat ze deden. En daarom moet God hen vergeven.'
Lotto, in Nederland op uitnodiging van Pax Christi, is geen born again Christen. Het is de enige keer tijdens het interview dat ze God aanhaalt. Het geloof bood soelaas om het verdriet te verwerken. Daarna is ze voortvarend aan de slag gegaan om haar principes in praktijk te brengen.
Op 8 maart 1994 richtte ze samen met vier andere Zuid-Sudanse vrouwen in de Kenyaanse hoofdstad Nairobi de Sudanese Women's Voice for Peace (SWVP) op. 'We bezochten de VN-vrouwendag en zagen dat bijna alle landen hun eigen afvaardiging hadden terwijl wij Sudanezen totaal ongeorganiseerd waren en niets konden inbrengen.'
De vijf gingen bij elkaar zitten, vertelden elkaar hun lotgevallen en zagen de overeenkomsten, ook al behoorden ze tot verschillende Sudanese volkeren. 'Sommige verhalen waren nog veel schrijnender dan het mijne.' De vrouwen stelden zich tot doel de mensen in Zuid-Sudan met elkaar te verzoenen.
Want, legt Lotto uit, de Zuid-Soedanezen vochten al lang niet meer alleen tegen de noordelijke islamitische overheersers, maar steeds meer tegen elkaar. In 1991 viel het SPLA uiteen in verschillende etnische facties. De Dinka's onder leiding van John Garang bevochten de Nuer van Riek Machar. Later splitste de beweging zich nog verder op. 'De mannen raakten onderling slaags en de vrouwen sloten zich bij hun mannen aan. We begonnen elkaar te haten.'
Lotto woont inmiddels al zeven jaar in ballingschap in Nairobi. In haar huis slapen altijd minstens elf mensen. 'Voor vluchtelingenbegrippen is het bij ons vrij stilletjes.' Vanuit Nairobi organiseert de SWVP haar activiteiten. De organisatie neemt er contact op met de verschillende strijdende facties en vraagt om toestemming vrouwen uit heel Zuid-Sudan naar Kenya te halen voor workshops in de grensplaats Lokichokio. Hulporganisaties worden ingeschakeld voor vervoer. 'Soms is dat niet mogelijk en moeten de vrouwen veertig, vijftig kilometer lopen.'
De training duurt een week. Daarna keren de deelnemers terug naar hun dorpen, vergezeld van twee leden van de SWVP die drie weken lang controleren of en hoe het geleerde in praktijk wordt gebracht. Het gaat daarbij vooral om vrouwenleiderschap en verzoening. Lotto: 'Het idee is simpel. Misschien was jouw vader gedood door mijn zoon. Maar daar moet jij mij niet op aankijken. Jij en ik zijn onschuldig.'
Tijdens de vrouwenconferentie in Peking van 1995 waren er ook contacten met de 'vijandige' moslimvrouwen uit het noorden. 'Wij zochten toenadering omdat zij net zo goed de lasten van de oorlog dragen. Een stom wijf van hun kant zei dat de oorlog in het zuiden niets meer was dan burgerlijke ongehoorzaamheid. Dus wij vroegen waar de regering hun mannen en zonen heen had gestuurd. Een van hen, een parlementariÂ‰r, stond op en vertelde dat ze al acht jaar niets meer van haar man had gehoord. Ik zei: ''Dat betekent dat hij dood is''. Drie dagen later kwamen we met een gezamenlijke verklaring.'
Ook op ander gebied roert de SWVP zich. De groep probeert misstanden door de legers van Machar en Garang aan de kaak te stellen. 'De mensen zijn niet zo bang meer voor de rebellen. Als een soldaat verkracht, durven ze dat te rapporteren.' Ook zijn ze bezig met amendementen op te stellen voor de wetgeving die de SPLA in bezet gebied wil invoeren. 'De conceptwetten zijn te vrouwonvriendelijk.'
Een ding is nog niet gelukt: de leiders van verschillende facties met elkaar te verzoenen. 'We hebben het geprobeerd. Als het vrouwen waren geweest waren we erin geslaagd.'

Foto
	Teody Lotto FOTO BERT VERHOEFF - DE VOLKSKRANT

