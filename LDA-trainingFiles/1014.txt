	Explosie autobom eist zeker 14 levens in Algerije
	AFP, Reuter
ALGIERS
Bij de ontploffing van een autobom op een markt voor gebruikte auto's in Boufarik, op 25 kilometer ten zuiden van Algiers, zijn donderdag zeker veertien doden gevallen. Dat heeft het persbureau APS meegedeeld. De stad wordt regelmatig tot doelwit gekozen door de fundamentalistische Gewapende Islamitische Groep (GIA).
Boufarik wordt beschermd door een 'patriottische' burgerwacht die door het leger wordt bewapend. De mogelijkheid van een wraakoefening door de GIA wordt niet uitgesloten. Een paar uur eerder had het leger in de kasbah van Algiers een commando van twaalf islamisten gedood die zich daar hadden teruggetrokken. Bewoners moesten vanwege explosiegevaar hun huizen verlaten.
De kasbah van Algiers, die tijdens de Onafhankelijkheidsoorlog (1954-1962) een bolwerk van verzet was, zou tot een bastion van de GIA zijn uitgegroeid. De afgelopen vier maanden zouden twintig inwoners zijn vermoord. De GIA hing plakkaten aan de muren waarin vrouwen werden gewaarschuwd zich niet westers te kleden en mannen niet te roken en geen kranten te lezen.

