Pinkpop.
Pinkpop is een jaarlijks, driedaags popfestival in Landgraaf, dat sinds 1970 normaal gesproken in het weekeinde van Pinksteren plaatsvindt.
Het festival duurt tegenwoordig drie dagen en trekt per dag ongeveer 68.000 mensen. Sinds de eerste editie heeft het festival ruim anderhalf miljoen bezoekers gehad en hebben er meer dan 500 verschillende artiesten en bands opgetreden.
Pinkpop is het langstlopende jaarlijks terugkerende popfestival ter wereld. Wel is het festival in zijn geschiedenis een aantal keer van locatie gewisseld. In principe wordt het evenement in elk jaar waarin Pinksteren vroeg valt, niet met Pinksteren gehouden, maar in een ander weekend, dat in of dichter bij de maand juni ligt. De reden hiervoor is dat Pinksteren dan te ver van andere Europese festivals zou liggen en er dan niet veel bands op tournee zijn naar een ander festival in Europa met als gevolg dat er in het Pinksterweekend te weinig bands zouden kunnen optreden op het evenement. Hiermee had het evenement een slechte ervaring gehad in 2005.
Opzet.
Pinkpop is een driedaags festival. Het speelt zich af op de zaterdag, zondag en Pinkstermaandag. De maandag, Tweede Pinksterdag, is traditioneel de dag waarop de meeste en bekendste bands optreden. In jaren, waarin het festival niet in het Pinksterweekend wordt gehouden, speelt het zich af op vrijdag, zaterdag en zondag en komen de meeste en bekendste bands op zondag. Maandag is dan immers geen vrije dag. De zaterdag en zondag van het festival waren tot de editie van 2005 alleen te bezoeken met een kaart voor alle drie de dagen, waarmee men ook recht had op een plaats op de camping van het festival, of een Pinkstermaandag-dagkaart. Sinds de editie van 2006 is het ook mogelijk om afzonderlijke dagkaarten te kopen voor zaterdag of zondag (indien Pinkpop niet met Pinksteren plaatsvindt voor vrijdag en zaterdag).
Het festival wordt gehouden op Megaland Landgraaf, de voormalige Draf- en Renbaan van de Limburgse plaats Schaesberg. Pinkpop telt vier podia: De Mainstage (voorheen Zuidpodium), het belangrijkste podium met de meeste ruimte voor het publiek. Hier staan de grootste acts op geprogrammeerd. Aan de andere kant van het terrein staat de 3FM Stage (voorheen Noordpodium). Naast de Mainstage staat de Brightlands Stage (voorheen Brand Bier Stage, Converse Stage, 3FM-tent of gewoon kortweg tent). Dit indoor podium, een roze tent, is beduidend kleiner en intiemer.
In 2014 werd een vierde podium toegevoegd, Stage 4, op de plek waar voorheen de Openlucht Bioscoop en de Festivalmarkt waren gevestigd. Dit podium biedt plaats aan artiesten waarvan de organisatie van Pinkpop denkt dat zij over enkele jaren een Mainstage-waardige act zijn.
Oprichting en groei.
Het Pinkpopterrein nadat het publiek is vertrokken (1993)
Hans van Beers, Wim Wennekes, Jan Smeets en Frits van Reysen zijn de oprichters van Pinkpop. In 1969 werd een popfestival georganiseerd door Hans van Beers en Wim Wennekes op de Gulperberg. Het oorspronkelijke plan, een talentenjacht, werd al gauw verlaten. Het evenement werd een heus lokaal popfestival waar voornamelijk Limburgse bands optraden en de bezoekers hun eigen etenswaren meebrachten. De opzet van het evenement in combinatie met de datum waarop het plaatsvond (Tweede Pinksterdag, 26 mei 1969) leidde tot de naam Pinknick.
Een jaar later werd het evenement groter aangepakt. Het begon ermee dat Jan Smeets en Frits van Reysen graag een internationale artiest naar Limburg wilden halen. De keuze viel op Melanie. Dat concert ging niet door wegens ziekte van Melanie, en de eerdergenoemde vier, die de koppen bij elkaar hadden gestoken, besloten als alternatief om een tweede editie van Pinknick te organiseren, nu groter opgezet en op een andere locatie: het Burgemeester Damen Sportpark in Geleen. De naam werd veranderd in 'Pinkpop'. In mei 1970 vond de eerste editie van Pinkpop plaats, in feite dus de tweede editie van Pinknick.
In 1976 was het festival voor het eerst uitverkocht. Ook de vijf daaropvolgende edities was dat het geval.
Bij het 25-jarige jubileum in 1994 werd het festival omgevormd en kreeg het twee buitenpodia en één podium in een tent. Bovendien besloeg het evenement niet langer alleen de Pinkstermaandag, maar ook de voorafgaande zondag. Sinds 1996 duurt het festival drie dagen.
Recente geschiedenis.
Op 11 augustus 2007 werd voor het eerst een Pinkpop Classic in Landgraaf georganiseerd. Op dit eendaagse festival traden artiesten op, die in het verleden op het gewone Pinkpopfestival hebben gespeeld. Het festival richt zich op een ouder rockpubliek. De eerste acts die organisator Mojo bevestigde, waren Steve Harley en de Limburgse Janse Bagge Bend. Deze laatste band is tevens de huisband van Pinkpop Classic.
In 2008 vond Pinkpop voor het eerst in de geschiedenis niet in het Pinksterweekend plaats, maar drie weken later in het weekend van 30, 31 mei en 1 juni, dit vanwege de vroege datum van Pinksteren dat jaar en de slechte ervaring in 2005. In 2010, 2013 en 2015 was dit opnieuw het geval. Ook de editie van 2016 heeft niet met Pinksteren plaats gevonden. Op Pinkstermaandag 2008 vond wel de 2e editie plaats van Pinkpop Classic, dat zich voornamelijk richt op de Pinkpopgangers van vroeger, met artiesten die in de lange geschiedenis van Pinkpop reeds van de partij waren.
Naam en logo.
De naam en het logo (een "roze pop") van Pinkpop, verwijzen naar de combinatie van het Engelse woord "pink" (roze) met het Nederlandse "pop". "Pinkpop" is zelf een samentrekking van de woorden Pinksteren en Popmuziek.
De kleur roze is voor Pinkpop iconisch. Veel bezoekers dragen het officiële roze Pinkpop-petje, roze kledingstukken of geheel roze outfits. De petjes worden in samenwerking met Amnesty International verkocht op het Megalandterrein.
De pop is ontworpen in 1973 door Bert Abell en in 1974 het officiële logo geworden. De pop bestond in eerste instantie uit een pop met de armpjes en beentjes naar voren gestoken en wijd zwart haar. In 1999 is het logo aangepast, waardoor het lichaam van de pop (met armpjes en beentjes) niet meer zichtbaar is.
