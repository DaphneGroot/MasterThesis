	Supervrouw maakte maar twee foutjes
	DE SITUATIE in huize Horlick, in Londens sjieke wijk Kensington, moet donderdag op zijn minst enigszins gespannen zijn geweest, ondanks het naar verluidt stressbestendige karakter van de bewoners. Maar Nicola Horlick (35) was gisteren nog steeds de absolute Talk of the City en alsof dat al niet zenuwslopend genoeg was, bleek haar man Timothy (36) ook nog eens te worden achtervolgd door de juridische bloedhonden van een voormalige werkgever.
Nicola Horlick, tot woensdag alleen een grote naam in Londens financiële district, is plotseling een nationale beroemdheid. Ze werd dinsdag door haar werkgever, de zakenbank Deutsche Morgan Grenfell, geschorst op verdenking van contractbreuk. Horlick zou bezig zijn geweest met een overgang naar het concurrerende ABN Amro, met medeneming van een deel van haar team van fondsmanagers en cliëntèle.
'Supervrouw', luidt haar bijnaam in de City. Horlick, sinds twee jaar hoofd van de afdeling pensioenfondsbeheer van Morgan Grenfell, had in die hoedanigheid 54 miljard gulden onder haar hoede en bracht haar werkgever aan de top van de rendementslijsten. Maar de bewondering gold vooral het feit dat ze daarnaast het voor een carrièrevrouw ongewoon hoge aantal van vijf kinderen had, allen onder de tien.
Horlick gold als de op één na machtigste vrouw in de City, na topvrouw Carol Galley van een andere zakenbank, Mercury. Het opmerkelijke was dat ze die positie in de genadeloze slangenkuil van de City had veroverd onder handhaving van strikte werktijden, van negen tot zes, en met inachtneming van de zwangerschapsverloven die haar wettelijk toekwamen. Het beeld van een topmanager die aan het bureau haar kind de borst gaf, was in de harde wereld van de haute finance ook nooit eerder vertoond.
De 45 uur per week leverden haar een mooi jaarsalaris op, van anderhalf miljoen gulden, exclusief bonussen. Die bedroegen over 1995 naar schatting drie miljoen gulden. Echtgenoot Timothy, bankier bij Salomon Brothers, verdient wat minder, een miljoen per jaar exclusief.
Het gezinsgeluk werd een paar jaar geleden ernstig verstoord, toen oudste dochter Georgina leukemie bleek te hebben. Maar Horlick stelde haar ongebreidelde energie in voor haar genezing, wat succes lijkt te hebben gehad, en deed daarnaast nog meer. Voor het Britse Leukemie Onderzoeksfonds zamelde ze met allerlei wervingsacties in de City een bedrag van een half miljoen gulden in.
Horlick leek bij Morgan Grenfell op weg naar de absolute top en in de City wachtte iedereen op het moment dat ze haar baas Robert Smith zou opvolgen als hoofd vermogensbeheer van de bank. Maar Horlick wenste kennelijk nog één keer een 'klappertje' te maken, zoals dat in voetbaltermen heet.
Volgens collega's had Horlick regelmatig laten doorschemeren dat ze vond dat ze te weinig verdiende. Het ambitieuze ABN Amro, dat onlangs twee kleine fondsmanagementfirma's overnam en dat er geen geheim van maakte naast beleggingen ook in het pensioenfondsbeheer een grote jongen te willen worden, leek bereid Horlick te betalen wat zij wenste.
Twee fouten maakte de supervrouw. Zij begon al collega's te polsen met haar mee te gaan voor de overstap officieel was. En bovendien benaderde ze minstens drie grote klanten met de vraag of ze eventueel bereid zouden zijn haar naar de Nederlandse bank te volgen.
Morgan Grenfell onderzoekt momenteel of Horlick met haar gedrag contractbreuk heeft gepleegd. Is dat het geval, dan volgt ongetwijfeld een pittige schadeclaim. En die komt dan bovenop de claim van drie ton die echtgenoot Tim ondertussen aan zijn broek heeft van zijn voormalige werkgever Kleinwort Benson, de investeringsbank die hij in juni verruilde voor Salomon Brothers. Hij zou gevoelige informatie hebben meegenomen naar zijn nieuwe werkgever alsmede, net als zijn vrouw, collega's en klanten hebben trachten te ronselen.
Voor Nicola Horlick komt het allemaal heel erg ongelukkig uit. Want januari is bij Morgan Grenfell de maand waarin de bonussen over het voorgaande jaar worden uitgekeerd. Naar schatting lag er andermaal drie miljoen op haar te wachten, naar welke som ze nu vermoedelijk kan fluiten. ABN Amro kan dus vermoedelijk hogere salariseisen tegemoet zien.
Bert Wagendorp

Foto
	Nicola Horlick. FOTO THE GUARDIAN

