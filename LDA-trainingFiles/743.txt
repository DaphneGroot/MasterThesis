	Verzorgingsstaat zal uitzondering blijken
	De vaste baan, de betrekking in loondienst, zal een uitzondering blijken te zijn in de ontwikkeling van het kapitalistische stelsel. Dat schrijft de Franse socioloog Jean Copans in Le Monde Diplomatique. In zijn januarinummer wijdt het maandblad zes pagina's aan de teloorgang van de westerse 'arbeidersaristocratie', die haar moeizaam veroverde 'privileges' langzaam maar zeker moet opgeven.
'A la recherche d'une servitude volontaire', zo typeert Le Monde Diplomatique de afbraak van de verzorgingsstaat ten bate van de marktwerking. In een wereld die wordt geregeerd door de financiële markten, is flexibiliteit het sleutelwoord. In het Westen wordt arbeidsrecht vandaag de dag op het bedrijfsbelang afgestemd, niet langer op het werknemersbelang.
De laatste twee eeuwen wereldkapitalisme kunnen niet als representatief worden beschouwd, stelt de socioloog Copans. Het is belangrijk niet uit het oog te verliezen hoe de arbeidersklasse tot welvaart kon geraken: dank zij zijn (niet-kapitalistische) tradities. Voor het kapitalisme vormden familiebanden, cliëntisme, paternalisme, migratie en religie de vruchtbare voedingsbodem.
Het kapitalisme volgt slechts zijn natuur wanneer het nieuwe loonslaven zoekt, impliceert Copans. Het is geen wonder dat deze verworpenen der aarde in Latijns Amerika, Azië en Oost-Europa worden gevonden, waar de verzorgingsstaat vooralsnog een onbekend verschijnsel is. Copans tekent daarbij aan dat een staat die moeite doet zijn werknemers te beschermen, maar daarvoor de middelen en de sociale basis mist, een hersenschim najaagt. Het is onzinnig op zulke regeringen te vertrouwen; slechts de civil society zal de sociale ontwrichting die het kapitalisme aanricht, kunnen opvangen.
Le Monde Diplomatique neemt met zijn artikelenreeks ('In de laboratoria van de exploitatie') niet voor het eerst afstand van het ideaal der flexibilisering. De sociale achteruitgang die het neoliberalisme heeft teweeggebracht, is al eerder aan de kaak gesteld.
De Franse antropoloog Alain Morice is evenmin de eerste die observeert dat de illegale immigratie naar het Westen door het bedrijfsleven wordt uitgebuit. De grootscheepse tewerkstelling van illegalen - in Frankrijk in strategische sectoren als de bouw - is daarom zo gevaarlijk omdat de 'werkgevers niet langer de wet als referentiepunt aanhouden', aldus Morice.
Naar zijn mening staat de totale marginalisatie van deze migranten (in Frankrijk) model voor een bredere ontwikkeling: steeds grotere delen van de gewone beroepsbevolking raken hun vaste, gegarandeerde baan kwijt. 'Naarmate deze ontwikkeling vaste vorm aanneemt, zal de illegale terwerkstelling de nieuwe regel worden', schrijft Morice. De antropoloog wijst er in dit verband op dat in Groot-Brittannië en Italië kinderarbeid toeneemt.
Le Monde Diplomatique levert tussen de regels door kritiek op de Organisatie voor Economische Samenwerking en Ontwikkeling (OESO) en het IMF, vanwege hun vertrouwen in het Amerikaanse model. In 'De eeuwige terugkeer van het Amerikaanse wonder' stelt Serge Halimi dat de economische politiek van de Amerikaanse regering de wereld niet het goede, maar het verkeerde voorbeeld geeft.
Halimi windt zich enorm op over het gegoochel met statistieken die zouden moeten aantonen dat de Amerikaanse economie een gezegende banenmachine is. Hij citeert Frank Levy, hoogleraar economie aan het MIT: 'Door je gegevens zorgvuldig te kiezen en deze aan bepaalde feiten te koppelen, kan je bewijzen wat je maar wil inzake de positie van de Amerikaanse werknemer.'
Wat betekent een stijging van het gemiddelde inkomen in een land waar de inkomensverschillen de laatste jaren gigantisch zijn opgelopen? (Een directeur verdient gemiddeld 187 keer zoveel als een arbeider.) Bovendien, voegt Halimi toe, het gemiddelde inkomen is iets heel anders dan het modale inkomen.
Guido Goudsmit

