Vereniging Reizigers Openbaar Vervoer.
Vereniging ROVER, acroniem van "Vereniging Reizigers Openbaar Ver'"voer", is een Nederlandse vereniging die de belangen van reizigers die gebruikmaken van het openbaar vervoer en van collectief vraagafhankelijk vervoer behartigt. Verdere doelstellingen van ROVER zijn het bevorderen van de kwaliteit van het openbaar vervoer en het bevorderen van de groei van het aandeel van het openbaar vervoer in het totaal van de verplaatsingen.
ROVER is in 1971 opgericht door pater Frans van der Poel. ROVER is een vereniging met afdelingen in veel plaatsen in Nederland. Deze afdelingen zijn op lokaal en regionaal niveau actief. Sommige afdelingen bestonden als zelfstandige organisaties voor de oprichting van Rover. De afdelingen participeren in de regionale ROCOV's. Verder kent ROVER gespecialiseerde werkgroepen, die het bestuur ondersteunen op specifieke onderwerpen.
ROVER geeft 6 keer per jaar het verenigingsblad "De Reiziger" uit. Dit blad bevat verenigingsnieuws, commentaren, tips en artikelen over de nieuwste ontwikkelingen in het openbaar vervoer.
De vereniging heeft ruim 6500 leden.
Sinds 1998 maakt ROVER deel uit van het consumentenplatform Locov. ROVER is lid van de Europese Reizigersfederatie (European Passengers' Federation (EPF)).
Het OV loket.
Staatssecretaris Tineke Huizinga opende op dinsdag 9 september 2008 op symbolische wijze het OV loket. Sinds dat moment is de website van dit loket bereikbaar onder www.ovloket.nl. Het OV loket, ombudsman voor beter openbaar vervoer, informeert en adviseert reizigers als hun klachten door openbaar vervoerbedrijven niet naar tevredenheid zijn afgehandeld. Daarnaast brengt het OV loket rapportages uit op basis van de binnengekomen klachten met trends, ontwikkelingen en resultaten met als doel beter openbaar vervoer.
Het OV loket is een initiatief van ROVER, ondersteund door de collega-consumentenorganisaties en (op verzoek van de Tweede Kamer) financieel mogelijk gemaakt door de Ministerie van Verkeer en Waterstaat.
