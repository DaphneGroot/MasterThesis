Jenny Arean.
Jenny Arean, pseudoniem van Joanna Jenneke Josepha Klarenbeek (Lisse, 4 oktober 1942) is een Nederlands zangeres, cabaretière en actrice.
Jeugd.
Ze werd geboren als enig kind van een kelner en de zangeres Conny Renoir. Ook de moeder van haar moeder (Henny Verra) was zangeres. Op haar veertiende zag ze een show van Wim Sonneveld en sindsdien wilde ze het cabaret in. Ze brak de huishoudschool af en ging werken als hulp in de huishouding. Begin 1960 kwam ze bij het ABC-cabaret van Wim Kan en Corry Vonk. Op advies van Vonk veranderde ze haar naam in "Jenny Arean".
Carrière.
In de jaren zestig speelde ze de hoofdrol in populaire televisiemusicals (NCRV) "Er valt een ster" (1963) en "Vadertje Langbeen" (1964). In de jaren zeventig werkte ze aan verschillende musicals mee, onder meer "En nu naar bed" (1971) van Annie M.G. Schmidt, en speelde ze de hoofdrol in "Het meisje met de blauwe hoed" (1972), een televisiebewerking van het gelijknamige boek van Johan Fabricius. Daarnaast deed ze in 1975 een cabaretprogramma "Scherts, satire, songs en ander snoepgoed" met Robert Long, Dimitri Frenkel Frank en Jérôme Reehuis.
In 1977 had ze een hit met het samen met Frans Halsema gezongen "Vluchten kan niet meer", een duet uit de musical "En nu naar bed". Vanaf het midden van de jaren tachtig maakte ze solo-programma's. Daarnaast speelde ze in diverse musicals. In 2002 maakte ze samen met Willeke Alberti een theatershow onder hun beider echte namen "Klarenbeek en Verbrugge".
Op 5 mei 2014 zingt Arean op het Bevrijdingsconcert op de Amstel in Amsterdam.
Privé.
Arean was van 1964 tot 1973 gehuwd met de acteur Huib Rooymans. Het echtpaar kreeg een dochter, Myra. Begin jaren tachtig had Arean een relatie met Ischa Meijer die haar aanmoedigde een soloprogramma uit te brengen. Ze speelden samen in vier theaterprogramma's. Ze is sinds de oprichting lid van de Nederlandse Vereniging voor een Vrijwillig Levenseinde, en heeft een eigen stichting met de naam "Godzalmijbewaren".
