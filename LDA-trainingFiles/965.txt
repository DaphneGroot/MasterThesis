	Lang leve de eindeloze crisis
	DIE Tweede Republiek, komt die er nog eens een keer? Wordt het onderhand niet eens tijd dat er aan de eindeloze overgang een eind komt? Een land kan toch niet eeuwig in crisis zijn? Foute vragen. In Italië kan alles.
Vijf jaar geleden leidde Andreotti het laatste kabinet van vóór de corruptiezondvloed.
Deze week heeft de christen-democratische ex-coryfee, ongehinderd door zijn mafiaproces, voorspeld dat de katholieke diaspora weer in één partij zal samenvloeien. Gezien de restauratie die er aan de gang is, is dat niet eens meer onmogelijk.
In 1992 en 1993 leek het te gaan gebeuren: de grondige vernieuwing van een vastgelopen politiek systeem dat zichzelf om zeep had geholpen. Iedereen keek met verbazing en bewondering naar Italië.
Verbazing vanwege de ver gevorde fase van verrotting. Bewondering vanwege de moed waarmee de uitzinnig populaire rechters voor geen reputatie terugdeinsden.
De verkiezingen van 1994 zouden de grote ommekeer brengen. Maar de winnaar werd een tv-zakenman en voetbalbaas die in de verziekte Eerste Republiek groot was geworden. Berlusconi beloofde wonderen. De realiteit bleek een stuk prozaïscher: de premier wijdde zich aan de verdediging van zijn belangen als zakenman en als verdachte.
De permanente heibel tussen de coalitiegenoten bracht de regering-Berlusconi al na zeven maanden ten val. Wie daarna in de politieke kakofonie geen Leitmotiv meer heeft kunnen ontdekken, hoeft zich niet te schamen.
Zeker, de strijd tegen de corruptie gaat door. Maar het elan is eruit, en de rechters zijn van helden verdachten geworden. En de politieke vernieuwing moet nog komen.
Heel 1995 was één groot uitstel. Premier Dini, leider van een door niemand gekozen zakenkabinet dat steunde op de linkse verliezers van de verkiezingen van 1994, had maar één doel: zo lang mogelijk duren.
De aanpak van de grote problemen werd uitgesteld, te beginnen met het grootste probleem: hoe maken we van Italië een regeerbaar land?
Het einde van de impasse leek in zicht in 1996. Formateur Maccanico nam zich voor een rechts-links-kabinet te vormen dat de hervormingen moest gaan aanpakken, hoewel niemand voor zo'n paarsachtig gezelschap had gestemd. De poging liep stuk op het verzet van de bijgeschaafde neofascist Fini. Die wilde alleen maar verkiezingen.
Rechts verloor. Maar ook links won niet. Want de centrum-linkse Olijf van Romano Prodi heeft geen kamermeerderheid. Ze kan tot haar eigen afgrijzen niet buiten de arbeideristen van Communistische Herstichting. Onder het motto: niet de lasten, wel de lusten, weigeren die in de regering te gaan zitten, maar ze schrijven haar wel de wet voor. Hoe lang kan dat nog duren?
Niet lang meer, vindt Massimo D'Alema van de grootste regeringspartij, de ex-communistische PDS. Om van zijn vroegere kameraden af te komen heeft hij nieuwe vrienden nodig.
En waar vindt hij die? Uitgerekend in het kamp van zijn voormalige doodsvijand Berlusconi.
Net als de Olijf heeft ook het verdeelde rechtse kamp geen meerderheid. Om zijn problemen met justitie te regelen en zijn tv-belangen veilig te stellen, heeft Berlusconi nieuwe vrienden nodig. En waar vindt hij die? Uitgerekend in het kamp van zijn voormalige doodsvijand D'Alema.
Het is aandoenlijk en beschamend om te zien hoe figuren die elkaar graag voor rotte vis uitscholden, tegenwoordig over elkaar de loftrompet steken. Hoe D'Alema Berlusconi ten voorbeeld stelt aan Fini. Hoe Berlusconi zaken doet met de leider van de grootste partij van een regering waaraan hij fascistische methodes heeft toegedicht.
Officieel gaat het de beide leiders om een verheven doel: gezamenlijk de staatkundige hervormingen voorbereiden die het land eindelijk politieke stabiliteit moeten brengen.
Maar er wordt oeverloos getwist of dat moet gebeuren door een parlementaire tweekamercommissie of door een apart te kiezen grondwetgevende vergadering. Het zal wel een tweekamercommissie worden. En die zal zich waarschijnlijk verliezen in byzantijnse exercities. Want over de hervormingen is niemand het eens met niemand.
Berlusconi wil graag in de regering met D'Alema. Hij hoopt dat zijn kans komt als Prodi straks vanwege Maastricht opnieuw moet bezuinigen. Dat kan nog slechts op pensioenen en gezondheidszorg, maar daarvan willen de communisten niet horen.
Een brede regering D'Alema-Berlusconi zou het land dan op de valreep alsnog Europa moeten inloodsen.
Maar omdat D'Alema Prodi niet zo maar kan laten vallen, stelt hij zich tevreden met links-rechtse akkoorden over afzonderlijke kwesties. En zo is de oude tijd van het handjeklap tussen de partijleiders weer terug: afspraken over de commerciële en de publieke omroep, over de herinvoering van de financiering van de partijen, over de verkapte amnestie voor corruptiemisdrijven.
En toch kan alles weer anders worden. Er is, als het Constitutionele Hof ze goedkeurt, een lawine van dertig referenda op komst.
Een paar daarvan gaan over een nieuwe verandering van het kiesstelsel. Daardoor zouden de kleine partijen verdwijnen en zou er een duidelijke politieke tweedeling komen. De regering zou regeren en de oppositie oppositie voeren. Een on-Italiaans scenario. Er zal dan ook wel niets van komen. Leve de eindeloze crisis.
Jan van der Putten

