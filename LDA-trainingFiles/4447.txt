	Aantrekkelijk vervolg op afscheidstournee schilder Van Merwijk
	Het podiumbeest is terug door Jeroen van Merwijk. De Kleine Komedie Amsterdam. 21 januari. Herhaling: t/m 25 januari. Tournee.
In zijn nieuwe programma Het podiumbeest is terug loopt Jeroen van Merwijk een beetje heen en weer. Hij doet zelfs pogingen tot 'vrij bewegen'. Maar een podiumbeest? Nou nee. En terug is hij ook al niet, want hij is nooit weggeweest. Van Merwijk liegt dat hij scheel ziet, maar doet dat zo vanzelfsprekend dat je hem bijna zou geloven. Hij wilde gaan schilderen en had daarom zijn vorige programma de ondertitel 'Afscheidstournee' meegegeven. Maar met schilderen valt niet veel te verdienen en met cabaret wel.
Steeds meer liefhebbers vallen voor deze recalcitrante man. Deze week nog liet hij een advertentie plaatsen met de boodschap dat er nog geen enkele kaart verkocht was voor het weekje in De Kleine Komedie. Het was toen al bijna uitverkocht.
In zijn dwarsigheid doet hij soms ook dingen die minder gelukkig uitpakken, maar dat zal hem een zorg zijn. Om het gebruikelijke ritme van liedje-verhaaltje-liedje te doorbreken, vult hij het deel voor de pauze met praten; na de pauze wordt er gezongen. Die opeenstapeling van liedjes is dik in orde. Er lopen in Nederland niet veel zangers rond die het ironisch-romantische genre beter beheersen dan hij.
Als conferencier mist hij (nog) de souplesse om drie kwartier aan een stuk te boeien. Het gaat uitstekend wanneer hij, zoals Toon Hermans, eindeloos doorzaagt over iets onbeduidends als een opschrift op een vrachtwagen: op weg naar een tevreden klant. Maar waar Hermans het publiek moeiteloos op schoot neemt, wil het bij Van Merwijk met de zaalcontacten niet zo vlotten. Dat heeft veel te maken met zijn norse blik. EÂ‚n keer probeert Van Merwijk te stralen en te lachen als veel van zijn collega's. En inderdaad, die blik staat hem niet. Hij benadrukt ook regelmatig dat de mening van de gewone man hem niks kan schelen. Wat hem betreft zouden ze 'de ene helft van Nederland met de andere helft moeten doodslaan'.
De meeste liedjes volgen een identiek patroon. Hij begint aan iets liefs, over vrouwen, de lente of het pasgeboren leven, en draait het vervolgens radicaal en met een vette grijns de nek om. Daarnaast lukt het Van Merwijk steeds beter ook een mooie, serieuze toon aan te slaan. Afscheid, ouder worden, wachten, het zijn allemaal onderwerpen waar hij zinnig en ontroerend over kan schrijven. Er is dan ook geen reden tot klagen over zijn zogenaamde comeback.
Patrick van den Hanenberg

