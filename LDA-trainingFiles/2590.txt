	'Het IMF moet man en paard noemen'  'Goed beleid is er niet voor het IMF, maar voor het land zelf'
	'We zijn nog lang niet thuis. We zitten nog in de opgaande fase van een cyclus van zelfgenoegzaamheid.' Jacques Polak (83), de grand old man van het Internationaal Monetair Fonds, heeft na zestig jaar actief economenleven niets aan scherpte ingeboet.
De vraag leek onschuldig: de centrale boodschap van het IMF, dat inflatiebestrijding en tekortreductie eerste prioriteiten van elke regering zouden moeten zijn, lijkt wereldwijd aangeslagen te zijn. De ideologische lading waaronder discussies over deze boodschap jarenlang bedekt waren, is afgeschud.
In de belangrijkste industrielanden bestaat inmiddels consensus over de noodzaak om het overheidstekort tot nul te reduceren: in Europa vanwege de totstandkoming van de Economische en Monetaire Unie, in de VS vanwege een politiek akkoord tussen Republikeinen en Democraten. De vraag was dus: heeft het IMF nog wel een missie?
Waarop als antwoord bovenstaande terechtwijzing kwam. Polak signaleert dat de afspraken over begrotingsdiscipline in Europa door veel landen halfhartig wordt uitgevoerd. Het ontbreekt nog aan innerlijke overtuiging, denkt hij. 'En kijk eens naar al die ontwikkelingslanden, die hun uitgaven nog steeds inflatoir te financieren en de overheid inschakelen bij alle mogelijke problemen.'
Wie denkt dat we nu in een uniek tijdperk leven van politieke consensus over economisch beleid, kent zijn geschiedenisboekjes niet. 'In 1920 hadden we de conferentie van Brussel en toen was iedereen, net als nu, het erover eens dat we zo weinig mogelijk handelsbelemmeringen moesten hebben, dat de begrotingstekorten omlaag moesten en dat de rol van de overheid beperkt diende te blijven', zegt Polak. 'Alles wat we toen wilden, is in de jaren tussen 1925 en 1928 tot stand gebracht en in de jaren dertig weer afgebroken.'
Polak was actief betrokken bij het herstellen van de schade die veroorzaakt werd door de depressie in de jaren dertig en de daarop volgende Tweede Oorlog. Hij stond in 1944 naast de Engelse econoom John Maynard Keynes aan de wieg van het IMF en de Wereldbank. Polak was toegevoegd aan de Nederlandse onderhandelingsdelegatie.
Na de oprichting van het IMF ging Polak al snel werken bij de onderzoeksafdeling, die hij vanaf 1958 leidde. Hij geldt onder meer als de uitvinder van het 'papiergoud', ofwel de kunstmatige valuta SDR. In 1981 werd hij, als dank voor bewezen diensten, benoemd tot opvolger van Onno Ruding als Nederlands bewindvoerder (directielid) van het fonds. Polak is niet meer actief binnen het IMF, maar woont nog wel jaarvergaderingen en conferenties bij.
Polak is nu ook in Nederland voor een lustrumconferentie van het Tinbergen Instituut over de bruikbaarheid van econometrische modellen in de beleidspraktijk. Daar is hij zelf ook beroemd mee geworden. In 1939 werkte hij bij de Volkenbond samen met Jan Tinbergen, een van de uitvinders van de econometrie die in 1969 een Nobelprijs zou ontvangen. Met Tinbergen sleutelde hij modellen van diverse economien in elkaar.
Polak geldt ook als de uitvinder van de beroemde IMF-receptuur die wordt opgelegd aan de veelal arme landen die bij het Fonds aankloppen om steun. Dat recept, dat meestal bestaat uit een mix van bezuinigingen op de overheidsuitgaven, strak rentebeleid, en stimulering van de inkomsten uit export, heeft Polak voorzien van de nodige econometrische argumentatie.
Het IMF is nog lang niet klaar met zijn werk, ondanks de Washington consensus over het beleid. 'Het Fonds heeft tot taak om gebruik te maken van de gunstige conjunctuur in het denken. We moeten de landen er nog meer van doordringen dat gunstig beleid niet gevoerd moet worden om het IMF te behagen, maar omdat dat goed is voor het land zelf.'
Het Fonds heeft, naast de voorwaarden die het verbindt aan leningen die het verstrekt aan landen in geldnood, nog een ander belangrijk drukmiddel: de publiciteit. Daarvan is tot nog toe slechts spaarzaam gebruik gemaakt: managing director Michel Camdessus verwoordt zijn boodschap meestal in algemene termen, zonder man en paard, in casu land en hoofdstad, te noemen. Dat kan en moet veranderen, vindt Polak: 'De landenrapporten van het IMF moeten openbaar worden.' Het IMF-bestuur lijkt dezelfde opvatting toegedaan: 'Het zal er binnenkort wel van komen.'
Het IMF staat voor nog een belangrijke verandering. De wereld wordt in toenemende mate beheerst door vrij bewegende kapitaalstromen, waar afzonderlijke landen nauwelijks invloed op kunnen uitoefenen. Voor zover er nog wel beleid valt te cordineren, doen de VS, Japan en Duitsland dat in onderonsjes. Welke taken blijven er nog over voor het IMF?
Polak: 'Het IMF is in tegenstelling tot de G-7 geen politiek orgaan. Dat is een belangrijk verschil. Bovendien houdt de G-7, die na de vorming van de EMU wel zal eindigen in een G-3, zich bezig met de problemen van de dag. De ministers die daarbij zitten, onderschrijven graag uitspraken over begrotingsbeleid als het hen niets kost. Het IMF moet zich met langere-termijnzaken bezighouden, die werkelijk inhoud hebben.'

Foto
	IMF-veteraan Jacques Polak: 'De G7 wordt de G3.' FOTO TESSA POSTHUMA DE BOER

