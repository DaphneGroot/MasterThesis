	Belgische jongen bekent saboteren vliegverkeer
	Van onze correspondent
BRUSSEL
Een Belgische jongen heeft bekend dat hij sinds november 1996 het radioverkeer met de luchthaven Zaventem minstens vijftig keer heeft gestoord. Hij veroorzaakte met zijn 'professionele optreden' paniek bij de Regie der Luchtwegen, de rijksluchtvaartdienst. Er werd zelfs vermoed dat hij erop uit was om vliegtuigen te laten neerstorten.
Wekenlang werd tevergeefs naar de radiopiraat gezocht. Na berichten in de pers heeft de 16-jarige jongen zich gisteren bij de politie gemeld. De Regie der Luchtwegen liet weten dat de 'piraat' een volledige bekentenis heeft afgelegd. De Regie is opgelucht. Want om ernstige gevolgen van de acties van de radiopiraat te vermijden, moesten de toch al onder stress werkende luchtverkeersleiders extra op hun hoede zijn. Dat gold ook voor de piloten.
Volgens Belgische radio-amateurs is het erg eenvoudig om radiocontact op te nemen. De radiofrequenties zijn in de vakliteratuur te vinden. De justitie in Leuven onderzoekt de zaak. De radiopiraat k√°n een gevangenisstraf krijgen van vijftien jaar.

