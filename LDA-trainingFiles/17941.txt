 WEGENER NEEMT ZEEUWSE COURANT OVER. 
 APELDOORN, 23 dec (Reuter) - Uitgeversconcern Wegener Arcade NV heeft meegedeeld dat zij de nog niet in haar bezit zijnde aandelen van de Provinciale Zeeuwse Courant heeft overgenomen. 
 Wegener had via dochter Sijthoff Pers al een derde van de aandelen in deze regionale krant, een van de weinige nog zelfstandige dagbladen, in haar bezit. 
 "De besprekingen zijn thans in een zodanig stadium gekomen dat de verwachting gewettigd is dat tussen partijen overeenstemming bereikt gaat worden," aldus Wegener. 
 Uitgangspunt is volgens de Apeldoornse uitgever dat de koopsom geheel in contanten zal worden voldaan. 
 PZC Holding BV is uitgeefster van de Provinciale Zeeuwse Courant die momenteel al zijn 239e jaargang beleeft en in een oplage van ruim 61.000 exemplaren in de provincie Zeeland verspreid wordt. Daarnaast worden de huis-aan-huisbladen De Vlissinger, De Bevelander, De Faam en het Zeeuws-Vlaams Advertentieblad uitgegeven. 
 Ook geeft PZC de bladen Hervormd Zeeuws Vlaanderen en Zeeland Recreatiekrant uit en horen vaktijdschriften, vak-en studieboeken voor technisch en maritiem onderwijs, verkeersmiddelen en overige boeken tot de uitgeefportfolio. 
 Tenslotte worden grafische activiteiten ontplooid voor eigen uitgaven en ten behoeve van derden. 
 Het totale personeelsbestand van PZC bedraagt thans circa 400 medewerkers. In 1995 werd bij een totale omzet van 66,9 miljoen gulden een netto winst van 1,4 miljoen behaald. Voor 1996 wordt een netto resultaat van ruim twee miljoen verwacht. 
 Afgelopen oktober heeft PZC aangekondigd haar grafische bedrijven te zullen herstructureren om de winstgevendheid verder te verhogen. 
 "De aldus ingezette lijn van deze herstructurering wordt bestendigd. Het personeelsbestand zal dientengevolge naar verwachting met circa 45 verminderen," aldus Wegener. 
 De beoogde overneming als zodanig zal echter in beginsel niet leiden tot gedwongen ontslagen, zo verwacht het concern. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
