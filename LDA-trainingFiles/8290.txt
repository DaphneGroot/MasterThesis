Johannes Hendrikus Donner.
Donner tijdens het NK schaken in Leeuwarden, 17 April 1978
Johannes Hendrikus (Hein) Donner (Den Haag, 6 juli 1927 – Amsterdam, 27 november 1988) was een Nederlandse schaakgrootmeester en schrijver. J.H. Donner was zijn schrijversnaam. Hij was drievoudig Nederlands kampioen schaken. In 1987 ontving hij de Henriette Roland Holst-prijs.
Leven.
Hij werd geboren als zoon van Jan Donner, destijds minister van Justitie en later president van de Hoge Raad. J.H. Donner was een broer van André Donner en daarmee een oom van de politicus mr. Piet Hein Donner. Hein Donner maakte pas op zijn 14e jaar kennis met het schaakspel.
Hij heeft in zijn schaakcarrière enkele grote toernooi-overwinningen behaald, zoals het Hoogovenstoernooi in 1950; hij eindigde toen, met een vol punt voorsprong, vóór Nicolas Rossolimo en oud-wereldkampioen Max Euwe. In 1963 won hij het Hoogovenstoernooi nogmaals. In 1958 werd hij gedeeld eerste met Euwe en in 1963 won hij het toernooi eveneens. Ook won hij het internationale schaaktoernooi in Venetië in 1967, waar hij de toenmalige wereldkampioen Tigran Petrosjan achter zich liet. Daarnaast werd hij drie keer Nederlands kampioen: in 1954 doorbrak hij Euwes jarenlange hegemonie en ook in 1957 en 1958 was hij overwinnaar. In 1958 werd hem de grootmeestertitel toegekend.
Donner was gehuwd met Irene van de Weetering en in de tweede echt met Marian Coeterier.
Voornaam.
Donner noemde zich in publicaties J.H. Donner, naar zijn voornamen Johannes Hendrikus. In de volksmond werd hier Jan Hein van gemaakt, dit tot groot ongenoegen van Donner zelf: "Mijn naam is J.H. Donner, voor mijn vrienden 'Hein'. 'Jan-Hein' was een misplaatste grap van kwaadwillende sportjournalisten, maar zo heet ik niet, heb ik nooit geheten en wil ik ook niet heten."
Schrijverschap.
Naast schaker was Donner ook schrijver van artikelen in onder andere De Tijd, Elsevier, Het Parool en De Volkskrant. Vanaf 1971 was hij medewerker bij Schaakbulletin, een maandblad dat verscheen van 1968 tot 1984. Een bloemlezing van deze stukken, voor zover ze over schaken gaan, is samengesteld door Tim Krabbé en Max Pam en is verschenen als "De Koning, Schaakstukken". Daarnaast schreef hij verhalen, zoals "De Nederlander". Hij was een groot bewonderaar van de schrijvers J.L. Borges en Harry Mulisch. Met de laatste was hij ook bevriend en Donner diende als voorbeeld voor de hoofdpersoon Onno Quist in de roman "De ontdekking van de hemel" van Mulisch. De laatste jaren van zijn leven genoot hij vooral bekendheid door de stukjes die hij schreef voor NRC Handelsblad.
Hij was goed bevriend met de schrijfster Renate Rubinstein. Jarenlang correspondeerden ze met elkaar.
Politiek engagement.
Donner was politiek geëngageerd; in 1966 weigerde hij Nederland te vertegenwoordigen vanwege de manier waarop de provobeweging aangepakt werd (zijn eerste vrouw, Van de Weetering, was een provo). Hij was een fel tegenstander van het zionisme en bestuurslid van het genootschap Nederland-Cuba. Bij Elseviers Weekblad moest hij vertrekken wegens zijn standpunt met betrekking tot de oorlog in Vietnam: de trofee die hij had gewonnen in Venetië in 1967, een gouden sieraad,
wilde hij schenken aan het Medisch Comité Vietnam, opdat die er medicijnen van kon kopen – of desnoods machinegeweren, zo liet hij weten tijdens een televisie-uitzending. In de zaak Weinreb koos hij de kant van de belaagde schriftgeleerde.
Daarnaast was hij anti-Amerikaans en een aanhanger van het stalinisme.
Gezondheid.
In augustus 1983 kreeg hij een hersenbloeding die het hem zeer moeilijk maakte om te spreken en te typen, wat hem dwong tot een zeer eigen, uiterst beknopte stijl. De stukjes zijn verzameld in vier bundeltjes, "Na mijn dood geschreven", "Geen patiënten", "Slecht nieuws voor iedereen" en "Als schrijver moet je veel lijden". Voor het eerste werk ontving hij in 1987 de Henriette Roland Holst-prijs. Hein Donner overleed op 61-jarige leeftijd in verpleeghuis 'Vreugdehof' aan een maagbloeding.
