Monique van de Ven.
Monica Maria Theresia (Monique) van de Ven (Zeeland (Noord-Brabant), 28 juli 1952) is een Nederlandse actrice.
Biografie.
Van de Ven werd geboren in het Noord-Brabantse Zeeland en groeide op in Rijswijk. Haar vader overleed toen ze vijf jaar oud was. Na succesvolle pogingen om haar moeder op te vrolijken, besloot Van de Ven om actrice te worden. Ze volgde één jaar de Toneelschool in Maastricht en werd daar in 1972 vanaf geplukt voor haar filmdebuut in "Turks fruit".
Van de Ven was zeventien jaar getrouwd met cameraman Jan de Bont, met wie ze vanaf het midden van de jaren zeventig tot 1987 in Los Angeles woonde. Ze is daarna getrouwd met acteur/scenarioschrijver Edwin de Vries, die ze ontmoette bij de opnames voor "Een Maand Later" (1987). Samen hebben zij twee kinderen gekregen. De oudste, Nino Paolo (1992), stierf op bijna tweejarige leeftijd aan de gevolgen van een hersenvliesontsteking. Van de Ven toonde haar pasgeboren zoontje Nino nog vol trots in het programma "In de hoofdrol" van Mies Bouwman. Haar tweede zoon werd in 1993 geboren.
Van de Ven ontving twee keer een Gouden Kalf. In 1985 voor haar hele oeuvre en tien jaar later voor haar optreden in de film "Romeo" (1990). In een interview uit 2010 vertelde ze dat het script en de opnamen fysiek en mentaal zo veel van haar eisten, dat ze nadien, net zoals haar personage in de film, te kampen kreeg met postpartumdepressie. In 1999 werd ze uitgeroepen tot Nederlands "actrice van de eeuw".
Met de verfilming van het boek "Zomerhitte" van Jan Wolkers maakt zij in het voorjaar van 2008 haar grote regiedebuut. Niettemin had ze in 1996 al een korte film geregisseerd, "Mama's proefkonijn".
Op 30 januari 2012 begon televisiezender MAX met de 10-delige serie "Dokter Deen", spelend op Vlieland waar het echtpaar De Vries-Van de Ven een huis bezit. Monique en haar man Edwin bedachten samen het idee om een serie naar aanleiding van de bestaande geschreven verhalen van deze dokter Deen, oud-huisarts op Vlieland, te maken. In april 2016 was ze gast bij De Kwis.
Behalve actrice en regisseuse is Van de Ven sinds 1996 ambassadeur voor UNICEF Nederland.
Familie.
Haar grootvader Jos van de Ven was burgemeester van Zeeland.
