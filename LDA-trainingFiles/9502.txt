Samson en Gert (televisieserie).
"Samson en Gert" is een Vlaamse kindertelevisieserie rond de gelijknamige personages die sinds 2 september 1990 wordt uitgezonden door de VRT. In Nederland maakte het programma zijn debuut op 29 september 1992 bij Veronica. In 2006 werd na vijftien seizoenen de productie van nieuwe afleveringen stopgezet, maar de serie wordt anno 2017 nog altijd dagelijks heruitgezonden op Ketnet. In december 2014 werd "Samson & Gert Winterpret", een reeks nieuwe televisieafleveringen waarin de vertrouwde personages tijdens de kerstperiode in de Ardennen vertoeven. Voor 2017 wordt onder de titel "Samson & Gert Zomerpret" een gelijkaardige reeks gemaakt die zich afspeelt op een camping, en vanaf zaterdag 1 april wordt uitgezonden.
Concept.
Samson is een pratende bearded collie die voortdurend moeilijke woorden verkeerd uitspreekt. Zijn baasje en tevens beste vriend Gert corrigeert hem dan elke keer. Gert is verliefd op Marlène, een vrouw die echter vaak uitgaat met de rijke snob Jean-Louis Michel. Marlèneke en Jean-Louis Michel zijn net als Samsons vriendinnetje Bobientje onzichtbare personages en komen dus nooit in beeld, ook al verwijzen Samson en Gert in hun gesprekken geregeld naar hen.
Samson en Gert wonen samen in huis nummer 101 in de Dorpsstraat. Al sinds de eerste dag dat ze er wonen is hun deurbel stuk (door de schuld van buurman Joop Mengelmoes), waardoor bezoekers altijd hard op de deur dienen te kloppen en zich nadien verontschuldigen met de catchphrase "Ik moest kloppen, want de bel doet het niet". Personages die in iedere jaargang aanwezig zijn, zijn de zwaarlijvige kapper Albert Vermeersch en de ietwat klunzige burgemeester Modest. Albert is lid van een operagezelschap en staat er dan ook op om aangesproken te worden met de Italiaanse verbastering "Alberto Vermicelli". De burgemeester maakt er dan weer geen uitzondering van om zijn verantwoordelijkheden opzij te schuiven voor het kleven van modelvliegtuigjes, hetgeen hij steevast zijn 'belangrijke dossiers' noemt. Lange tijd kwam ook de familie De Bolle prominent in beeld, met Octaaf als zelfverklaarde specialist in allerlei disciplines en met diens ijdele en dominante moeder Jeannine, die voorzitster van de plaatselijke hobbyclub is en ook de kruidenierszaak uitbaat. Een ander opmerkelijk personage is gemeentesecretaris Eugène Van Leemhuyzen, die vaak door een dosis kinderlijke hyperactiviteit zijn vrienden grijze haren bezorgt.
Geschiedenis.
De eerste jaargangen kenmerkten zich door het feit dat Samson en Gert zich tussen de plot door voortdurend tot de kijkers richtten en ook tekenfilms aankondigden, wedstrijden uitschreven en lezersbrieven voorlazen. Na afloop van de plot werd aan het einde van de aflevering een samenvattend lied gezongen. Het muzikale luik van Samson en Gert werd achter de schermen aanvankelijk verzorgd door de Nederlandse muzikant Stef Bos. Om voor meer interactie in de verhalen te zorgen, werd hij gevraagd om als buurman Joop Mengelmoes een terugkerende rol op zich te nemen. Na een gastoptreden van Walter De Donder als burgemeester Modest, werd al meteen een tweede terugkerende tegenspeler geboren. Na enkele maanden vroeg Stef Bos de productie om zijn rol af te bouwen, zodat hij zich weer meer op zijn muzikale carrière kon gaan richten. Om zijn leegte op te vullen, werden halverwege het eerste seizoen Koen Crucke en zijn personage Alberto Vermicelli geïntroduceerd. In het tweede seizoen maakte Stef Bos nog een enkele keer zijn opwachting, waarna zijn personage definitief werd geschrapt. De Burgemeester was intussen een volwaardig personage geworden. Daarnaast werden in het derde seizoen Octaaf De Bolle en zijn dochter Miranda geïntroduceerd, rollen van Walter Van de Velde en Liesbet Verstraeten. De eerste paar jaar speelde de plot zich nog uitsluitend af in de woonkamer van Samson en Gert, vervolgens kwam als eerste uitbreiding van het decor ook hun keuken in beeld.
Vanaf de introductie van Octaaf en Miranda werd de interactie met de kijkers geschrapt, waardoor er ruimte vrijkwam om iedere aflevering van een degelijke fictieve plot te voorzien waarin telkens meerdere personages een actieve rol speelden. Dit zorgde voor een forse toename van de populariteit van het programma. Er werden wel los van de serie geregeld zogenaamde "Studioshows" (en later "Caravanshows") uitgezonden, die dan weer alleen om de interactie draaiden, zonder plot. In het vierde seizoen ging men verder zonder Miranda. Doordat even later Walter Van de Velde aankondigde met de rol van Octaaf te willen stoppen om zich op zijn andere werkzaamheden te kunnen concentreren, werd de introductie van een nieuw personage noodzakelijk. Halverwege het seizoen kwam daarom Ann Petersen als Mevrouw Jeannine haar fictieve zoon Octaaf aflossen. In diezelfde periode kwam met de kruidenierszaak De Bolle voor het eerst een ander decor dan het huis van Samson en Gert in beeld. In de afleveringen daarna werden ook achtereenvolgens het gemeentehuis en het kapsalon van Alberto geïntroduceerd. Vanaf seizoen 6 was Walter Van de Velde alweer van de partij als Octaaf.
Op de jaarlijks merkbare vermindering van het aantal afleveringen na, waren er de eerstvolgende jaren maar weinig merkbare wijzigingen aan het concept. Aan het einde van het achtste seizoen werd voor nieuwe energie gezorgd met de komst van de populaire komiek Walter Baele, die de voordien onzichtbare gemeentesecretaris Eugène Van Leemhuyzen een gezicht mocht geven. Dankzij zijn komst kon het aantal afleveringen met Mevrouw Jeannine worden verlaagd, wat noodzakelijk was door de opstekende gezondheidsproblemen van Ann Petersen. Omdat zij het na verloop van tijd echt niet meer kon opbrengen om een actieve rol te spelen, werd Mevrouw Jeannine vanaf het einde van het negende seizoen een onzichtbaar personage. Haar onverwachts volledig wegvallen werd niet meteen opgevangen met een nieuw volwaardig personage, maar wel kreeg Hans Royaards vanaf die periode een terugkerende gastrol als afgevaardigde van de Minister.
In seizoen elf werd met het dorpsplein een laatste nieuw decor geïntroduceerd. Het daarop aanwezige frietkraam kreeg niet het gekende onzichtbare personage Fred Kroket als uitbater, maar werd overgenomen door zijn nicht Frieda Kroket, een terugkerende gastrol van Barbara De Jonge. Na seizoen twaalf stopte Walter Van de Velde opnieuw met de rol van Octaaf en na seizoen dertien werd Frieda Kroket op vraag van Ketnet uit de reeks geschreven, omdat de zender zich vragen stelde bij de educatieve waarde van het personage. Om deze leegloop op te vangen, werd het aantal afleveringen met de afgevaardigde van de minister vergroot. Dat leidde er dan weer toe dat heel wat afleveringen gingen draaien rond het trio Burgemeester-Van Leemhuyzen-afgevaardigde, waardoor Alberto steeds minder frequent opdook. Het is echter niet ondenkbaar dat daarnaast ook het feit dat Koen Crucke intussen fel vermagerd was, zorgde voor een beperking van de mogelijke verhalen met Alberto, daar zijn vraatzucht hierdoor minder geloofwaardig werd.
Na het vijftiende seizoen stopte Danny Verbiest om gezondheidsredenen met de rol van Samson. De komst van nieuwe afleveringen werd uitgesteld zodat de nieuwe poppenspeler Peter Thyssen zich beter zou kunnen inwerken, maar uiteindelijk werd in samenspraak met de zender besloten om na de laatste aflevering in 2006 geen nieuwe jaargang meer op te nemen. In het najaar 2010 werden tal van activiteiten voorzien voor de viering van "20 jaar Samson & Gert". Zo werd de speciale aflevering "Het verrassingsfeest" opgenomen en werden een aantal afleveringen uit de allereerste jaargangen uit het stof gehaald en toegevoegd aan de groep afleveringen die nog door Ketnet wordt heruitgezonden.
Op 6 november 2014 maakte Studio 100 bekend dat er aan nieuwe afleveringen werd gewerkt. De 15 afleveringen kwamen op het scherm in december 2014. Ze speelden zich af in de kerstsfeer met nieuwe decors, omdat de personages Samson, Gert, Van Leemhuyzen, Alberto en de burgemeester in het verhaal naar de Ardennen zijn gereisd om er de eindejaarsperiode door te brengen. In deze nieuwe afleveringen wordt het poppenspel van Samson verzorgd door Dirk Bosschaert.
Op 31 oktober 2016 startten de opnames van een nieuwe reeks afleveringen genaamd "Zomerpret" die in de lente van 2017 op het scherm komt en zich afspeelt op een camping. Hierin wordt het personage Jaap Mengelmoes geïntroduceerd. Hij is de broer van Joop Mengelmoes, de buurman van Samson en Gert in de eerste twee seizoenen.
Personages.
"Samson en Gert" kent veel verschillende personages. Samson en Gert zijn de enigen die in elke aflevering aanwezig waren. Alberto en de burgemeester waren wel in elk seizoen te zien, maar zijn niet elke aflevering aanwezig.
Afleveringen.
Tussen 1990 tot 2006 zijn er 767 afleveringen gemaakt. Samson en Gert hebben naast de vele normale afleveringen ook alternatieve uitzendingen op hun naam staan. Zo waren er "Zomerherhalingen" (1990-1997), de "Studioshow" (1995-1996) en de "Caravanshow" (1996-1998). Na het einde van de reguliere serie begin 2006 verschenen er nog twee speciale afleveringen: "De Kerstwens" in 2008 en "Het verrassingsfeest" in 2010. Deze afleveringen werden echter volledig buiten de vertrouwde decors opgenomen.
In de winter van 2014 werden 15 nieuwe afleveringen toegevoegd aan het totaal. Ook deze afleveringen zijn niet in de vertrouwde decors opgenomen, maar in nieuwe bungalowdecors, gezien het verhaal wil dat de personages tijdens dit seizoen, dat de alternatieve titel "Samson en Gert Winterpret" draagt, op reis zijn in de Ardennen. In het voorjaar van 2017 komt er een gelijkaardige reeks met de titel "Samson en Gert Zomerpret", waarbij het gezelschap op een camping verblijft.
Nederland.
In Nederland werd Samson en Gert vanaf 1992 elke avond uitgezonden door Veronica, totdat deze omroep in 1995 de Nederlandse Publieke Omroep verliet. Daarna werd de serie elke namiddag uitgezonden door de TROS op Nederland 2. Tot 2008 kwam de serie elke zondag op Z@ppelin. Z@ppelin zendt nu enkel nog clips uit in De Wereld is Mooi.
Vanaf 4 april 2011 was het programma dagelijks te zien op Kindernet.
Wallonië.
De Waalse spin-off van Samson en Gert heet "Fred et Samson" en is te zien sinds 17 februari 2007.
