	Taal vol knoesten
	DE MENS IS een raadselachtig object, een vreemd staketsel van botten en vlees dat zich verbeeldt een waarnemend en denkend subject te zijn. Waar halen we het lef vandaan stellige uitspraken over onszelf te doen? Is niet alle zogenaamde kennis een bedrieglijke vorm van projectie?
Lloyd Haft, een vloeiend Nederlands sprekende Amerikaan die in Leiden Chinees doceert, heeft het aangedurfd een bundel gedichten met de titel Anthropos te publiceren, een project dat we gerust ambitieus mogen noemen. Haft moet zich gerealiseerd hebben dat je over een ongrijpbaar 'bottending' als de mens uitsluitend in weerbarstige bewoordingen kunt spreken. Deze gedichten doen zich dan ook voor als grillig geboomte, als taaie struiken die natuurlijk geen antwoord geven als je ze iets vraagt.
De bundel bevat 21 sonnetten, waarvan steeds links een Engelse, rechts een Nederlandse versie is afgedrukt. Vooral in het Nederlands is de metriek houterig, het rijm vaak kreupel, de zinsbouw compact en verwrongen: een taal vol knoesten. Het Engels loopt iets soepeler, maar staat ook ver af van dagelijks spraakgebruik. Waar Haft zich in het Nederlands vreemde woorden als 'rietspier', 'gewezens' en 'zwinden' veroorlooft, houdt hij zich in het Engels doorgaans aan het lexicon, zij het dat hij ook daar een hang naar de tale Kanans vertoont.
In 'Voor Hans Faverey' lijkt de spreker zich te identificeren met de Herman Gorter uit Favereys 'Gorter aan zee', maar de ook op de omslag gedane suggestie dat Haft enige overeenkomst met Gorter zou vertonen, is misleidend. Deze pozie doet in haar moeizame ritmiek en formulering veeleer aan Vestdijk denken, en in haar natuurobservaties aan Chris van Geel. Over dwergdennen zegt Haft: 'Dat waren de goede, die tastten en kropen/ waar rijzen niet was, naar een grond wezen/ waar zelfs geen regen stond, waar kegels dropen/ en zaad schoten in slakkenspuug en mussenpezen,// wetend: in zulk miezerig gewroet/ geeft zon zijn antwoord, klinkt zijn vaste voet.' Een groot verschil is echter dat Van Geel vrijwel nooit expliciet aangeeft waar zijn beeld voor staat en Haft dit steeds wel doet.
De Nederlandse gedichten zijn geen vertalingen van de Engelse of omgekeerd. Vaak staat links echt iets anders dan rechts, soms versterken beide versies elkaar. Doordat het Engels op veel plaatsen beter klinkt dan het Nederlands, zou men kunnen veronderstellen dat het Engels er het eerst was. Zo wordt de schitterende regel (over handlijnen) 'lines remain, remind of the unmade' op geen enkele manier gevenaard door (de hand die) 'snijdingen draagt van allen die niet meekwamen'. Meestal is een van de versies superieur, slechts in een enkel geval zijn beide gedichten gelijkwaardig. Een erg gaaf koppel is 'Hoard' en 'Bewaarplaats', waarin een kosmische paring tussen hemel en aarde wordt opgeroepen: 'Als golven tegen de schemer op de baan/ van zicht uitkomen, en eindelijk uiteen/ en onbelemmerd ieder opengaan// ligt er een blaken boven. Komen alle/ de sintel die zij voerden overdragen?/ Of laat de gaande zon zaden vallen/ die branden waar zij worden omgeslagen?// Spiegelend in elkaar opgenomen/ paren water en vuur n seconde.'
De spreker tracht steeds via een omweg betekenissen te achterhalen. Wat in zijn hart 'omsist' weet hij niet, misschien komt hij erachter door te kijken naar wat zijn handen doen. En misschien wijzen wonden en littekens op leven, of althans op geleefd hebben, 'wonden uitgeleefd/ door wat niet meer in deze handen beeft'. En: 'Nee, want wond ben ik.' Er wordt zo vaak naar stigmata verwezen dat Ecce homo een passende ondertitel van de bundel was geweest.
De wereld is ondoorgrondelijk. Toch is een incidentele flits van inzicht, een onvoorziene openbaring niet uitgesloten: 'Kuikentjes in schalen breken uit./ Dat hoef ik niet: de scherpe hagelvoeten,/ dansend op de adem van hun buit,/ wijzen mijn leden waar ze open moeten// om late glinster toe te laten treden/ tot wat zo lang zich in mijn lichaam kleedde.'
Contact met medemensen ontbreekt in deze pozie. Wel ondervindt de spreker enkele malen de nabijheid van God. Dit is een tamelijk ongebruikelijke godservaring: 'I didn't want to hit God on the head; just/ skip a few stones over the water, (. . .) there suddenly was/ a gull, wings mantled in odd unbroken slate,/ looking down for fishes not across to us./ I hit him.' De aanwezigheid van God zou de spreker in zijn kwetsbare eenzaamheid tot troost kunnen zijn, ware het niet dat deze Goede Herder slechts een van de manifestaties van de mens zelf is, zoals blijkt uit het laatste sonnet, dat we als een pijnlijke, maar desondanks hoopvolle herdichting van Psalm 23 kunnen beschouwen.
Kennis is mogelijk, maar wat we zien wordt bepaald door de structuur van onze eigen ogen: 'Er is een weter, maar hij draagt mijn naam./ Hij is aan ogen, porin niet vreemd,/ vindt zich in vingers die bloeden bij een braam. (. . .). Diep is geen ding van verre. Wat mij weet/ dijt in de kleuren die mijn iris biedt,/ volgt op paden die mijn ooglid uitmeet,/ ademt een einder die voor mijn voeten ziedt.' De stem uit het brandende braambos is geen andere dan de onze.
Piet Gerbrandy
Lloyd Haft: Anthropos.
Querido, 48 pagina's;  29,90.
ISBN 90 214 6497 7.

