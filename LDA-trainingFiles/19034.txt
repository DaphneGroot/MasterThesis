Landes (bos).
Het bos van les Landes is een groot aaneengesloten bosgebied in het zuidwesten van Frankrijk.
Het beslaat een groot deel van de departementen (les) Landes en Gironde en een deel van Lot-et-Garonne. Het is grotendeels een kussentjesmos-dennenbos en bestaat vrijwel geheel uit aangeplant industrie-bos.
Tot in de 19e eeuw was het gebied bijzonder dunbevolkt en begroeid met struikgewas. Het bos werd dan ook aangelegd in een poging de plaatselijke economie nieuw leven in te blazen. Hout en papier zijn de voornaamste producten van de lokale economie. Vroeger werd er ook veel hars gewonnen, maar dit product is grotendeels door kunstharsen van de markt verdrongen.
