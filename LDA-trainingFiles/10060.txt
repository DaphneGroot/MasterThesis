Hafid Bouazza.
Hafid Bouazza (Arabisch: حفيظ بوعزة, "ḥafīẓ būʿazza") (Oujda, 8 maart 1970) is een Marokkaans-Nederlandse schrijver.
Biografie.
Hafid is geboren in Oujda aan de Marokkaans-Algerijnse grens. Het gezin kwam in oktober 1977 naar Nederland, waar de kinderen opgroeiden in Arkel. Hafid heeft in Amsterdam de studie Arabische taal- en letterkunde gevolgd. Daarna schreef hij verschillende boeken.
Bouazza behoort samen met Moses Isegawa en Abdelkader Benali tot de belangrijkste vertegenwoordigers van de zogeheten 'migrantenliteratuur'. Hij staat voorts bekend om zijn kritiek op de islam. Bouazza publiceert onder meer vertaalde poëzie op het weblog Loor Schrijft.
In 2003 was Bouazza een van de gasten in het programma "Zomergasten". Dat jaar won ook hij de Amsterdamprijs voor de Kunst. In 2004 won hij De Gouden Uil voor zijn roman "Paravion". In 2014 huldigde vrijdenkersvereniging De Vrije Gedachte hem als "Vrijdenker van het Jaar".
Avond van de Polemiek.
Op 2 november 2011 won Bouazza tijdens de Avond van de Polemiek in De Balie Amsterdam het Scalpel 2011, voor zijn polemiek over de Arabische Lente.
