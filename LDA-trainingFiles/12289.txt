Hitparade.
Een hitparade of hitlijst is een lijst waarop in de juiste volgorde de bestverkochte of meest gedraaide singles of albums van een bepaalde periode zijn gerangschikt: de hits. Het Amerikaanse tijdschrift "Billboard" publiceerde al in 1914 lijstjes als "Popular Songs Heard in Vaudeville Theaters Last Week" en "The Billboard's Song Hints", en sinds 1958 de Billboard Hot 100. In Nederland zond de VARA in het programma van Pete Felleman een hitparade uit in 1949. Daarin draaide hij uitsluitend Amerikaanse hits. Tuney Tunes publiceerde maandelijks de "Tip-Toppers" in de rubriek "Radio Kruimels" vanaf oktober 1947. Meestal werden er geen uitvoerende artiesten vermeld.
In het KRO-programma "Uit en Thuis" werden vanaf 3 oktober 1948 de succesnummers van de voorafgaande week ten gehore gebracht door "Klaas van Beeck's Hitparadeorkest" met zang van diverse artiesten. Na één seizoen stopt de omroep met de uitzendingen. De initiatiefnemer van de uitzendingen, Ger de Roos, hervatte de uitzendingen in november 1951. Deze KRO-hitparade is de eerste die is samengesteld op basis van verkoopgegevens van muziekhandelaren. Deze lijst vermeldde geen artiesten. Vanaf augustus 1952 werd de 'Luister-hitparade' samengesteld.
Van november 1954 tot aan maart 1956 had Nederland geen hitparade. In maart 1956 publiceerde het maandblad "Elsevier" een hitparade, in juni 1957 volgde "Muziek Parade", in juni 1958 "Muziek Expres", in januari 1959 "Songwereld" en twee maanden later "Tuney Tunes".
De eerste wekelijkse hitparade (vanaf mei 1960) was Foon. De lijsten werden naar Amerika gestuurd, alwaar "Billboard" ze publiceerde in de rubriek 'Hits of the world'. Vanaf juni 1961 werd deze taak overgenomen door het blad "Platennieuws". Van november 1960 tot en met december 1963 drukte het blad "Wereldkroniek" zijn eigen wekelijkse hitlijst af.
Vanaf 30 november 1963 zond het VARA-radioprogramma "Tijd Voor Teenagers", gepresenteerd door Herman Stok, voor het eerst zijn eigen Top 10 uit op basis van een telefonisch onderzoek onder platenwinkels in heel Nederland. Het programma gebruikte van 5 februari 1966 de PS Popparade. Joost den Draaijer presenteerde vanaf 2 januari 1965 een wekelijkse uitzending van de "Nederlandse Hitparade", in 1966 omgedoopt tot Veronica Top 40. Op 23 mei 1969 ging hij voor de VPRO de Hilversum 3 Top 30 presenteren. Deze hitparade zou in 1974 uitmonden in de Nationale Hitparade.
Tegenwoordig zijn de Top 40, de Single Top 100, de Mega Top 50 en de iTunes Top 30 de bekendste Nederlandse hitlijsten. In Vlaanderen is vooral de Ultratop 50 erg bekend.
Traditioneel zijn hitlijsten samengesteld op basis van verkoopcijfers in muziekwinkels van eerst bladmuziek en later geluidsdragers. Later werd ook "airplay" hierin betrokken, dat wil zeggen het aantal keer dat een single op de radio of televisie te horen is, al dan niet op aanvraag. In de jaren 00 rees de vraag of op deze manieren samengestelde hitparades nog wel representatief zijn voor de populariteit vanwege de daling van de verkoop van singles en de toename van het downloaden van muziek. Hierdoor zijn er ook hitlijsten op basis van aantal downloads verschenen.
Het is ook mogelijk een hitlijst samen te stellen op basis van populariteit door direct aan een doelgroep te vragen welk liedje bij hen favoriet is. Deze manier bestond al langer, maar heeft door de komst van internet een grotere vlucht genomen.
Vanaf 15 maart 2008 worden in de Superchart van TMF Nederland ook onbetaalde downloads meegeteld. Het is voor het eerst in de geschiedenis van het Nederlandse hitwezen dat "illegale" downloads in een hitlijst meetellen.
Een alternatieve lijst die in de jaren 80 opgericht werd, was De Moordlijst, die samengesteld werd door een groep muziekjournalisten van de "OOR" en de VPRO.
