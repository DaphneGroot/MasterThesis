	'Welnee, zeg ik dan, we zijn allemaal wel eens lastig'
	'Je hebt er een klein kind bij. Een lief klein kind hoor, dat zeker, ze is niet lastig of chagrijnig, nooit verdrietig. Ja, ze is wel eens vervelend, maar mag ze alsjeblieft. Toch?
Ze is het laatste jaar aan het dementeren, dat is heel naar. Het liefst is ze de hele dag bij je. Als je naast haar zit, schuift ze op, dan wil ze je hand vasthouden. Ik word daar altijd zenuwachtig van. Zo is ze nooit geweest. Dat mensie had acht kinderen - ik ben de middelste -, ze had geen tijd om aan te halen en te knuffelen. Ik ben dat aanhankelijke helemaal niet gewend.
Het is wel eens benauwend, dat getrek: waar ben je, wanneer kom je weer, blijf je bij me? Bij kinderen weet je dat zo'n periode weer over gaat, maar bij haar wordt het alleen maar erger. Maar ja, dat mensie voelt het nu eenmaal zo, ze kan er niets aan doen. Door die dementie denkt ze soms helemaal de andere kant op. Dan zeg ik tegen haar: ''Je hersens zijn weer door elkaar geschud.''
Ze is bij vlagen terug in vroegere tijden, in haar gezin. Dan vraagt ze: ''Wanneer komen ze weer thuis?'' ''Mens'', zeg ik dan, ''je kinderen zijn al dertig jaar de deur uit, je bent al overgrootmoeder.'' Ik ga er wel tegenin, ik ga niet met haar meepraten. We konden altijd alles tegen elkaar zeggen. Daarom hebben we ook nooit ruzie gehad.
Ik woon al 23 jaar naast haar. Dat is toevallig zo gekomen: ik was van de derde in verwachting en kon onze kleine flat ruilen tegen deze zeskamerflat in Amsterdam. De buren vroegen haar wel eens: ''Wanneer gaat u naar het bejaardenhuis?'' En dan zei ze: ''Ik hoef er niet in, mijn dochter zorgt voor me.'' Daar was ze wel trots op.
Mijn moeder heeft altijd goed voor ons gezorgd, ik vind het heel normaal dat ik nu voor haar zorg. En we zijn buren, anders had ik het nooit kunnen doen. Natuurlijk denk je wel eens: hoe lang hou ik dit vol, maar wat moet ik dan? Ik kan haar wel naar een verpleegtehuis doen, maar dan leef ik niet meer rustig, en wat heb ik daar aan? Dan is ze zo weg, dat weet ik. Vorig jaar heeft ze een paar weken in zo'n tehuis gezeten omdat ik naar het ziekenhuis moest, en geen van de andere kinderen haar wilde hebben. Ze zag eruit. . . Het was in- en intriest. Nee, laat ik het nog maar een poosje druk hebben, zodat ik later kan denken: ik heb mijn best gedaan.
Op haar tachtigste verjaardag heeft ze nog een feestje gegeven, toen was ze nog gewoon. Twee jaar later kreeg ze het aan haar hart, het jaar daarna suiker, en weer een jaar later ging ze slecht lopen. Het enige wat ze nog kan, is strompelend naar de wc gaan. Ik haal haar uit bed, kleed haar aan, mijn broer eet tussen de middag bij haar en geeft haar om vier uur medicijnen. 's Avonds eet ze bij mij en kijken we tv, daarna leg ik haar in bed.
Door de week kom ik geen kant op. Ze kan eigenlijk niet alleen, dan begint ze te rammen en te roepen, net zo lang tot er iemand komt. Je bent met handen en voeten gebonden, net als met een baby. Het is alsof je leven stilstaat. Kijk, ik heb nu een vriend, en als mijn moeder er niet meer is, ga ik waarschijnlijk bij hem wonen. Hij moet wachten, wachten, wachten, jaar in jaar uit. Hij klaagt niet, hoor, hij weet het. En ik zeg altijd maar zo: ik krijg nog genoeg tijd voor mezelf. Er komen nog j ren dat ik mijn eigen gang kan gaan.
En in het weekeinde heb ik wat ruimte, dan is ze bij mijn broers en zusters. Die helpen tegenwoordig mee, dat heb ik er met veel pijn en moeite in gebracht. In het begin zeiden ze: ''Jij woont toch naast haar, jij hebt toch beloofd voor haar te zorgen?'' Maar ik kan het niet alleen. En ze is toch ook hun moeder?
Ze heeft een zwaar leven gehad. Ik gun het haar gewoon niet dat ze, nu ze van alles verlost is, nog in zo'n tehuis terecht zou komen. Dat zou misdadig zijn. Ze heeft haar rust verdiend. Mijn vader, een tuinder, was een heel moeilijke, driftige man, ze had niks te vertellen. We woonden op de tuinderij, zonder wasmachine of waterleiding, er kwam steeds weer een kindje, ze was altijd aan het werk. Als ze even niks zat te doen, en mijn vader zag dat, kon ze in de tuin meehelpen.
Hun huwelijk is nooit gemakkelijk geweest, ze waren echt tegenpolen, hadden vaak ruzie. Toch bleven ze bij elkaar. Tot mijn vader, hij was toen 70 en mijn moeder 75, op een goede dag zei: ''Ik ga scheiden.'' Hij had een andere vrouw ontmoet. Mijn zus en ik waren erbij toen hij het vertelde. Mijn moeder keek me aan en zei: ''Die vent is gek''. Ze geloofde het niet, ze had het nooit verwacht. Het was een enorme klap voor haar. Ik zal mijn vader wat uitgescholden hebben. Hij heeft haar toch in de steek gelaten. Ik had het echt met haar te doen. Ondanks alles was ze aan hem gehecht.
Aan de andere kant: het was toch maar haat en nijd tussen die twee. Mijn moeder heeft nu nog een rustige tijd gehad. Met hem erbij was ze niet zo oud geworden. En ik kon mijn vader ook begrijpen. Hij had nog idealen, hij wilde op reis, naar de camping. Mijn moeder wou niks meer. Die andere vrouw, met wie hij nog twaalf jaar heeft geleefd, wilde alles. Hij heeft wel eens gezegd dat hij nooit was gaan scheiden als ik er niet naast had gewoond, als hij niet had geweten dat ze verzorgd zou worden. Maar dat is lulkoek. Hij heeft gewoon nog een fijn leven gehad met die andere vrouw. Tot ook die relatie stuk liep.
Zes weken geleden is mijn vader overleden. Dat heb ik haar niet verteld. De laatste jaren hadden ze weer vrij goed contact met elkaar. Ik haalde hem om de zondag op uit het bejaardenhuis en dan zaten ze toch te tutten met zijn tweetjes. Ik weet niet wat ik aanricht als ik het zeg, het is zo aangrijpend. Nu taalt ze niet naar die zondagen, zo ver is ze al heen. Mocht ze ernaar vragen, dan zeg ik gewoon dat we er pas zijn geweest.
Nadat mijn vader was vertrokken, is de band met mijn moeder hechter geworden. Niet dat je met je problemen naar haar toe ging. Ik ben nu veertien jaar van mijn man af, maar vroeger hoefde ik echt niet met verhalen over mijn huwelijk aan te komen, want dan zei ze: ''Ach kind, als hij zijn centen maar thuisbrengt.'' Ze had iets onverschilligs over zich. Achteraf denk ik dat het goed was dat ze zo reageerde. Ik weet dat wel van mijn eigen kinderen: als ze iets hebben, trek je het je toch aan. En zij had er acht. Nu had zij er geen pijn van als het met ons slecht ging.
Toch gingen we niet afstandelijk met elkaar om. Ze is een heel goede moeder geweest, stond altijd achter ons. Ze wist, ondanks alles, echt wel sfeer te brengen in het huis. De kinderen waren haar alles. Ze kon dingen zeggen waar je je prettig bij voelde, een blijk van waardering geven. Dan nam ze zomaar een bloemetje mee en zei ze: ''Je hebt het verdiend.'' Dat was haar manier van warmte geven.
Soms merk je wel dat ze het moeilijk vindt dat de rollen zijn omgedraaid. Dan zegt ze: ''Goh, je hebt wel een hoop werk van me, h.'' Of: ''Ben ik niet lastig?'' Dan zeg ik: ''Welnee, we zijn allemaal wel eens lastig.'' Ik heb soms geen geduld en zij is eigenwijs, dan heb je af en toe narigheid. Als ze haar pillen niet wil innemen bijvoorbeeld, terwijl dat toch moet. Soms moet ze nodig plassen, maar zegt ze het niet, omdat ze denkt: dan moeten ze wr voor me opstaan. Dan zit ze maar te wiebelen, ze moest aan de luier omdat ze het soms niet kan ophouden.
Ik begrijp wel dat ze me niet tot last wil zijn. Maar ik vind het vreselijk als ze niet zgt wat haar mankeert. Soms zit je tegen een muur te praten, dan voel je je reddeloos en radeloos. Kijk, gooit ze het eruit, dan weet ik wat ik moet doen, of ik een dokter moet halen of niet. Maar nu ben ik soms bang dat er iets gebeurt en ik niet voorbereid ben, omdat ik te weinig weet.
Mijn kinderen hebben wel eens gezegd dat zij ook voor m¡j zullen zorgen. Maar dat wil ik niet. Ik ga naar een verpleegtehuis. Ik zou in hun leven komen, ze zouden iets voor me moeten opgeven. Nee, ik wil hun niet aandoen wat ik meemaak. Ik weet wat voor zorg het is, hoe zwaar het is.
De eerste jaren dacht ik vaak: nu zal het wel afgelopen zijn. Maar nu denk ik daar niet meer aan. Ze schuifelt overal doorheen. Misschien kom ik op een morgen en wordt ze niet meer wakker, of valt ze 's nachts een keer. Maar het heeft geen zin je daar druk om te maken. Wij zijn tamelijk nuchter, dat zal onze redding wel wezen. Over een paar dagen gaat ze gewoon op vakantie naar Zwitserland, mijn zuster woont daar. Ze heeft het altijd heerlijk gevonden om erheen te gaan, en nu kan het nog.
Ik denk wel dat ik in een gat val als ze er niet meer is, een leegte. Het zal moeilijk zijn. Hiernaast komen andere mensen wonen, mijn jongste dochter gaat er op een gegeven moment ook uit, en dan sta ik wel even alleen. Terwijl ik nog geen dag van mijn leven alleen ben geweest. Ik denk dat ik weer zou moeten wennen aan mijn eigen huis. Ik zou daarom graag weer een verzorgende taak krijgen bij oudere mensen.
Tegelijkertijd verlang ik ook wel eens naar die vrijheid, als ik eerlijk ben. Ik moet nu altijd op tijd thuis zijn. Als iemand zegt: ''Kom, blijf eten'', moet ik altijd zeggen dat ik niet kan. Maar ik zal er vreselijk aan moeten wennen. Ik verveel me nu nooit, mijn hele leven heb ik gezorgd. Eerst voor mijn kinderen, daarna voor mijn moeder. En straks krijg ik misschien nog kleinkinderen. Ja d   g, dan zit je eeuwig gebonden. Ik vind het echt niet erg dat ik nog geen oma ben.
De dokter heeft wel eens gezegd: met de hoeveelheid medicijnen die uw moeder krijgt, zou ze allang dood moeten zijn. Maar ze wordt zo goed verzorgd, ze kan wel honderd worden.
Ik weet het niet, ik ben er niet bang voor. Eens houdt het op. Laat het maar gebeuren.'
Mevrouw Winters kreeg tijdens haar vakantie in Zwitserland een beroerte en raakte in coma. Ina Winters heeft, samen met drie zusters en een broer, vijf dagen en nachten bij haar gewaakt. Ze is blij, zegt ze, dat ze er tot op het laatst bij is geweest. Haar moeder stierf op dat ene moment dat ze even alleen was. Maar dat zie je vaker, zegt ze, ze ontglippen je altijd als je niet kijkt. Gisteren is ze gecremeerd.

Dit was de 22ste en laatste aflevering van de serie Kind.

Foto
	Foto Marcel Molle

