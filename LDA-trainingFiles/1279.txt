	Franse bemiddelaar probeert ruzie met Zuid-Korea te sussen
	Reuter
SEOUL
Frankrijk heeft van president Kim Young-sam van Zuid-Korea een flinke veeg uit de pan gekregen omdat het Zuid-Koreaanse concern Daewoo niet in aanmerking komt voor de overneming van een deel van het te privatiseren Thomson-concern. 'We hebben een slechte indruk van Frankrijk gekregen en ik ben gaan denken dat Frankrijk niet te vertrouwen is', aldus de president.
Kim liet dit dinsdag weten aan Jean-Claude Paye, die namens de regering in Parijs naar Seoul is gegaan om tekst en uitleg te geven over het stopzetten van de oorspronkelijke privatiseringsplannen. De voormalige topman van de Oeso zei dat bij de gewijzigde verkoopplannen eerlijke concurrentie mogelijk zal zijn.
In eerste instantie zou Thomson in zijn geheel worden verkocht aan het concern Lagardère, dat daarna de divisie consumentenelektronica zou doorstoten naar Daewoo. De Franse overheid stak daar begin december een stokje voor omdat Zuid-Korea al te makkelijk Franse technologie in handen zou krijgen. Daewoo zou het zwaar in de schulden stekende Thomson Multimedia voor het symbolische bedrag van één franc overnemen.
Zuid-Korea ontstak daarop in woede en vroeg opheldering van Frankrijk. Het land beschuldigde Parijs openlijk van discriminatie. De Franse regering zal nu zelf Thomson in twee delen verkopen. Thomson Multimedia krijgt eerst een injectie van tien miljard franc (3 miljard gulden) en wordt dan geherstructureerd. De zaak werd in de Franse media betiteld als een amateuristisch fiasco dat het imago van het land ernstig zal schaden.
President Kim zei verder ervan op de hoogte te zijn dat de privatiseringsplannen worden veranderd. 'Het zou mooi zijn wanneer dat bevredigend uitpakt, anders zullen de betrekkingen met Frankrijk schade oplopen', aldus de president.
Of de kwestie gevolgen zal hebben voor Franse bedrijven in Zuid-Korea, is nog niet duidelijk. Kim sneerde wel naar de TGV, de hogesnelheidstrein die het in Frankrijk kortgeleden bij zeer slecht weer liet afweten. Ook in Zuid-Korea worden TGV-lijnen aangelegd. 'We zijn geschokt, maar we blijven doorgaan met uitbreiding van snelle verbindingen', zei de president.

