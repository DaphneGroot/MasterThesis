	Postkantoren gaan actievoeren voor beter sociaal plan
	Van onze verslaggever
AMSTERDAM
Het personeel van de postkantoren gaat actievoeren. Dat is de uitkomst van ledenvergaderingen die de Abvakabo heeft gehouden. De bond wil een beter sociaal plan voor de reorganisatie van Postkantoren bv.
Postkantoren bv, een gezamenlijke onderneming van KPN en ING, wil de huidige elf ondersteunende regiokantoren en het hoofdkantoor op één concentreren. Hierdoor vervallen 280 arbeidsplaatsen bij de ondersteunende diensten en krijgen 700 mensen een andere functie of werkplek. De Abvakabo wil dat de reorganisatie zonder gedwongen ontslagen verloopt.
De vorm van de acties is nog niet duidelijk; vandaag voeren de vakbonden daarover overleg. 'Waarschijnlijk worden de acties rustig opgebouwd, maar het is de bedoeling dat ze uitmonden in een actie waar ook de postkantoren en dus de klanten wat van zullen merken', aldus de Abvakabo.

