Guadeloupe.
Guadeloupe is een Frans overzees departement in de Caribische Zee, ten noorden van Dominica en ten zuidoosten van Montserrat. Het bestaat uit een archipel van eilanden die tot de Kleine Antillen worden gerekend, aan de noordkant van de Bovenwindse Eilanden. Met Guadeloupe wordt vaak het hoofdeiland bedoeld dat eigenlijk uit twee door een smalle zeestraat gescheiden eilanden bestaat: Basse-Terre en Grande-Terre.
Luchthaven is "Pole Caraibes" bij Pointe-à-Pitre (IATA-code: PTP) op het eiland Grande-Terre.
Geschiedenis.
Guadeloupe werd aanvankelijk bewoond door de Cariben-indianen die het eiland " Karukera" noemden ('eiland van het mooie water').
Toen Columbus de eilanden in 1493 ontdekte, noemde hij ze naar de Maagd van Guadeloupe in het Spaanse Extremadura. Sinds 1635 is Guadeloupe Frans bezit, met uitzondering van twee korte bezettingen door de Britten gedurende de Zevenjarige Oorlog, en tijdens de Franse Revolutie. In 1848 werd de slavernij afgeschaft.
Bevolking.
Ongeveer 90% van de bevolking is een Afrikaans-Indiaanse mix. Vijf procent is blank, en andere groepen samen maken iets minder dan vijf procent van de bevolking uit; zij bestaan uit onder meer Libanezen, Indiërs en Chinezen.
Op Basse-Terre wonen ongeveer 150.000 mensen, en op Grande-Terre 180.000. Op de overige eilanden wonen veel minder mensen; op Marie-Galante bijvoorbeeld slechts 12.000.
Religie.
Van de bevolking is 95% katholiek. Een procent is protestant. De rest is hindoe of hangt een Afrikaanse natuurgodsdienst aan.
Politiek.
Guadeloupe is een Frans overzees departement ("département d'outre mer"). Het bestuur wordt geleid door Ary Chalus, president van de algemene raad, en Josette Borel-Lincertin, presidente van de regionale raad. Guadeloupe heeft twee vertegenwoordigers in de Franse Senaat en vier vertegenwoordigers in het Franse parlement. Binnen de Europese Unie heeft Guadeloupe de status van ultraperifere regio. De eilandengroep valt echter niet onder de Schengenakkoorden.
Bij referendum op 7 december 2003 hebben de bevolkingen van Saint-Martin en Saint-Barthélemy gekozen voor zelfbestuur. In 2007 werden deze twee gebieden van het departement Guadeloupe afgescheiden.
Kaart met in groen (en rode legenda) de eilanden van Guadeloupe
Bestuurlijke indeling.
Het departement is onderverdeeld in 2 arrondissementen, 21 kantons en 32 gemeenten.
Een overzicht van de kantons is te vinden op kantons van Guadeloupe.
Economie.
Omdat Guadeloupe een deel van Frankrijk is, wordt als betaalmiddel de "euro" gebruikt.
Guadeloupe leeft van akkerbouw, toerisme, lichte industrie en dienstverlening.
Het eiland is afhankelijk van Franse import. Het toerisme is een van de belangrijkste economische sectoren. De meeste toeristen komen van het Franse vasteland, gevolgd door Zwitserse toeristen; een toenemend aantal van hen bezoekt de archipel met een cruiseschip.
Traditionele landbouwproducten zoals suikerriet worden geleidelijk door andere producten vervangen, zoals bananen (die ongeveer 50% van de jaarlijkse export uitmaken), aubergines en bloemen.
Andere groenten en knolgewassen worden voor de plaatselijke markt verbouwd. Niettemin is Guadeloupe afhankelijk van geïmporteerde voedingsmiddelen, voornamelijk uit Frankrijk.
De lichte industrie wordt gekenmerkt door suiker- en rumfabricage.
De meeste fabrieksmatig vervaardigde goederen worden geïmporteerd, evenals brandstof.
Het werkloosheidscijfer is bijzonder hoog, vooral onder jonge Guadeloupianen. Orkanen die zo nu en dan passeren berokkenen de economie veel schade.
Keuken.
De keuken van Guadeloupe heeft Afrikaanse, Indiaanse en Europese invloeden maar is overwegend Creools. Er zijn tal van scherpe gerechten en er wordt veel fruit in de keuken gebruikt. Dat komt mede omdat dat er in overvloed is op het eiland. In Guadeloupe is er zelfs één keer per jaar het feest van de koks. Op dat feest maakt iedere kok zijn beste recept en dat wordt aan het eind van de dag gepresenteerd.
