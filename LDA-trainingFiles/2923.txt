	Spreidingsbeleid?
	K. Aydin, Haagse horeca-ondernemer van Turkse afkomst: 'De grootste problemen doen zich voor in wijken met een eenzijdige samenstelling van allochtonen. Daarom zou een beetje spreiding wel verstandig zijn. De meerderheid in een wijk moet Nederlands zijn. Wij allochtonen blijven in Nederland, daarom moeten we ook leven in deze maatschappij. Maar voor een Nederlander die hier door de Schilderswijk loopt, lijkt het meer op Istanbul.
'Ik heb drie kinderen, maar ik wil niet dat ze alleen met andere Turkse kinderen omgaan. Nederlandse kinderen moeten ook contact hebben met andere culturen. Als je mengt, leer je ook op andere manieren tegen de maatschappij aan te kijken.'
An Verdoold, actievoerster in de Rotterdamse wijk Spangen: 'Er wonen hier meer allochtonen dan Nederlanders, maar het is niet dat de Turk of de Marokkaan nou de overhand heeft. Spreidingsbeleid is misschien wel goed, maar ik heb het hartstikke naar mijn zin met al mijn verschillend gekleurde buren.
'Als ze in Den Bosch in een straat met 26 woningen zo moeilijk doen over een vijfde buitenlands gezin, vraag ik me af of ze wel eens met die andere vier gezinnen contact hebben gelegd. Nederlandse gezinnen die hier jaren geleden vertrokken, willen graag weer terugkeren.'
N. van Velzen, directeur van de Nationale Woningraad: 'Een corporatie mag best kijken of er een redelijk bevolkingsevenwicht kan worden bereikt of gehandhaafd. Zeker als het gaat om groepen die er even uitspringen wat betreft hun culturele achtergrond.
'Wij vinden dat een wijk een redelijke afspiegeling moet zijn van de Nederlandse samenleving. Je moet niet blind toewijzen, maar kijken naar de verschillende woonstijlen. Maar dat is geen spreidingsbeleid. Dat is gedwongen, dit is vrijwillig.'
Y. Schonis, woordvoerster van de gemeente Tilburg: 'De problemen die zich nu voordoen in Den Bosch, hadden wij in 1993. In de Veestraat was een Antilliaans gezin niet welkom. Omwonenden vernielden het huis. Destijds is er wel nagedacht over een plaatsingsbeleid, maar de gemeente heeft daar toch van af gezien.
'In de Veestraat is het nu stil. Er is wat meer aandacht geschonken aan dat gebied, wat meer opgeruimd en toen is het weer rustig geworden.'
P. Slijkerman, begin jaren tachtig bestuursassistent van de toenmalige Rotterdamse wethouder Van der Ploeg van Volkshuisvesting en Stadsvernieuwing: 'Het spreidingsbeleid was nodig, omdat buitenlanders alleen maar in slechte woningen in oude wijken terechtkwamen. Beter konden ze niet betalen.
'Bovendien raakten sociale structuren verstoord. De Nederlanders kregen opeens allemaal buitenlandse buren, waardoor ze zich ontheemd begonnen te voelen. De toen machtige bewonersorganisaties vonden dat ongezond, en daar hadden ze groot gelijk in.
'Met de ''gebundelde deconcentratie'' probeerden we Turken, Marokkanen en Surinamers steeds per groep naar betere wijken te laten verhuizen. Per groep, omdat ze bij individuele verhuizingen gesoleerd zouden raken. Bovendien creerden we zo een economisch draagvlak voor winkels en andere voorzieningen voor die groepen.
B. de Jong, directeur van ''Onze Woning'' in Delft, die als eerste het aanbodmodel invoerde: 'Stel je voor: op een camping in het buitenland staat een groep van Nederlanders die graag samen optrekken. Ze drinken veel, maken harde muziek, gaan wel eens op de vuist met elkaar. Een andere Nederlander die daar komt gaat altijd op het andere deel van de camping staan.
'Nu gaat daar een gepensioneerde Nederlandse volkshuisvester de scepter zwaaien. Die zegt tegen die ene man: ''Nederlander? Ah, dan gaat u naar vak L.'' En zo komt die man alsnog midden in de Andr Hazes-muziek terecht. De moraal van dit verhaal: er zijn er die graag bij elkaar kruipen, er zijn er die dat absoluut niet willen. Mensen kunnen dat uitstekend zelf uitmaken.'
W. van Leeuwen, directeur van de koepel voor woningcorporaties NCIV: 'De vraagstelling is eigenlijk van gisteren. We zijn al een multiculturele samenleving, en daarin past een spreidingsbeleid niet meer, in tegenstelling tot een plaatsingsbeleid. Het verschil? Bij spreiding houd je rekening met afkomst, religie, huidskleur. Dat mag niet. Bij plaatsing kijk je naar woongedrag en woonmilieu. Je wijst mensen op de woonomgeving en het woonmilieu. En dan vraag je of ze zich daar in thuis zullen voelen.'
'Tweederde van de corporaties hanteert al het aanbodmodel. Daar valt ook het plaatsingsbeleid weg en resteert de actieve zorg voor een stabiel woon- en leefklimaat.'
Harmen Bockma

