	Beleggers in Olies wachten nog steeds op splitsing aandeel
	Is het begin van het nieuwe jaar voor beleggers geen mooi moment om afscheid te nemen van de 'Olies' in zijn portefeuille? Het antwoord van Beursplein 5, het weekblad van de Amsterdamse beurs, laat niet lang op zich wachten. Niet doen. De koers van Koninklijke Olie heeft de magishe grens van 300 gulden weliswaar doorbroken, maar analisten zijn het er unaniem over eens dat het aandeel desondanks niet mag ontbreken in de portefeuille van de 'weldenkende belegger'.
Het effectenbezit moet voor minstens 10 procent uit Olies bestaan, vindt analist P. van der Meij van NIB Strating. 'Vraag je me: wat is topkwaliteit, dan zeg ik al jaren Koninklijke Olie. Het fonds is aan alle kanten stabiel en laat over de lange termijn een geweldige performance zien.' Van der Meij stipt ook aan dat het olieconcern in een groeiende bedrijfstak opereert. Het energieverbruik in de wereld stijgt nog steeds. 'Tenzij één of andere Willy Wortel met een alternatief komt, zal olie tot ver na 2000 de belangrijkste grondstof blijven.
De hernieuwde belangstelling voor het aandeel is volgens J. Visser van IRIS komen overwaaien uit de VS. Vooral het koude weer is gunstig voor het sentiment. Bovendien staat de olieprijs nu hoog, op ruim 25 dollar.' Beleggers hebben vorig jaar vergeefs gewacht op een splitsing van het aandeel. Van der Meij zou het verbazen als die zich niet dit jaar voordoet, maar Visser is sceptisch geworden. 'Beleggers in Koninklijke hebben daar dit jaar op gespeculeerd, maar voor hetzelfde geld wordt er gewacht tot 500 gulden.'

