	Super Prestige ook een prooi voor Van der Poel
Na de wereldbeker heeft Adri van der Poel ook beslag gelegd op de Superprestige-trofee. De wereldkampioen veldrijden finishte zondag in het Zwitserse Wetzikon weliswaar slechts als zevende, maar die klassering was voldoende voor de eindzege omdat zijn naaste concurrent, de Belg Mario Declercq, pas op de veertiende plek finishte.
Evenals vorig jaar won de Italiaan Luca Bramati in Wetzikon. De Zwitser Thomas Frischknecht werd tweede, de Tsjechische veteraan Radomir Simunek derde.
Anders dan tot dusverre in dit veldritseizoen speelden de Nederlanders geen rol van betekenis. Richard Groenendaal viel uit toen hij ver in de achterhoede reed. Nationaal kampioen Wim de Vos eindigde als negentiende op ruim vier minuten.
Het zag er zondag aanvankelijk naar uit dat Van der Poel zijn zoveelste overwinning van het seizoen zou behalen. Een tijdje reed hij alleen op kop, voordat hij gezelschap kreeg van Bramati en Frischknecht. De Tsjech Radomir Simunek sloot later aan. De Nederlandse veteraan kwam echter ten val en zakte naar de zevende positie. Voldoende evenwel voor de tweede hoofdprijs dit seizoen.
De derde lonkt volgende week in de Beierse hoofdstad, rond het Olympisch Stadion. Daar verdedigt de 37-jarige Rabobank-renner de verleden jaar in Montreuil veroverde regenboogtrui. Twaalf jaar geleden viel Van der Poel in München het zilver ten deel achter de Duitser Klaus Peter Thaler.
Vrijwel onherkenbaar door de modder en bibberend van de kou passeerde Van der Poel zondag de finish. Bevroren handen noemde hij de oorzaak van zijn tuimelpartij. De benen waren echter goed, meende hij. Zorgen voor volgende week maakte hij zich niet.
'Ik kon niet meer sturen', zo keek Van der Poel terug op zijn valpartij. 'Het lukte me niet de handen warm te krijgen. En dat is funest op een parkoers als dit en onder deze extreme omstandigheden. De vorm is nog steeds goed. Ik heb op het laatst geen enkel risico meer genomen. Ook al is dat tegen mijn natuur, want ik wil altijd winnen. Maar ik ben wel met een goed gevoel uit de wedstrijd gekomen. Dat is belangrijk met het oog op München.'
Minder opgewekt klonk ploeggenoot Groenendaal. De Brabander moest halverwege afhaken. 'Ik heb het wel een tijd geprobeerd, maar het ging gewoon niet', zei Groenendaal. De slechte generale voor de wereldtitelstrijd baart hem wél zorgen. 'Misschien heb ik nog last van de naweeën van een griepje. Ingehouden heb ik mij zeker niet.'

Foto
	Veldrijder Luca Bramati bejubelt zijn zege in het Zwitserse Wetzikon. FOTO AP

