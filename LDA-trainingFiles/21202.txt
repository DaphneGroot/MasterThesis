Neontetra.
De neontetra ("Paracheirodon innesi") is een tropische vis die ook als aquariumvis gehouden wordt. Het is familie van de Characidae (karperzalmen) en de tetragonopterinae. Ze komen oorspronkelijk uit Zuid-Amerika (Venezuela, Colombia en Brazilië).
Uiterlijk.
Neontetra's lijken erg veel op kardinaaltetra's. Het grootste verschil is de rode streep die onderaan de buik loopt; deze loopt bij kardinaaltetra's helemaal door. Neontetra's kunnen ongeveer 4 cm lang worden onder gunstige omstandigheden. Mannetjes en vrouwtjes zijn erg moeilijk te onderscheiden. Het verschil zit namelijk in de buikgrootte van het vrouwtje, waarbij vaak bij het vrouwtje ook een kronkel in de streep zit.
Over het lijf van neontetra's loopt een horizontale lijn die van kleur kan veranderen. Die verandering treedt op als kleine plaatjes in de schubben in een andere hoek gaan staan en zo het licht anders weerkaatsen. Vermoed wordt dat de hoek verandert onder invloed van zenuwprikkels.
Omgeving.
Neontetra's worden erg veel gehouden. De vissen hebben een aquarium nodig van minimaal 50 cm. Maar een groter aquarium is beter, omdat de vissen echte zwemmers zijn. Het aquarium moet ingericht worden met dichte randbeplanting, maar er moet een groot genoeg stuk overblijven om te zwemmen. Neontetra's houden niet van licht en daarom is het aan te raden om drijfplanten en een donkere bodem te gebruiken.
Een goede doorstroming in het aquarium is van belang. De ideale pH voor de neontetra is 6,5 tot 7. Neontetra's moeten in zacht water worden gehouden, met een dH tussen de 5,0 en 8,0. De temperatuur moet tussen 21 en 27 graden Celsius liggen, maar de ideale temperatuur is 24 graden.
Copopulatie.
Neontetra's zijn vreedzame vissen en dus uitermate geschikt voor een gezelschapsbak. De neontetra is een scholenvis en het wordt daarom aangeraden om minimaal 6 exemplaren te houden. Hoe meer exemplaren, hoe meer de vissen zich als school zullen gaan gedragen. Als neontetra's niet in een school worden gehouden, voelen ze zich niet veilig en zullen ze zichzelf gaan verstoppen. De neontetra kan ook ook met andere tetrasoorten een school vormen.
Neontetra's worden maar 4 cm en het is daarom niet aan te raden ze met grotere vissen te houden zoals cichliden en maanvissen.
Ziekten.
Neontetra's kunnen besmet raken met de parasiet "Pleistophora hyphessobryconis". Deze ziekte wordt Pleistophora genoemd en alle vissen kunnen het krijgen, maar het wordt wel tetraziekte genoemd omdat het bij deze vissen vaker voorkomt. Als de vis met deze parasiet besmet is, vervagen de kleuren en krijgt de neontetra bobbels. De vis zal gaan vergroeien en uiteindelijk sterven. De ziekte, die wordt veroorzaakt door levend voer, kan nog niet behandeld worden.
Een ander veel voorkomende visziekte is witte stip. Hiervoor zijn in de meeste dierenwinkels medicijnen te verkrijgen.
Kweek.
De kweek is niet eenvoudig. Het water moet zeer zacht en zuur zijn, namelijk maximaal 4 dH en 6 pH. Het wordt aangeraden een temperatuur van ongeveer 24 graden Celsius te nemen.
De tot 130 eieren worden afgezet tussen fijnbladerige planten. Na het afzetten de ouders verwijderen. De bak moet verduisterd blijven. Na 24 uur komen de eieren uit.
