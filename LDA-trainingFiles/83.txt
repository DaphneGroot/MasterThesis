	Beoordeling kinderporno lastig bij één foto
	Van onze Haagse redactie
DEN HAAG
Naast de handel en productie moet ook het bezit van kinderporno strafbaar worden gesteld. Dit weekeinde koos de Amsterdamse hoofdcommissaris E. Nordholt voor een hernieuwd offensief tegen wat hij noemt 'deze gore rommel'. Zolang de wet het bezit van kinderporno niet verbiedt, kan hij er niet effectief genoeg tegen optreden, stelt hij.
Nordholts appèl wordt niet geïllustreerd door cijfers over de hoeveelheid 'gore rommel', die ondanks die juridische belemmeringen door de Amsterdamse politie zoal wordt aangetroffen. Zo rolde het korps in drie jaar tijd zeventien kinderpornonetwerken op. In Amsterdam en omstreken werden meer dan tweeduizend videobanden in beslag genomen. Daarop is te zien hoe niet minder dan vijfduizend kinderen seksueel worden misbruikt.
Toch vindt Nordholt zijn mogelijkheden te beperkt: de opsporing wordt bemoeilijkt zolang het enkelvoudig bezit van kinderporno niet bij wet is verboden. En zijn betoog lijkt bij de politiek in goede aarde te vallen.
De fractievoorzitters van PvdA en CDA, Wallage en Heerma, lieten in reactie op Nordholt weten dat ook zij vinden dat de kinderporno-wetgeving verder moet worden aangescherpt. Minister Sorgdrager van Justitie zou daartoe op korte termijn het initiatief moeten nemen.
Of de minister er veel voor voelt aan deze verlangens tegemoet te komen, is echter nog de vraag. Zij wil eerst meer duidelijkheid over de politieke wensen. Want, zo stelt de minister: het in voorraad hebben van kinderporno ìs reeds strafbaar. Dus waar hebben de heren het over?
De politiek zag al eerder, in 1994, de noodzaak tot aanscherping van de kinderpornowetgeving. En begin vorig jaar ging de straf op het in voorraad hebben ervan omhoog van één naar vier jaar. De strengere wetgeving, meent Justitie, geeft politie en justitie de nodige armslag om de grootschalige productie en handel aan te pakken.
Dit jaar wordt de gehele zedelijkheidswetgeving politiek geëvalueerd. In de discussie zal ook worden bezien of het enkelvoudig bezit van kinderporno strafbaar moet worden gesteld. Met enkelvoudig bezit wordt hier bedoeld: het hebben van één foto of videoband is voldoende aanleiding om strafvervolging in te stellen.
Voor kinderporno wordt in de Nederlandse wet de volgende definitie gehanteerd: het is verboden afbeeldingen te vervaardigen, in voorraad te hebben of te verspreiden van kinderen onder de zestien jaar, als die kinderen 'seksuele handelingen' verrichten. Daarvan is sprake als afbeeldingen 'kennelijk' bedoeld zijn anderen seksueel te prikkelen.
Dat nu is een lastig criterium. De politiek heeft twee jaar geleden ook ernstig met de definiëring geworsteld. Het was toen reden een grens te trekken bij het in voorraad hebben van kinderporno, en het enkelvoudig bezit ervan buiten de wet te houden. Want enkelvoudig bezit zou tot pijnlijke beoordelingsfouten kunnen leiden.
Nordholt is het uiteraard niet te doen om een onschuldig naturistisch kiekje. Hem gaat het erom dat hij aan de hand van voorbeelden kan speuren naar de grote verbanden (de netwerken) die achter productie en handel van kinderporno schuil gaan. Een goor boekje of pornovideo komt tenslotte ergens vandaan. En hij wil wel weten waar.
Sorgdrager heeft zich hoge ambities gesteld in de strijd tegen het seksueel misbruik van kinderen. 'Maar we moeten oppassen dat we niet te ver doorschieten', waarschuwde ze vorig jaar. Vooralsnog redeneert zij dat een verbod op enkelvoudig bezit niet valt te handhaven.
In die afweging spelen de privacy-argumenten een belangrijke rol. Justitie heeft bovendien geen enkele behoefte aan een strafproces tegen de bezitter van een foto van - pakweg - naakte engeltjes in de Sixtijnse Kapel.
Frank van Zijl

