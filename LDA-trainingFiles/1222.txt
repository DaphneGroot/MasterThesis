	Noodtoestand uitgeroepen in delen VS na overstromingen
	AFP, Reuter, AP
AMSTERDAM
Door plotselinge dooi na een reeks sneeuwstormen zijn grote delen van het noord-westen van de VS ondergelopen. In Oregon en Washington is op veel plaatsen de noodtoestand uitgeroepen. Ook aan de Oostkust is het weer buitengewoon slecht. In Nevada en Californië worden recordwaterhoogten voorspeld en zijn vanwege dreigende overstromingen duizenden mensen geëvacueerd.
Verschillende mensen die weigerden hun huis te verlaten zijn daartoe gedwongen door de Nationale Garde. In het wijngebied Napa zijn rivieren buiten hun oevers getreden.
In Europa breidt het koudegebied zich verder uit. In het noorden en midden van Portugal zijn verscheidene wegen door sneeuw en ijzel onbegaanbaar. Door de ijzel ontstond een groot ongeluk in Viseu, waarbij één man omkwam. De stad Bragança is door het slechte weer totaal geïsoleerd. Skiërs in de Serra de Estrella kunnen door de grote hoeveelheden sneeuw hun hotel niet uit.
Woensdag zijn in Europa als gevolg van de extreem lage temperaturen opnieuw 26 doden gevallen. Daarmee is het totaal aantal slachtoffers op tenminste 220 gekomen. Naast onderkoeling zijn in Duitsland zeker elf mensen omgekomen door koolmonoxide. In België zijn drie mensen door onderkoeling gestorven. Twee bejaarde zussen uit Luik gleden uit in het portaal van hun appartement en zijn daar doodgevroren. Volgens de buitenlandse persbureaus hebben alleen de Nederlanders lol van de kou, nu de Elfstedentocht verreden gaat worden.

Foto
	Een gasmonteur waadt door de overstroomde oevers van Bear Creek in de Amerikaanse staat Oregon om een gebroken hoofdleiding af te sluiten. Bear Creek bereikte de hoogste waterhoogte ooit gemeten. FOTO AP

