	Branson begint ballonreis rond de wereld
	Van onze verslaggever

AMSTERDAM
De Britse zakenman Richard Branson is dinsdagmorgen van een vliegbasis bij de Marrokaanse stad Marrakesh opgestegen voor een reis rond de wereld in een luchtballon. Branson, algemeen directeur van het Virgin-concern, wordt vergezeld door twee ervaren Britse co-piloten. De reis zal naar verwachting achttien dagen duren.
Na de start steeg de Virgin Global Challenger ballon naar de beoogde hoogte van tienduizend meter, waar hij de straalstroom moest bereiken, de stormachtige luchtstroming die de ballon zal voortjagen. De zestig meter hoge ballon is gevuld met dertig duizend liter helium en bevat ook een hete-luchtgedeelte. De bemanning verblijft in een hermetisch gesloten capsule.
De 46-jarige Branson, oprichter van een vliegtuigmaatschappij en een platenconcern, is een zeer ervaren ballonvaarder. In 1987 stak hij als eerste de Atlantische oceaan over. Vier jaar later volgde de Stille Oceaan.
Vorig jaar deed de Brit ook al een poging als eerste ballonvaarder non-stop rond de wereld te vliegen. Slecht weer hield hem aan de grond. Ook de Nederlander Henk Brink wachtte toen samen met co-piloot Willem Hageman op de Goffertwei in Nijmegen tevergeefs op geschikte omstandigheden.
Ook ditmaal zijn er concurrenten. In Zwitserland staat een Zwitsers-Belgisch team startklaar in afwachting van gunstig weer. En in de Amerikaanse stad St. Louis is ballonvaarder en multimiljonair Steve Fossett gereed voor een solovlucht rond de wereld.

Foto
	Een Marokkaan te paard paradeert met de Britse vlag, terwijl Branson het luchtruim kiest.FOTO REUTER

