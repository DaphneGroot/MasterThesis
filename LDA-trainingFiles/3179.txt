	Elvis' kolonel was klassieke kleine scharrelaar
	In 1967 zette Parker Vernon Presley onder druk. De zakelijk naïeve vader van Elvis ging door de knieën. Voortaan toucheerde 'Colonel Snow' (zijn codenaam als hij met Graceland belde) de helft van Elvis' inkomsten. Sinds 15 augustus 1955, toen hij het alleenrecht verwierf op wat hij al als het lucratieve product Elvis voor zich zag, was dat 25 procent geweest. Voor de wet was de zanger toen nog minderjarig. Hij tekende met toestemming van zijn ouders.
Parker had - dat moet de maniakaal over haar oogappel wakende Gladys Presley hebben doen zwichten - ervaring met artiesten. Zo had hij de countryzangers Hank Snow en Eddy Arnold onder zijn hoede gehad. Maar vanaf nu was Presley de enige - in feite niet meer dan een werknemer. De kolonel besliste over alles, hij ging over de platencontracten concerten, tournees en filmrollen. Parker besliste ook dat Evis na zijn diensttijd in Duitsland andere wegen moest inslaan. In zijn ogen was de rock 'n' roll te beperkt, bij een groter publiek viel veel meerte halen. Het leverde hem tientallen miljoenen dollars extra op.
Over zijn afkomst en achtergronden heeft Parker wijselijk weinig willen loslaten. Stukje bij beetje kwam aan het licht hoe hij vroeger in zijn levensonderhoud voorzag. Hij werkte voor het grootste rondreizende circus ter wereld, dat van Carl Sedlmeyer, die duizend man in dienst had en met zeventig treinwagons het continent doorkruiste.
Later werd hij gesignaleerd bij The Great Parker Pony Circus van een 'oom'. Hij strooide bij elke voorstelling eerst verse mest uit voor de tent. Bezoekers die schoon wilden blijven loodste hij tegen betaling op de rug van een pony naar binnen.
Hij was de klassieke kleine scharrelaar, iemand die vogeltjes geel spoot om ze als kanarie te kunnen verkopen. Zelfs toen Elvis al voor astronomische bedragen optrad, bleef de kolonel zuinigheid met vlijt combineren. In de pauzes haalde hij van verlaten stoelen onopvallend weer de programmaboekjes weg die hij eerst had staan verkopen.
Speurwerk van Brabantse journalisten (De Stem) bracht aan het licht dat Parker een Nederlander was, in 1909 geboren in Breda in een kinderrijk gezin, en dat hij Andreas Cornelis van Kuijk heette, roepnaam Dries. Op jonge leeftijd was hij in de Verenigde Staten beland. Daar ging hij het leger in, in de veronderstelling dat hem dat automatische het staatsburgerschap zou opleveren. Voor een rechtbank heeft hij later toegegeven dat hij illegaal in Amerika was. Dat zou ook de reden zijn geweest dat Elvis nooit in het buitenland heeft opgetreden, ondanks miljoenenaanbiedingen uit Europa. De kolonel bezat geen geldig paspoort. Als hij zijn ster wilde vergezellen, kwam hij Amerika niet meer in.
In Las Vegas zou de kolonel hem onder de prijs hebben laten werken, omdat het Hilton de gokverslaafde manager als tegenprestatie een permanente suite en gratis vliegtickets aanbood. Vaak is ook gesuggereerd dat de verwording van Elvis Presley tot Pelvis Fleshy verband hield met de vele frustraties die de kolonel hem had bezorgd. Hij moest al die slappe songs zingen (die de kolonel als zogenaamde co-writer extra royalties opleverden) en ondanks serieuze acteerambities blijven opdraven in musicalfilms (waarvan de albums de kolonel geld opleverden).
Na de dood van Elvis maakte zijn enige erfgename, dochter Lisa Marie, met haar advocaten snel schoon schip. Dries Kuijk kwam buitenspel te staan. Hij probeerde het nog even met Presley-wijn ('de wijn die Elvis zou hebben gedronken als hij wijn zou hebben gedronken'). Met een voortvarendheid die zij niet van opa Vernon kan hebben geërfd, nam Lisa Marie de exploitatie van Graceland ter hand. Zo efficiënt dat Graceland Enterprises Inc. een omzet haalt waarvan de kolonel alleen maar kon dromen.
Adriaan de Boer

Foto
	Kolonel Thomas A. Parker. FOTO AP

