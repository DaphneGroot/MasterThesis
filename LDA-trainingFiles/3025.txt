	Amsterdam biedt beeld Kan aan Den Haag aan
	ANP
AMSTERDAM
Als het aan de gemeente Amsterdam ligt kan het beeld van Wim Kan en Corry Vonk naar Scheveningen verhuizen. De Amsterdamse wethouder Bakker heeft zijn Haagse collega Noordanus gevraagd of hij het wil hebben. 'Noordanus reageerde daar enthousiast op', aldus Bakker. Volgende week bespreekt de Haagse wethouder de overname in het college.
Het cabaretechtpaar in brons verdween donderdag van het Leidseplein, waar het moet wijken in verband met een herinrichting. Het beeld staat nu opgeslagen in afwachting van een nieuwe bestemming. Cabaretkenner Wim Ibo en de Stichting Promotie Den Haag pleitten voor herplaatsing bij het Kurhaus in Scheveningen. Kan is daar geboren, vierde triomfen in het Kurhaus, en waaide daar lekker uit op het strand.
Maar het Haags centrum voor beeldende kunst Stroom, dat de gemeente adviseert over kunst in de openbare ruimte, is niet erg gecharmeerd van het beeld.

