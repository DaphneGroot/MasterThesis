	Tenniscentrum en supermarkt overvallen
	ANP
ROTTERDAM/MOLENHOEK
Een Rotterdamse supermarkt en een tenniscentrum in het Limburgse Molenhoek zijn maandagavond en -nacht beroofd door gewapende overvallers. Bij de overval op de supermarkt aan het Samuel Esmeijerplein in de wijk Prins Alexander dwongen de twee overvallers de klanten en het personeel op de grond te gaan liggen.
De overvallers gingen er in een auto vandoor met een nog onbekend geldbedrag uit de kassa's.
In de nacht van maandag op dinsdag pleegden twee gemaskerde mannen een gewapende overval op het tenniscentrum in Molenhoek. Zij bedreigden de barkeeper en twee bezoekers met een vuurwapen en een hockeystick. De overvallers sloten de bezoekers en de barkeeper op in een kantoorruimte nadat ze de kluis hadden leeggehaald.

