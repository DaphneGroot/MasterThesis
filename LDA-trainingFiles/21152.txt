Menam.
De Menam (Thais: แม่น้ำเจ้าพระยา, "Mae nam Chao Phraya") is de grootste en belangrijkste rivier in Thailand. Op oude kaarten staat de rivier vaak aangegeven onder de naam "Me nam" of "Mae Nam". De rivier wordt ook wel de "rivier der koningen" genoemd. De Nederlandse naam Menam is ontstaan in de tijd dat de VOC in Thailand een handelspost had. Het Thaise woord voor rivier is "Mae nam", wat "moeder water" betekent. De Nederlanders in de VOC-handelspost dachten echter dat "Mae nam" de naam van de rivier was.
De rivier begint in Centraal-Thailand bij de samenvloeiing van de Ping en de Nan bij Nakhon Sawan (provincie Nakhon Sawan), en loopt vrijwel noord-zuid naar Bangkok en de Golf van Thailand over een afstand van 370 kilometer. Bij Chainat splitst de Tha Chinrivier zich af van de Menam.
Andere belangrijke steden langs de rivier zijn Uthai Thani, Singburi, Ang Thong en Ayutthaya.
Trivia.
"Chao Phraya" is ook een rang in het Thai die overeenkomt met de rang van generaal.
