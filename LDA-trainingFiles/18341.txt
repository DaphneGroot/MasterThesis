El Djem.
El Djem (الجم "al-Jamm") is een kleine plaats in Tunesië, ongeveer 60 kilometer ten zuiden van Sousse, 30 kilometer ten zuidwesten van Mahdia en ten noordwesten van Sfax.
Het is niet zeker door wie de stad is gesticht, Feniciërs, Imazighen of Romeinen. In de Romeinse tijd heette het Thysdrus.
Amfitheater.
El Djem staat vooral bekend vanwege het enorm grote en goed bewaard gebleven Romeins amfitheater dat in deze plaats staat. Het Amfitheater van El Djem is het grootste amfitheater van het Afrikaanse continent, en was een van de grootste in het Romeinse Rijk. Er konden ongeveer 35.000 toeschouwers in plaatsnemen.
Men kan hierin op verschillende verdiepingen van het enorme bouwwerk rondlopen, meestal zijn er zeer veel toeristen aanwezig. Vooral in de zomer worden in het amfitheater regelmatig klassieke concerten gehouden.
Dit amfitheater is in 1979 door UNESCO tot werelderfgoed verklaard.
