	Actrice schrijft over worsteling van herstel
	Alleen de geesten weten hoe het boek eruitziet dat op het achterhoofd van een mens gedrukt staat, het programma waarop te lezen is hoe zijn of haar levensshow eruit gaat zien, schrijft actrice en zangeres Gerda Havertong. 'We zijn allemaal betrokken bij een heel grote productie die we niet in de hand hebben. We weten niet wat erin genvesteerd is, we zijn ermee geboren.'
Zo wisten de geesten tevoren dat zij in september 1995 op de A 1 met haar auto door aquaplaning in een slip zou raken. En moeten de geesten ook hebben ingecalculeerd dat zij over het zware ongeluk en de worsteling om te herstellen een boek zou schrijven, Frontaal (uitgeverij Contact, f 24,90). Een boek dat ze samen met een ghostwriter maakte om te zorgen dat het ongeluk - waaraan ze net geen dwarslaesie overhield - en de periode om te revalideren niet zouden vervagen in haar geheugen, want: 'Het was zowel een dieptepunt als een hoogtepunt in mijn leven.'
Hoe kom je terug uit de hel?
Havertong beschrijft de uitputting door de niet aflatende pijn, het afkicken van de morfine ('Het was alsof mijn borstkas openspleet, alsof alles eruit kwam wat al op zijn plek zat'), de totale afhankelijkheid van verzorgend personeel, de psychologische strijd tussen haar en die ene zuster met wie ze nu net n¡et kon opschieten ('Als je ziek bent, kun je het eigenlijk niet verdragen om overgeleverd te zijn aan liefdeloze mensen') en de kwaadheid omdat ze geen baas meer was over haar eigen lichaam ('Ik wilde nog liever gek zijn dan accepteren dat dit kapotte lijf bij Gerda Havertong hoorde').
Hoe kom je zo terug uit de hel dat het leven meer waarde voor je krijgt dan het voorheen had?
Havertong beschrijft het moment dat ze haar man ontsloeg als verzorger en weer in dienst nam als minnaar ('We stonden lijf aan lijf en huilden stil'), de eerste stap die ze maakt zonder hulp van anderen ('Ik moest een beetje jengelen en om me heen snotterden mensen mee') en de blijheid dat ze er nog is ('Het was alsof mij gratie is verleend, alsof ik een boef was die aan de galg moest en op het laatste ogenblik te horen had gekregen dat hij naar huis mocht'), waardoor haar waardering voor de kleine dingen in het leven zoveel groter is geworden ('De seringen zijn dit jaar echt groter dan anders').
De actrice/zangeres is duidelijk meer iemand van het halfvolle glas dan van het halflege, zegt ze zelf. Wat er ook gebeurt, je weet nooit waar het goed voor is. Toch stemt het besef Havertong droevig dat het ongeluk haar leven meerwaarde heeft gegeven. 'Is dit nu de manier om het leven te leren kennen?' Ze vraagt zich af of ze wil dat het ongeluk niet gebeurd was. En antwoordt: 'Ik wist het niet en weet het nog steeds niet.'
De ultieme waarheid heeft ze vervat in n korte zin, die blijft hangen na het lezen van haar rechttoe rechtaan boek. Die komt uit een passage waarin ze beschrijft dat ze soms dacht dat ze doodging in het ziekenhuis. Nee, ze heeft geen angst voor de dood. Ze vreest voor de onvermijdelijke pijn, vertwijfeling en woede die daaraan vooraf zullen gaan. 'Want je sterft niet zo snel.'
Steffie Kouters

Foto
	Gerda Havertong FOTO KIPPA

