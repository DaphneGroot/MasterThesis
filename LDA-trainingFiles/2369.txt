	'Op tv wordt alles snel plat'
	Maria Henneman (41), verslaggever en presentator van het NOS Journaal: 'Mijn dag begint met radio. Tussen zeven uur en halfacht gaat het Radio 1 Journaal aan en afhankelijk van het nieuws word ik snel of langzaam wakker. Terwijl ik mij aankleed luister ik alvast naar het krantenoverzicht. Beneden grijnst een hele stapel mij aan vanuit de brievenbus. Die leg ik allemaal naast elkaar op de keukentafel. Trouw, de Volkskrant, De Telegraaf en de Herald Tribune. In die laatste krant gaat ook vaak de schaar, omdat ik wat buitenlandse onderwerpen bijhoud in mapjes.
In de Nederlandse kranten controleer ik eerst of wij misschien iets gemist hebben de vorige avond en daarna lees ik uitgebreid de commentaren. Ik vind het prettig dat meningen naar voren komen bij de dagbladen. Bij Trouw zelfs op de voorpagina. Als journalist ben ik benieuwd hoe anderen het nieuws interpreteren. Stemmem om het commentaar af te schaffen wil ik dan ooktegenspreken. Een krant speelt immers een rol in het publieke debat en dat is een belangrijke functie van de journalistiek. Bij ons op de redactie is ook een discussie gaande of het Journaal geen commentaar moet bieden. Geen G.J.B Hilterman natuurlijk, maar meer in de vorm van een round-up op zaterdag na een hele week Sport 7 of korpschef Brinkman.
Bij dat laatste onderwerp vind ik ook niet dat de media dat goed hebben gedaan. We apen elkaar vaak na en leggen gebeurtenissen teveel onder een vergrootglas. Iedere uitspraak van iedere lokale bestuurder is opgeschreven of uitgezonden. Ik zou willen pleiten voor meer originaliteit.
Ik ben blij met de komst van commercile televisie. Voor de scherpte van het nieuws en de aandacht voor het programma was het een goede zaak. We hadden vroeger geen enkele concurrent en RTL Nieuws is een goede rubriek. Maar Hart van Nederland heb ik twee keer in mijn leven gezien en daarna nooit meer. Ik hou van sappige verhalen, maar op televisie is alles al heel snel plat.
Nu ik regelmatig naar het buitenland word gestuurd, kijk ik ook anders tegen de BBC aan. Daar keek ik altijd huizenhoog tegenop. Zo heb ik grote bewondering voor correspondent Martin Bell die ik in Sarajevo aan het werk heb gezien. Maar zo'n man moet je alleen oorlog laten doen. Zijn reportage over het eerste proces van het oorlogsmisdadentribunaal in Den Haag was niet best. Die van ons was beter en dat was een heel lekker gevoel.
Ik kijk alleen de tweede helft van de avond televisie. Ik probeer het Journaal van tien uur en Nova nog te halen en daarna ga ik net zolang zappen totdat ik een leuke film tegenkom. Afhankelijk van het nieuws blijf ik een enkele keer steken bij de ZDF, BBC of de BRT. Vooral als die laatsten een item over Afrika hebben. Naar spelletjes kijk ik niet. Nou ja, heel soms Per Seconde Wijzer of Twee voor Twaalf. Maar ik wil vooral films zien of goed drama. Pleidooi bijvoorbeeld, of die Engelse serie met die vrouwelijke politie-inspecteur. Maar over het algemeen worden er te veel oninspirerende praatprogramma's uitgezonden. Zaterdagavond heb ik vrij en dan blijkt vaak dat het toch een video of een boek wordt.
Weekbladen lees ik ook, maar mijn abonnementen heb ik opgezegd, behalve die op Opzij en op De Groene Amsterdammer. Dat laatste blad moet van mij namelijk blijven bestaan. Maar uit de rest las ik niet genoeg voor zoveel geld. Uitzondering zijn drie paardentijdschriften die ik braaf lees en dat geldt veelal ook voor Newsweek, Time en Bussiness Week.'
Nol van Bemmel

