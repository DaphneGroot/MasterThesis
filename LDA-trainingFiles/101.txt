	Soldaat doodt Surinaamse militairen
	ANP
PARAMARIBO
Een waarschijnlijk geestelijk gestoorde militair heeft zondag in Suriname twee soldaten doodgeschoten en twee anderen verwond. De gewonde militairen zijn na medische behandeling in een ziekenhuis in Paramaribo buiten levensgevaar. De militaire politie in het Afobaka-gebied (110 kilometer ten zuiden van Paramaribo) was zondagavond nog op zoek naar de dader.
Het onderzoek naar de schietpartij wijst uit dat de soldaat vermoedelijk 'in gestoorde mentale toestand' verkeerde. Dit heeft minister van Defensie Ramon Dwarka Panday zondagavond op de televisie verklaard.
De schietpartij deed zich voor op de detacheringspost in Afobaka bij het Brokopondomeer. De soldaat die amok maakte, opende om nog onbekende redenen het vuur op zijn collega's die in bed lagen.
De resterende manschappen die in Afobaka waren gestationeerd, zijn afgelost. Volgens minister Panday is de rust op de detacheringspost weergekeerd. De militaire post is tijdens de strubbelingen met het junglecommando van Ronnie Brunswijk in de jaren tachtig ingericht ter bewaking van de krachtcentrale bij het stuwmeer van Brokopondo.

