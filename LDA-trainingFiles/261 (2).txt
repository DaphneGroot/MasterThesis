Demografie.
Demografie (Grieks: "dèmos"; "volk" en "graphoo"; "beschrijven"; "bevolkingsbeschrijving") of bevolkingsleer is de wetenschap die de kwantitatieve aspecten van de bevolking bestudeert, uitgevoerd door een "demograaf", die studie verricht naar de samenstelling van de bevolking naar bijvoorbeeld leeftijd, geslacht, nationaliteit, etniciteit en/of beroep. Een dergelijke studie raakt sociale wetenschappen als geografie, sociologie, antropologie en geschiedenis, maar ook exacte wetenschappen als statistiek en wiskunde.
Demografie omvat de studie van de omvang, de structuur en de spreiding van de bevolking, en hoe de bevolking in tijd verandert door geboorten, sterfgevallen, migratie en veroudering. De demografische analyse kan op de gehele maatschappij of op groepen betrekking hebben die door criteria worden bepaald als onderwijs, nationaliteit, godsdienst en het behoren tot een bepaalde etniciteit.
Gegevens en methodes.
De demografie baseert zich op het gebruik van grote hoeveelheden gegevens, waaronder tellingen en verslagen van geboorten, huwelijken en sterfgevallen. De vroegste moderne telling werd uitgevoerd in Groot-Brittannië in 1801. Zie ook demografische statistiek.
In vele landen, in het bijzonder in de derde wereld, zijn betrouwbare demografische gegevens nog moeilijk te verkrijgen. Tijdens de jaren tachtig bijvoorbeeld werd de bevolking van Nigeria grof geschat op 110 miljoen, terwijl bij een telling die in 1991 werd uitgevoerd het aantal inwoners werd geschat op rond 89 miljoen.
Geschiedenis.
Tot de vroegste bijdragen aan de demografie behoren de werkzaamheden van Thomas Malthus. Malthus stelde dat de bevolking aan exponentiële groei onderworpen zou zijn. Hij vreesde dat de bevolkingstoename de groei in voedselproductie zou overtreffen, en zo door het Malthusiaans plafond zou breken. Dit zou tot steeds grotere hongersnood en armoede leiden: de Malthusiaanse catastrofe. Hij wordt gezien als intellectuele vader van het concept overbevolking. Later werden verfijndere, realistischere modellen voorgesteld door bijvoorbeeld Gompertz en Pierre-François Verhulst.
