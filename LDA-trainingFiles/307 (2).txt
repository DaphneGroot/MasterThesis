Symbolen van Esperanto.
Het traditionele Esperanto-symbool is een groene vijfpuntige ster. De vijf punten van de ster symboliseren de vijf werelddelen, de kleur groen staat voor de hoop. Als de ster los wordt gebruikt van de vlag staat er vaak een "E" in, zodat iedereen kan herkennen dat het de Esperanto-ster is.
De Esperantovlag.
De Esperanto-vlag is groen met linksbovenin een wit vierkant met daarin de groene vijfpuntige ster. In het Esperanto heet de vlag "verda stelo", wat "groene ster" betekent. Ze wordt gebruikt door Esperantisten om hun taal te vertegenwoordigen. Het gebruik van de kleur groen en de ster vinden hun oorsprong bij de Zweedse esperantist G. Jonson, die hiertoe een oproep had gedaan. De doorbraak van deze symbolen kwam met het gebruik van de kleur en ster op boeken geschreven in de taal, waarmee Louis de Beaufront was begonnen. In 1893 werd door C. Rjabinis en P. Deullin het uiteindelijke ontwerp gemaakt, daarin staat de kleur groen voor hoop, de vijf punten van de ster voor de vijf continenten en het witte kanton voor de vrede.
Het Jubileumsymbool.
Ter gelegenheid van het 100-jarig jubileum van Esperanto in 1987 lanceerde UEA (Universala Esperanto-Asocio/Wereld-Esperanto-Vereniging) een
eigentijds logo in de vorm van twee naar elkaar toegekeerde E's die een ronde (wereld-)vorm hebben. Een combinatie van de
twee symbolen wordt tegenwoordig ook vaak gebruikt. Het nieuwe symbool is vooral populair onder jonge esperantisten. Tegenwoordig wordt het symbool ЄЭ ook gebruikt in instant messengers om aan te geven dat men Esperantist is.
Het volkslied.
Voor veel esperantisten is 'La Espero' hun volkslied, ook wel de Hymne genoemd. Het is een gedicht van Zamenhof (de ontwerper van het Esperanto), op muziek gezet door Félicien Menu de Ménil.
De munt.
De Stelo (meervoud: Steloj) was van 1945 tot 1993 de munteenheid van de Esperantisten.
