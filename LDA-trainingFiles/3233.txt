	'Een voorkomen van ouderdom'
	Als volgend jaar wordt besloten de stap naar de derde fase van de EMU te zetten, zal in 2002 niet meer de vertrouwde gulden, maar de euro in ieders portemonnee zitten. De gulden behoort dan tot het verleden en het is dus een aardig idee om de geschiedenis ervan te beschrijven.
Het Nederlands Muntmuseum in Utrecht is daarmee bezig. Gewerkt wordt aan de zesdelige serie 'Een nieuwe vorst, een nieuwe munt', waarvan het eerste deel is verschenen: De muntslag ten tijde van Koning Willem I - Ontwerp en productie van de Nederlandse munten 1814-1839, geschreven door Marcel van der Beek.
De hele serie (te bestellen bij Het Nederlands Muntmuseum;  32,50 per deel inclusief verzendkosten) richt zich vooral op de verzamelaars van munten, zoals blijkt uit het voorwoord van muntmeester Van Draanen. Een boek voor kenners inderdaad, want het bevat allerlei technische gegevens en een hele serie tabellen en bijlagen. Maar het is ook interessant voor leken met belangstelling voor geschiedenis.
De gulden vindt zijn oorsprong in de Republiek der Verenigde Nederlanden. In 1694 werd 'een bepaalde hoeveelheid zilver gekoppeld aan een bepaalde geldswaarde'. Opmerkelijk is dat in die tijd ook al een soort euro bestond, dat wil zeggen een munt die overal in Europa werd geaccepteerd. Dat waren de gouden en zilveren dukaten die kooplieden bestelden bij de munthuizen om hun handel in binnen- en buitenland te financieren.
Na de Franse tijd begon er voor de gulden een nieuw leven. Nederland werd in 1814 een koninkrijk, dat ook het huidige Belgi omvatte. De nieuwe staat had behoefte aan nieuwe munten, onder meer ter vervanging van het Franse geld. Dit vereiste een nieuwe muntwet, die minister van Financin Six van Oterleek liet ontwerpen door de Amsterdamse hoogleraar Jean Henri van Swinden. Op 13 mei 1816 schreef Six aan Van Swinden 'dat de koning geheel genoegen neemt met mijne, of liever Uwe, Wet op het Muntwezen'.
De belangrijkste kenmerken van de nieuwe gulden zijn door de jaren heen onveranderd gebleven. Op de ene kant van de gulden, zo werd in 1816 bepaald, zou een afbeelding van de koning komen te staan en op de andere kant het rijkswapen, met op de rand 'God zij met ons'. Als merk van de munt in Utrecht werd gekozen voor de staf van Mercurius met slangen.
Het meest aardige hoofdstuk is 'Het jaar van het borstbeeld', waarin Van der Beek de werkzaamheden van graveur Michaut beschrijft. Voor de guldenstukken moest een beeltenis worden gemaakt van koning Willem I. Dat werk werd niet toevertrouwd aan een Nederlander, maar aan een Fransman. Michaut, die officieel werd benoemd tot 'Medailleur des Konings', begon zijn werkzaamheden met het drieguldenstuk. Maar over het portret dat hij in 1817 van de koning sneed, was Den Haag niet tevreden. Geoordeeld werd dat 'wat betreft de gelijkenis, en wel bijzonder van de neus aangaat, de Medailleur niet bijzonder gelukkig was gereusseerd'.
Michaut weet dit aan 'het feit dat hij tijdens zijn werk nooit in staat was geweest om de geportretteerde eens te kunnen aanschouwen'. Daarop werd besloten dat Michaut de koning mocht bekijken tijdens een wandeling in Haarlem. Het nieuwe portret van de koning oogstte wel veel lof, maar er bleven toch ook bezwaren. Zo schreef een hoge ambtenaar 'dat de sterke trekken in het beeltenis een voorkomen van ouderdom geven, waardoor volgens ons eenparig gevoelen, voorzeker Z.M. niet geflatteerd is'.
Jan Luijten

Foto
	Matrijs met beeltenis Willem I van Michaut. ILLUSTRATIE UIT 'DE MUNTSLAG TEN TIJDE VAN KONING WILLEM I'

