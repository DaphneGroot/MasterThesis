	'De ellende is ijsselijk groot'
	De jezueten-missionaris J.A.A. Mertens kreeg in 1902 van zijn orde de opdracht in Nederlands Nieuw-Guinea een verkenningstocht te maken 'om te zien of er voor de Papoea's op godsdienstig gebied al iets kon ondernomen worden'. Toegerust met kralen en spiegeltjes om de kaja-kaja's (vrienden) gunstig te stemmen, trok hij in gezelschap van enige anderen eropuit. Met veel gevoel beschreef hij later zijn wederwaardigheden.
'Aan land gekomen begonnen wij te roepen: kaja-kaja! kaja-kaja! Niemand vertoonde zich. Wij hielden roode koralen in de hoogte en bleven maar doorgaan met ons kaja-kaja geroep. Nu en dan zagen wij eenige beweging in het hout. Een hoofd vertoont zich even om aanstonds weer in het groen weg te duiken. (. . .) Langzamerhand komen zij schoorvoetend nader. Eindelijk waagt er een een sprong, grijpt een snoer koralen, en weer rechtsomkeert in vliegende vaart het bosch in.'
Het verkondigen van Gods Woord in verre buitengewesten was geen eenvoudige klus - dat blijkt wel uit de door Peter Boomgaard, Harry Poeze en Gerard Termorshuizen bijeengebrachte bekeringsverhalen uit de negentiende en begin twintigste eeuw in God in Indi (KITLV Uitgeverij, Leiden;  17,50).
God in Indi bevat een aantal egodocumenten waarin zendelingen en missionarissen op persoonlijke wijze verslag doen van hun ervaringen. Ze dateren voor het grootste deel uit de negentiende eeuw, de eeuw waarin de Nederlanders pas serieus werk gingen maken van missie en zending. V¢¢r die tijd stonden de wederzijdse contacten volledig in het teken van de handel. In het begin van de negentiende eeuw begon men het in Nederland 'gnant' te vinden, schrijven de samenstellers in hun inleiding, dat een christelijk land geen pogingen ondernam om zijn heidense onderdanen in Azi te bekeren.
Die pogingen brengen de zendelingen en missionarissen steevast in contact met 'onbeschaafde' wilden, voor wie het koppensnellen bij wijze van spreken dagelijks werk is. De inheemse bewoners worden geplaagd, aldus een gramstorige zendeling in 1851, 'door vele en groote gebreken en ondeugden'. Zij zijn 'onzindelijk en morsig in hoogen graad', en ook hun kleding, 'zoo zij deze nog hebben', verraadt die 'uiterlijke onreinheid'. En dan hun 'zingenot'. 'Hoe langer men onder hen verkeert, hoe meer men de verwoesting, de ontadeling en verdierlijking, die de zonde onder hen heeft aangerigt, moet betreuren.'
Vaak wordt een ziel gewonnen, maar ook moeten soms de predikers van Gods Woord hun zendingsijver met de dood bekopen. 'Het Rijnsche zendeling-genootschap lijdt in den laatsten tijd zware verliezen', staat in een dagboek uit 1859, waarin verslag wordt uitgebracht van de moord op een aantal zendelingen in Zuid-Borneo.
De moorden worden nauwkeurig beschreven. 'Andreas, de broeder van Jakob, een eerlijk doch eenigszins onnoozel christen, werd bij zijnen terugkeer van Pangaron naar Bandjer te Martapura door de vijanden aangebonden en dadelijk gevraagd of hij mahomedaan wilde worden. Hij antwoordde kortaf en bepaald: ''Ik ben christen en wil christen blijven.'' Op hetzelfde ogenblik viel hij door eenige dolksteken getroffen, achterover in de praauw.'
Geen wonder dat degene die het dagboek samenstelde, zijn relaas enigszins wanhopig besluit: 'Ik weet niets meer te zeggen; ik ben als verdoofd. De ellende is ijsselijk groot. Heere! ontferm U onzer.'
Han van Gessel

