	Aanspraak van corporaties op zestig miljoen onderzocht
	Van onze verslaggeefster
DEN HAAG
De landsadvocaat gaat onderzoeken of negen woningcorporaties alsnog aanspraak kunnen maken op ruim zestig miljoen aan rijksbijdragen. D66-staatssecretaris Tommel van Volkshuisvesting heeft deze toezegging donderdag aan de Tweede Kamer gedaan. De Kamer, onder aanvoering van het PvdA-kamerlid Duivesteijn, had daarop aangedrongen. Alleen Tommels partijgenoot Jeekel zag weinig in deze manoeuvre.
Als de woningcorpraties de zestig miljoen die zij claimen niet krijgen, zullen zij ter compensatie gedurende een periode van vijftien jaar de huren van zo'n 150 duizend huurders met 0,2 procent meer verhogen dan de overige corporaties.
De woningcorporaties zijn krachtens de bruteringswet sinds enkele jaren financieel verzelfstandigd. Ze hoeven geen leningen meer terug te betalen, maar ze krijgen ook geen rijkssubsidie meer. Het tegen elkaar wegstrepen van rechten en plichten bracht echter een aantal woningcorporaties in de problemen. Zij zouden daarom honderd miljoen van het rijk ontvangen om te kunnen overleven.
Deze corporaties hadden veel zogeheten dkp-woningen in hun bezit. Dat zijn woningen die gebouwd zijn met 'klimleningen': de rente die moet worden betaald, stijgt met de jaren. Corporaties die in 1993 juridisch eigenaar waren van meer dan 40 procent dkp-woningen, konden aanspraak maken op de rijksbijdrage van in totaal honderd miljoen. Negen woningcorporaties blijken echter ten onrechte een claim te hebben ingediend, want zij waren geen juridisch, maar economisch eigenaar.
Zij dachten recht te hebben op in totaal zestig miljoen, maar Tommel betwist dat. Om de pijn te verzachten stond de staatssecretaris hun toe om de huren iets meer te verhogen. De rest zou hij bijpassen.
De Tweede Kamer is daar echter tegen. Zij wil dat de landsadvocaat precies uitzoekt hoe het zit. Dat duurt twee maanden, denkt Tommel.

