 KORTERE WERKWEEK VOLDOET BIJ VSB VOLGENS VAKBONDEN. 
 WOERDEN, 20 dec (Reuter) - De 36-urige werkweek bij de VSB Bank voldoet uitstekend, zo concluderen de samenwerkende vakbonden voor bankpersoneel in een gezamenlijk persbericht. 
 "Veel mensen - op het hoofdkantoor 42 procent - werken vier keer negen uur," aldus de bonden die zich baseren op een door hen ingestelde enquete en evaluatie van de VSB zelf. 
 De VSB Bank hield, anders dan enkele andere banken, bij de invoer van arbeidsverkorting als principe aan dat alle werknemers gemiddeld 36 uur per week zouden gaan werken. Noch op groepsniveau noch voor individuen zijn daar van te voren uitzonderingen op gemaakt. 
 Uit de enquete is gebleken dat dit uitgangspunt goed heeft gewerkt, aldus de bonden. 
 Wel wordt gesignaleerd dat met name bij de directeuren van een aantal kleine kantoren de 36-urige werkweek tot "knellende situaties" heeft geleid. Deze directeuren zullen in overleg met hun leidinggevenden individueel bekijken of het terugvallen op hun oude roosters een oplossing kan bieden. 
 "VSB Bank verwacht dat deze optie voor enkele tientallen directeuren een oplossing kan zijn," aldus de vakbonden. Andere knelpunten werden vooral gesignaleerd bij commerciele functies maar deze werknemers zullen 36 uur per week blijven werken. 
 Wel wordt hun functie-inhoud kritisch bekeken en ontdaan van de met name beheersmatige elementen, aldus de bonden. 
 Om die werkzaamheden op te vangen zal VSB ongeveer 50 extra mensen inzetten. Dat komt boven op de al gerealiseerde herbezetting van 2,5 procent die een gevolg was van de invoering van de 36-urige werkweek. 
 De gezamenlijke bonden zeggen dit plan van de VSB als "zeer positief" te ervaren. 
 Nu werkt 100 procent van de VSB-werknemers 36 uur per week en dat zal over enige tijd ongeveer 98 procent zijn. 
 "VSB Bank werkt volgens de bonden geheel binnen de geest van de afspraken en mag als een van de positieve voorbeelden gelden binnen de bankensector," aldus de FNV Dienstenbond, Dienstenbond CNV, De Unie en de BBV. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
