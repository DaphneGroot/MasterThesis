	'Iedereen denkt dat h¡j Harry Bosch is' POLITIEVERSLAGGEVER MICHAEL CONNELLY WERD MISDAADAUTEUR
	HET LAATSTE boek van Michael Connelly heet Kofferdood en dat is een wat geforceerde vertaling van Trunk Music, de oorspronkelijke titel. 'Het is slang voor een maffiamoord, waarbij het slachtoffer achtergelaten wordt in de kofferbak van een auto. Ik vond het een mooie titel, maar ik vrees dat zo'n term zich niet laat vertalen.'
Connelly is even in Nederland om zijn Kofferdood onder de aandacht te brengen, het vijfde boek in een reeks over Harry Bosch, een niet volgens het boekje opererende rechercheur van politie in Los Angeles. Ongelukkig in de liefde en altijd overhoop met zijn superieuren strijdt hij tegen het onrecht in de stad; een moderne kruisvaarder  la Philip Marlowe, de 'held' van Raymond Chandler, die in zijn eentje de mean streets betrad.
De naam Chandler is gevallen en dat is niet toevallig. Net als Marlowe rijdt Bosch 's nachts doelloos - zo lijkt dat althans - over de boulevards van de stad der engelen, net als Marlowe opereert Bosch als een loner, die zich niets van de regels aantrekt. Er is n verschil: Marlowe was een priv-detective die moorden oploste, Bosch is in dienst van het Los Angeles Police Department.
Connelly: 'Chandler kon nog wegkomen met een priv-detective die moordenaars pakt. In 1997 kan dat niet meer. Priv-detectives lossen geen moorden op, als ze dat al ooit gedaan hebben. Nu werken ze aan echtscheidingen, of zijn in dienst van tabloids als The National Enquirer om ranzige zaakjes uit te zoeken. Een priv-detective die in een groot aantal boeken steeds maar weer moorden oplost, komt heel ongeloofwaardig over.'
Connelly is geen goedkope naper van Chandler, waarvan er nogal wat zijn in het hard-boiled genre. Zijn boeken worden door lezers en critici goed ontvangen. Voor zijn eersteling, The Black Echo uit 1992, kreeg hij meteen de Edgar Award voor het beste debuut. Connelly's boeken zijn hard en rauw, uitstekend gedocumenteerd en goed geschreven. In de VS werd hij de Quentin Tarantino van de politieroman genoemd, al wacht de schrijver nog steeds op het verfilmen van een van zijn boeken.
'De rechten worden wel steeds gekocht, maar van filmen is het nog niet gekomen. Ik heb wel laatst op verzoek een script geschreven. Kijken waar dat toe leidt. Harrison Ford schijnt genteresseerd te zijn. Hij lijkt me trouwens wel een geschikte Harry Bosch. In Witness zette hij een hele goede rechercheur neer.'
Michael Connelly plaatste het moderne Los Angeles weer op de landkaart van de misdaadliteratuur, maar hij is er zelf niet geboren en getogen. Hij groeide op in een groot gezin dat eerst in Philadelphia en later in Florida woonde. Hij studeerde in het zuiden journalistiek en ging werken voor lokale kranten in Daytona Beach en Fort Lauderdale.
In zijn tienerjaren kreeg hij een voorliefde voor het werk van Chandler, Ross MacDonald en Joseph Wambaugh. 'Dat waren mijn favorieten, zo wilde ik ook schrijven. Ik zag de journalistiek als een middel om op legitieme wijze in contact te komen met politiemensen. Ik heb ongeveer tien jaar als politieverslaggever gewerkt. Je zou kunnen zeggen dat het mijn leerschool is geweest.'
In Florida waagde hij zich in de jaren tachtig aan het schrijven van twee boeken. Hij kreeg ze niet af. 'Het bleek een hele andere discipline dan de journalistiek, je moet maanden aaneen kunnen schrijven, knutselen, prutsen. In de journalistiek gaat het hooguit om vijftienhonderd woorden - en dat was het dan. Het schrijven van een boek kost je tien maanden, een jaar. Het begin van een van die mislukte boeken was overigens aardig, maar het verhaal ging nergens heen.'
Connelly's doorbraak kwam na het schrijven van een grote reportage over de gevolgen van een vliegtuigongeluk in Florida. Hij kreeg voor het artikel, dat verscheen in het magazine van zijn krant in Fort Lauderdale, een Pulitzer-prijs. Vervolgens werd hem een baan als politieverslaggever aangeboden bij de gerenommeerde Los Angeles Times. Hij verhuisde naar de Californische stad waarover hij zoveel gelezen had, maar waar hij tot zijn eerste sollicitatiegesprek nooit was geweest. Vanuit Florida, waar net een nieuwe generatie succesvolle thrillerschrijvers opstond, ging hij naar de bakermat van het genre.
De eerste jaren werkte hij in Los Angeles als verslaggever; hij verdiepte zich in de topografie en legde contacten met politiemensen. De ervaringen die hij opdeed gebruikte hij in zijn boeken, waarvan de eerste twee verschenen terwijl hij nog journalist was: 'Dat was dus tikken in de avonduren.' Voor The Black Echo gebruikte hij een moord die in de jaren tachtig in een tunnel was gepleegd, voor The Concrete Blonde was er de zaak van de vrouw die na haar dood in beton was gegoten.
Hij hoefde niet lang te leuren met zijn eerste serieuze manuscript. Connelly was (en is) een fan van het werk van James Lee Burke, 'een misdaadauteur die heel mooi schrijft'. Burke droeg een van zijn boeken op aan zijn literaire agent. 'Toen ik mijn eerste boek af had, heb ik die man gebeld. Hij vond The Black Echo goed, binnen vijf maanden werd het gepubliceerd.'
Harry Bosch is gebaseerd op 'een paar agenten die ik ken'. De rechercheur heeft van de schrijver geen familie gekregen, hij groeide op in tehuizen, zijn moeder was een prostituee, die in 1961 werd vermoord. Bosch vocht in Vietnam. 'Veel politiemensen in Los Angeles trouwens, dus dat klopt wel.'
De naam is geen toeval: 'Ik heb tijdens mijn studie Hieronymus (Jeroen) Bosch bestudeerd. Ik vond zijn schilderijen een mooie metafoor voor het hedendaagse Los Angeles.' Wat Bosch betekent in het Nederlands, wist hij niet. 'Een soort van jungle dus? Dat past ook wel weer bij Los Angeles.'
Hij heeft nog minstens drie verhalen voor Bosch-boeken. 'Ik ben hem nog lang niet zat. Ik vind het heerlijk om met zijn ogen naar Los Angeles te kijken en dat te beschrijven.' Om de liefde warm te houden, slaat Connelly een enkele keer een zijpad in, neemt hij even afstand van zijn held. The Poet, dat twee jaar terug verscheen, gaat over een journalist in Colorado die de zelfmoord van zijn broer onderzoekt. Niks zelfmoord: er is een seriemoordenaar actief.
Volgend jaar volgt opnieuw een boek zonder Bosch, Blood Work, maar de nieuwe 'Bosch' staat al voor een kwart in de steigers: Angel-Flight, 'al kan die titel nog veranderen'. Als schrijver legt Connelly makkelijker contact met politiemensen dan als journalist, zegt hij. 'Journalisten worden niet vertrouwd. Die beschrijven de werkelijkheid, met naam en toenaam. Ik beschrijf de realiteit ook, maar als ik in mijn boeken over corrupte agenten schrijf, dan zijn dat altijd de anderen - iedereen denkt dat h¡j Harry Bosch is.'
Ronald Reagan was een fan van het werk van Tom Clancy, Bill Clinton leest Connelly. 'Ik werd een keer gebeld of ik de president wilde ontmoeten, hij zou een liefhebber van mijn werk zijn. Hij kwam 's nachts in Los Angeles aan. Ik heb hem dertig seconden gesproken op het vliegveld.
'Clinton zei in die korte tijd dat hij mijn boeken mooi vond. Hij vertelde ook nog iets over de muzikale voorkeur van Bosch, en toen wist ik: jij hebt mijn boeken cht gelezen. Hij leest trouwens ook Walter Mosley en John Grisham. Hij houdt dus echt van het genre.'
Voor zijn eerste boeken maakte Connelly nog een uittreksel van honderd pagina's, nu weet hij tijdens het schrijven niet waar het verhaal naar toe zal gaan. 'Ik weet ongeveer hoe het eindigt, maar laat me onderweg graag verrassen.
'Het was Ernest Hemingway die ooit zei: als een schrijver aan het begin weet hoe zijn boek gaat eindigen, dan weet zijn lezer het ook. En dat kan niet de bedoeling zijn.'
Rolf Bos

Foto
	Michael Connelly FOTO TESSA POSTHUMA DE BOER

