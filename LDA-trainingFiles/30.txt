	Achttien jaar geëist wegens overvallen en verkrachting
	ANP
UTRECHT
 Officier van justitie mr. M. Hoekendijk heeft dinsdag voor de rechtbank in Utrecht achttien jaar cel geëist tegen de 21-jarige S. S. wegens het plegen van een aantal overvallen en diefstallen en een verkrachting. S. wordt verdacht van vier overvallen in woningen in juni en juli 1996 in de regio Utrecht. Behalve de celstraf eiste de officier verbeurdverklaring van een auto en terugbetaling van de buit, ruim 22 duizend gulden.
In drie gevallen zou S. met enkele handlangers 's nachts een huis zijn binnengedrongen en geweld hebben gebruikt of ermee hebben gedreigd. De daders gebruikten daarbij zowel messen als vuurwapens. Volgens justitie was S. de leider van de bende. De anderen zijn eind vorig jaar al veroordeeld. Ze kregen straffen van zes, acht en twaalf jaar.
S. zat in België, Duitsland en Frankrijk reeds straffen uit voor overvallen. Dit gegeven, plus het feit dat S. verdacht wordt van een serie overvallen binnen korte tijd, bracht de officier tot zijn forse eis. De normale maximale strafmaat voor de delicten waarvan S. wordt verdacht is twaalf jaar.
Volgens slachtoffers en de al veroordeelde handlangers gedroeg S. zich soms uiterst agressief. S. zou een bewoner in de borst hebben geschoten en verschillende andere bewoners hebben mishandeld. Hij wordt ook verdacht van autodiefstal, verkrachting en het in het bezit hebben van 145 duizend gulden aan vals geld. Zelf ontkent hij bijna alle feiten. Eén woningoverval en het bezit van vals geld gaf hij toe.

