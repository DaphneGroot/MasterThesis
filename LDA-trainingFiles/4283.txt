	Het onvoltooibare verleden
	IN 1976 PUBLICEERDE J.B. Charles, schrijversnaam van de criminoloog W.H. Nagel, een van z'n laatste bundels bespiegelingen, onder de titel Hoe bereidt men een ketter. Het waren sombere notities van een auteur die het niet goed met de wereld zag aflopen. Nixon was dan wel net ten val gebracht, maar de niet minder bedenkelijke Kissinger was nog altijd Amerika's minister van Buitenlandse Zaken, en Joseph Luns nog altijd secretaris-generaal van de NAVO. Het 'Duitse gevaar' was in de ogen van de voormalige verzetsman groter dan ooit. Misschien, dacht hij, zou eerlang in de DDR een geheel nieuw en vreedzamer type Duitser worden gekweekt, maar met Bonn zou het nooit meer in orde komen; daar werd met repressieve Berufsverbote tegen de linkse Rote Armee Fraktion opgetreden, daar zou Franz Joseph Strauss binnenkort wel bondskanselier worden, daar was de rehabilitatie van het fascisme al bijna weer voltooid.
Merkwaardige overpeinzingen, van nog maar zo kort geleden.
Wat me indertijd bij eerste lezing al speciaal had verbaasd was een dagboekachtige aantekening over een op de Nederlandse tv vertoonde Duitse film.
'Ik heb nog gezien', schreef Charles, 'hoe een ontslagen politieman zijn vrouw voor rot slaat en dat zij naar haar beter gesitueerde ouders vlucht. Toen was het mis. Ik vloog schuimbekkend tegen de muren op en ik riep om een mes, want ik vond het enige goede vervolg op de handeling een broodmes in de strot van deze godvergeten Duitser.'
Als de bezoeker van het volkstoneel die na afloop van de voorstelling de schurk van het stuk opwacht.
De film in kwestie was er een van Rainer Werner Fassbinder, en dat maakte de blinde woede van Charles des te eigenaardiger, omdat Fassbinder voor iedereen die de boel een beetje bijhield toch ook toen al kon zijn opgemerkt als een van de felste en scherpzinnigste critici van zijn samenleving. En het is maar goed dat Charles op het moment dat hij z'n driftaanval kreeg nog niet kon weten dat Fassbinder in datzelfde jaar 1976 een toneelstuk had geschreven dat Der Mll, die Stadt und der Tod heette.
Dat stuk - door historicus en Hitlerbiograaf Joachim Fest aangemerkt als een uiting van 'links fascisme' - speelt natuurlijk een rol van betekenis in de even omvangrijke als interessante studie van de Amsterdamse hoogleraar film- en televisiewetenschap Thomas Elsaesser: Fassbinder's Germany. Uiteraard komt de rol aan de orde die de theatermaker, cineast en tv-regisseur in de jaren zestig en zeventig heeft gespeeld, maar de nadruk ligt meer op de politiek-maatschappelijke dan op de artistieke kant van zijn indrukwekkende productie.
Fassbinder was een kind van de Tweede Wereldoorlog: hij werd geboren op 31 mei 1945. En hij werd in alle opzichten wat ze 'een kind van zijn tijd' noemen: voor dat leven, in die paar decennia van de twintigste eeuw, leek geen passender dood denkbaar dan de dood aan (een overdosis van) drugs. Hij was nog geen veertig toen hij in 1982 stierf. Het is de vraag of het niet half en half een zelfverkozen dood is geweest.
Z'n films waren van meet af aan cult-films, en misschien wel in de meest letterlijke zin van het woord, voorzover z'n werkwijze, z'n omgang met naaste medewerkers en z'n manier van leven de trekken van een cultus, of zelfs de opgeslotenheid van een sekte vertoonden. Hij was als filmer in ieder geval uniek, en onnavolgbaar, en daarom misschien per definitie gedoemd om snel gedateerd te raken.
De wijze waarop hij melodramatische elementen uit de traditie van de vooroorlogse Duitse Heimatfilm als instrumenten gebruikte om het naoorlogse leven in de Bondsrepubliek te attaqueren, had alleen toen effect: het was tegelijkertijd nostalgie en afrekening met de nostalgie, tegelijkertijd verlangen naar Zarah Leander en de 'Bewltigung' van Zarah Leander, tegelijkertijd een liefdes- en een oorlogsverklaring aan het land waarvan hij toevallig een inwoner was. Hij bestreed Duitsland als het ware met de wapens van Duitsland.
In die gezindheid moet hij - altijd op zoek naar de rand van de afgrond - Het vuil, de stad en de dood hebben geschreven, dat anno 1976 in Duitsland, en meer speciaal in Frankfurt, als een bom explodeerde, en dat buiten Duitsland - en zeker tien jaar later - op geen schijn van kans, laat staan 'begrip' kon rekenen. Hij 'revancheerde' zich nog het volgende jaar met z'n schitterende serie naar Berlin Alexanderplatz, maar de schandvlek is nooit meer uitgewist: was hij niet toch een antisemiet gebleken?
Voor J.B. Charles zou er geen twijfel aan hebben bestaan - maar die was ook zelf al overleden toen tien jaar later een vergeefse (en wat mij betreft gezien het bovenstaande ook zinloze) poging is gedaan om het omstreden stuk een Nederlandse opvoering te gunnen. Ik denk dat het in z'n retoriek toen al verouderd was, zoals ook de films van Fassbinder (met uitzondering van Berlin Alexanderplatz) in die zin verouderd zijn, dat we ze zonder het sociogram van Duitsland anno 1970 eenvoudig niet meer kunnen thuisbrengen.
Ook de behoefte van J.B. Charles om een 'godvergeten Duitser' op televisie met een broodmes te lijf te gaan is vermoedelijk verouderd, al kun je daar nooit helemaal zeker van zijn.
Toen in 1995 de vijftigste verjaardag werd gevierd van het einde van de Tweede Wereldoorlog, is her en der verzucht dat er nu misschien toch eindelijk een streep onder gezet mocht worden, en dat Helmut Kohl bij de eerstvolgende herdenking van D-day toch eindelijk wel uitgenodigd zou worden op de kust van Normandi. Maar nog geen jaar later 'raasde' Goldhagen met zijn onthullingsboek door Duitsland, en 1997 is nog nauwelijks begonnen of er staat nog een bejaarde Franse oorlogsmisdadiger terecht, Zwitserland moet vanwege het joodse goud met zichzelf in het reine komen, Madeleine Albrights carrire krijgt een plotselinge lading door haar joodse voorouders, Nederland schrikt van oud-SS'ers die nog Duitse pensioenen genieten, en in Mnchen betoogt de CSU, samen met extreem-rechts, tegen een tentoonstelling over de rol van de Wehrmacht.
Het onvoltooibare verleden van Duitsland en de oorlog.
Fassbinder duikt ook haast onvermijdelijk op in de bundel Het kromme kan toch niet recht zijn, waarin Philo Bregstein een naar kwaliteit en onderwerp nogal uiteenlopend aantal 'essays en interviews' heeft opgenomen, maar waarin het thema van oud en nieuw antisemitisme, van jodenvervolging en dus Tweede Wereldoorlog domineert.
De eerste vraag bij zo'n bundel is of het nog iets nieuws toevoegt aan het oneindig vele dat over het onderwerp al is gepubliceerd. De tweede luidt of een auteur vijfig jaar nadat de publicatiestroom is begonnen, niet eigenlijk aan zichzelf verplicht is in hetzij essayistische, hetzij literaire termen met inzichten en emoties aan te komen die nog niet eerder in die vorm zijn geschreven.
In beide opzichten stelt Bregstein teleur. Het lijkt me eerlijk gezegd al een zwaktebod dat hij op wel drie manieren en drie plaatsen (er wordt nogal wat overlapt in het boekje) zijn duit in het zakje doet over de door Jan en alleman al becommentarieerde vete tussen Leon de Winter en Theo van Gogh, en zich op die manier in het lilliputterscircus van Nederlandse columnisten begeeft, zonder aan het geredekavel ook maar iets toe te voegen dat niet al duizend keer is gezegd en geschreven.
Los daarvan blijft hij met grote omzichtigheid om de hete brij heendraaien - in de ene zin terugnemen wat hij in de vorige zin heeft geopperd, en zonder ooit tot een kraakhelder antwoord te komen of er in het 'paradoxale' Nederland nou wel of niet sprake is van bewust dan wel onbewust antisemitisme. Ook in de 'eeuwige' kernvraag in hoeverre kritiek op de staat Isral wel of niet de kiemen in zich draagt van al dan niet latente jodenhaat, blijft hij vaag, om niet te zeggen troebel.
Hij is slordiger dan een essayist betaamt. Het satirische programma Zo is het toevallig ook nog 's een keer (hij spelt het al niet correct) werd niet uitgezonden door de VPRO, maar door de VARA. Er was naar aanleiding van het nummer over Beeldreligie wel sprake van een grote stroom brieven, maar bij die gelegenheid maar heel beperkt van 'een grote stroom anti-semitische brieven'.
Hij meldt dat de door hem bewonderde Lon Poliakov van de Sorbonne geen toestemming kreeg om een geschiedenis van het anti-semitisme te schrijven, maar dat hij in 1964 steun kreeg van historici 'die later de beroemde Ecole des Annales zouden vormen'. In werkelijkheid werd het historische tijdschrift Annales opgericht in 1929.
Mij dicht hij de introductie toe van het begrip 'zedelijk opvattingstelsel', waarvan ik me nauwelijks kan voorstellen dat ik het ooit uit mijn pen heb gekregen, maar zonder een vindplaats aan te geven (terwijl hij toch niet vies is van voetnoten) suggereert hij dat ik me ermee zou hebben geschaard in de kring van mensen die 'goed' en 'fout' in de oorlog willen relativeren, en dus net als prof. J.M.C. Blom (moet zijn prof. E.H. Kossmann) liever van accommodatie dan van collaboratie spreken.
Groezelig.
Over de 'andere' kant van de oorlog die nooit voorbijgaat schreef Sytze van der Zee zijn persoonlijke herinnering aan Potgieterlaan 7: het adres van zijn jeugd, waar zijn vader in de oorlog tijdelijk lid werd van NSB en WA.
Voor dat boekje gelden dezelfde vragen als in het geval van Bregstein: wordt er iets nieuws aangedragen, en heeft de auteur over het onderwerp (dat toch ook al een redelijk aantal publicaties heeft opgeleverd) iets eigens of unieks te zeggen dan wel te concluderen. Het antwoord is nee. Voorzover Van der Zee zekere 'literaire' ambities heeft gehad (en daar schemert in de rangschikking van de 'mmoires' iets van door), dan hebben die vooral schipbreuk geleden op de omstandigheid dat hij zo hoekig en soms zelfs bonkig, zo onmuzisch schrijft.
De 'meerwaarde' van zijn bekentenisachtige herinneringen zit eigenlijk vooral in het feit dat hij als journalist en ex-hoofdredacteur van Het Parool een zekere renommee heeft, waardoor het boek iets krijgt van het 'coming out' waarmee andere bekende Nederlanders belijden dat ze wel eens snuiven of spuiten. Maar dat is misschien net iets te weinig fundament voor zo'n egodocument.

Thomas Elsaesser: Fassbinder's Germany.
Amsterdam University Press; 396 pagina's;  39,50.
ISBN 90 5356 059 9.
Philo Bregstein: Het kromme kan toch niet recht zijn.
De Prom; 200 pagina's;  24,90.
ISBN 90 6801 512 5.
Sytze van der Zee: Potgieterlaan 7.
Prometheus; 280 pagina's;  29,90.
ISBN 90 5333 456 4.

Foto
	Acteur Jules Croiset te midden van demonstranten bij Fassbinders toneelstuk 'Het vuil, de stad en de dood' in Rotterdam. FOTO BERT VERHOEFF - DE VOLKSKRANT

