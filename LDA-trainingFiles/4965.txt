	Fenomenale sprint wordt gevolgd door uitgekiende 5.000 meter Postma lijkt tijdperk Ritsma af te sluiten
	Van onze verslaggever
Wybren de Boer
 HEERENVEEN
 Halverwege de Europese kampioenschappen heeft Ids Postma zich laten gelden als de schaatser die het tijdperk van Rintje Ritsma kan afsluiten. Een fenomenale sprint liet de Deersumer boerenzoon volgen door een gewaagde vijf kilometer en ge√Ømponeerd door zoveel bluf boog Ritsma tweemaal het hoofd.

De tussenstand biedt uiteraard nog geen garantie voor een definitieve machtsovername, maar de perspectieven voor Postma zijn uitermate gunstig. Ook vorig jaar bezette hij na de vrijdagavond de eerste plaats, een voorsprong die hij een dag later op de mijl zelfs nog iets vergrootte, maar uiteindelijk ging Ritsma op de tien kilometer toch met de titel aan de haal. Volgens coach Gemser moest Postma nog meer inhoud krijgen om de rollen om te kunnen draaien.
De kans dat Ritsma vandaag op de metrische mijl terugslaat is gering. In de achterliggende weken moest de regerend kampioen zijn belager voortdurend voor laten gaan op de middenafstand, zodat voor Ritsma de enige sluiproute naar een vierde titel alleen te vinden is op de tien kilometer.
Aangezien de nummers 1 en 2 van het klassement elkaar op de tien kilometer in een rechtstreeks duel bekampen, zal het Ritsma vermoedelijk te zwaar vallen Postma van zich af te schudden.
In enkele weken onderging Postma een opmerkelijke gedaanteverwisseling. Weliswaar excelleerde hij veelvuldig op de mijl maar zijn teleurstellende verrichtingen op de vijf kilometer wekten het vermoeden dat een aanval op Ritsma niet veel meer dan een illusie zou zijn. Medisch onderzoek wees echter uit dat Postma gekweld werd door een bijholte-ontsteking, waarop Gemser zijn pupil rust voorschreef en uiterst behoedzaam het traject naar het EK werd bewandeld.
In Heerenveen ontpopte Postma zich als de toekomstig kampioen. Hoewel zijn 500 meter het hoogtepunt van de avond vormde, gaf hij op de vijf kilometer het nadrukkelijkst blijk van zijn groei als allrounder. Waar Postma bij voorgaande kampioenschappen met een doldrieste aanpak zijn eigen kansen vaak verknalde, slaagde hij er gisteravond in zijn krachten wel op de juiste wijze te verdelen.
Met een uitgekiend schema koerste hij op de vijfduizend meter naar een imponerende tijd van 6.47,96, een fractie achter de Noorse superstayer Storelid.
Als eerste van de cracks mocht Zandstra op vijf kilometer de ijzers onderbinden en dat bleek, zoals vaker bij grote toernooien, geen voordelige positie. In een ultieme poging zijn titelkansen intact te houden, koos de schaatser uit Joure voor een bliksemstart.
Maar net als bij eerdere kampioenschappen op Thialf bleek de superieure kwaliteit van het ijs op de 500 meter geen garantie voor even wervelende optredens op de vijf kilometer.
Zandstra mikte met zijn geplande schema (lage 32'ers) op een tijd van net onder de 6.45, de cijfercode die in de voorbije weken tijdens World Cup-wedstrijden in Heerenveen en Hamar volstond voor een plaats temidden van de allerbeste stayers.
Halfkoers moest Zandstra evenwel zijn plannen herzien. Met een van pijn vertrokken gezicht en in een danig verstoorde cadans kwam de Europees kampioen van 1993 uit op 6.53,65.
Zandstra's optreden was voor de rijders na hem een les. Nadat de Duitser Dittrich had laten zien waartoe een uitgebalanceerd schema kan leiden, vond Storelid de formule die garant stond voor de winnende tijd: 6.47,21.
Postma, alerminst een geboren stayer, koos voor een geleidelijk oplopend schema en rondde dat met een tempoversnelling in de laatste twee omlopen af. Ritsma, in het voorseizoen bijkans ongenaakbaar op de vijf kilometer, koos dezelfde aanpak, maar kwam aan de finish een fractie tekort (0,16) op zijn uitdager.
De schrik was de titelverdediger eerder op de avond als flink in de benen geslagen, toen Postma op de 500 meter explodeerde. De 36,77 van zijn provinciegenoot vormde het briljante hoogtepunt op de eerste dag van het EK.
Ritsma gaf 1,14 seconde prijs, Zandstra kwam 1,20 tekort. Even illustratief voor Postma's krachtsexplosie was het ruime verschil met de nummer twee, de Italiaanse sprinter Carta: driekwart tel.
Met zijn openingsact diende Postma ook alle criticasters van repliek, die na het NK in Assen vraagtekens zetten bij de rechtvaardigheid van zijn uitverkiezing voor de Europese titelstrijd. In de eerste helft van het seizoen kon Postma zich niet laten gelden als een serieuze concurrent voor Ritsma en zijn afmelding voor de nationale titelstrijd had verdacht veel weg van een vlucht.
Gemser liet zelfs voorzichtig doorschemeren dat zijn pupil gespaard moest worden voor het EK.
Postma is bezeten van het idee om 's werelds beste allrounder te worden, maar keer op keer dient de vraag zich aan hoe ver zijn talenten hem als sprinter gebracht zouden hebben. Niet eerder ging een Nederlander zo snel over Nederlands ijs als Postma gisteravond en zijn 36,77 is de achtste tijd ooit door een Nederlanders gereden.
Alleen Van Velde (zes keer) en Ykema (zilver met 36,76 tijdens de Olympische Spelen in Calgary) waren sneller.
Op de Adelskalenderen, de wereldranglijst aller tijden, klom Postma gisteravond van de achtste plaats naar de vierde en kwam daarmee in het spoor van zijn twee provinciegenoten, die tweede (Ritsma) en derde (Zandstra) staan. De ranglijst wordt nog altijd aangevoerd door drievoudig Olympisch kampioen Johann Koss.
Van buitenlandse concurrentie hebben de drie Friese allrounders niet veel te vrezen. Alleszeggend voor de crisis in het internationale allround-schaatsen is het feit dat Brigt Rykkje, de Haarlemmer met de Noorse vader die nooit deel mocht uitmaken van een Nederlandse selectie, in Noorwegen met open armen werd ontvangen. Met twee persoonlijke records gaf Rykkje glans aan zijn optreden.

Foto
	Ids Postma tijdens zijn race op de 500 meter.FOTO PATRICK POST

