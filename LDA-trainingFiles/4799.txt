	Borstjes stevig als druiven
	Onvergetelijk was de aflevering waarin de presentator net voor aanvang van de uitzending een vingertop afklemde in een dichtslaande VPRO-deur. Het lichaamsdeel werd onverwijld naar de koelbox van een Goois ziekenhuis getransporteerd, maar de gehavende Han Reiziger wist van geen wijken: hij presenteerde zijn programma met een reusachtig verband om zijn hand, en zijn kwinkslagen waren er die ochtend niet minder om.
Reiziger in Muziek is een live-muziekmagazine op tv (elke zondag van 11 tot 12, Nederland 3), en het gebrek aan routineuze gladheid bij de gastheer vormt na acht jaar nog steeds een van de charmes van dit programma. Reiziger is een natuurtalent: een onder de studiolampen belande radioveteraan, die naar eigen zeggen 'niets van het medium tv begrijpt' en de oningewijde kijker daardoor geen moment het gevoel geeft dat hij dommer is dan die herhaaldelijk door camerahoeken, microfoontechnieken en onvoorziene incidenten verraste presentator.
Een tv-programma dat zo weinig barrires opwerpt moet gekoesterd worden, en eens te meer als de muzikale formule zo briljant eenvoudig is als die van Reiziger in Muziek. Wat zondagochtend op Nederland 3 aan de kijker voorbijtrekt zie je nergens anders: vrijwel alle stijlvormen en opvattingen uit de klassieke muziek, jazz en wereldmuziek zijn de afgelopen jaren in vele gedaanten live bij Han Reiziger te gast geweest - niet als tussendoortje in een praatprogramma, maar als hoofdschotel. Reiziger noodt zijn gasten wel voor een gesprek aan tafel, maar even vaak geeft hij blijk van zijn bewondering door zich gehurkt n  st een speelklare muzikant op te stellen, om vanuit die positie een en ander over de bijzonderheden van de Chinese pipa, de barokviool of de keelzang der Eskimo's te weten te komen.
Daarom is het goed en rechtvaardig dat de VPRO nu een ruime keuze uit acht jaar Reiziger in Muziek op een dubbel-cd heeft uitgebracht. Het repertoire op Van Buenos Aires tot Loon op Zand is even gevarieerd en kriskras-gemonteerd als de titel al aangeeft. Argentini is vertegenwoordigd met een gemeen hoekige Piazzolla-bewerking door het Sexteto Major (opname 19-2-1995), de Koninklijke Harmonie Sophia's Vereniging Loon op Zand laat het koper machtig gloeien in Elsa's Traum, een bewerking uit Wagners Lohengrin (14-11-1993).
De zesentwintig overige opnamen - inclusief de door Reiziger zelf gecomponeerde herkenningstune - vormen vaak curieuze of waardevolle aanvullingen op het reguliere cd-aanbod. In de klassieke sector is er bijvoorbeeld Stravinsky's zelden gespeelde Lied ohne Namen voor twee fagotten, uitgevoerd door Brian Pollard en Kees Olthuis, of Leoncavallo's Paljas door de hier zelden gehoorde heldentenor Robert Bruins. En wie kan beweren dat hij Mahlers jeugdwerk Pianokwartet in A-klein (door leden van het Radio Filharmonisch Orkest) in veelvoud in de platenkast heeft staan?
Naar een explosievere John Engels dan in A Night With Tanuki zal het ook zoeken worden. De slagwerker legde deze proeve van opruiende swing vast als leider van een kwintet met de Amerikanen Lew Tabackin' en Jimmy Knepper. Greetje Kauffeld, Betty Carter, Frans Vermeerssen, Theo Loevendie (Bayram) en wijlen Rudy Brink (in zijn laatste opname, Darn that Dream, mei 1990) maken het jazzdeel compleet.
Echte reizigersklanken vinden we in het kleine tiental ensembles uit verre streken, waarvan het 38 seconden tellende fragment uit een niet nader gedentificeerd Chinees volkslied in curiositeit ongetwijfeld de kroon steekt. De Chinese componist Mo Wuping zong zijn rauwe a capella-versie terwijl hij bij Reiziger aan tafel zat. En wat mooi dat ook N'Penxherene e zotris' sate niet ontbreekt. Dit liefdeslied met de onuitspreekbare titel werd in april 1992 gebracht door de Lela Familie, een ogenschijnlijk haveloos, doch goddelijk musicerend gezelschap uit Albani. De tandeloze grootvader die bij een passage over 'borstjes stevig als druiven' onstuimig zijn hemd begint open te knopen moet je erbij denken, maar de smartelijke klarinet en viool spreken ook zonder beeld recht tot het hart. Moge Reiziger in Muziek nog vele avonturen beleven.
Erik van den Berg
Reiziger in Muziek. Van Buenos Aires tot Loon Op Zand. VPRO Eigenwijs EW 9734 (dubbel-cd),  45,-.

Foto
	Han Reiziger

