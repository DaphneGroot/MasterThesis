	Meester-oplichter op de Mississippi VERGETEN ROMAN VAN HERMAN MELVILLE VERTAALD
	ER IS GEEN BOEK van Herman Melville dat zo verguisd is en tegelijk zoveel vragen oproept als The Confidence-Man. Deze omvangrijke roman, waarvan al meteen bij verschijnen op 1 april 1857 in New York en een paar dagen later in Londen werd ontkend dat het een roman was, is n grote maskerade. Wie al die (vermomde?) figuren zijn die op 1 april aan boord zijn gegaan van de Fidle om van St. Louis naar New Orleans de Mississippi te varen, wordt nooit helemaal duidelijk. Zijn het wel verschillende mannen, die de rust van de tocht te baat nemen om deze en gene een loer te draaien? Of is het er maar n? Is het de 'confidence-man' van de titel? En als dat zo is, wat is dan in godsnaam een 'confidence-man'?
Kennelijk hield de kritiek, en daarmee tot op zekere hoogte ook de lezende goegemeente in New York en Londen halverwege de negentiende eeuw, niet van dergelijke en andere vragen. The Confidence-Man werd unaniem afgewezen. Het was de laatste roman van Melville (1819-1891), die tijdens zijn leven werd gepubliceerd. Hij bleef weliswaar schrijven - want hij was een schrijver pur sang - maar erg welkom bij uitgevers was hij niet meer, nu gebleken was dat zijn pennenvruchten eerder verwarring stichtten dan de lezers het exotische avontuur te schenken van Typee (1846) en Omoo (1847), waarmee hij zijn nieuwsgierige landgenoten zo'n opwindende 'peep at Polynesian life' had geschonken.
Melville was te veel een schrijver om zich te herhalen. Het ging hem er ook niet om de lezer te behagen met vlotte vertelsels over de zeereizen die hij tot zijn vijfentwintigste had gemaakt. Hij wilde (of kon) geen concessies doen aan wat hij hield voor literatuur, zoals hij die als 'selfmade man' had leren kennen en waarover hij met zijn vriend Nathaniel Hawthorne van gedachten wisselde.
Hoe ambitieus hij in dit opzicht was, was al gebleken bij het verschijnen van Moby-Dick; or, The Whale in 1851, ook een boek dat de doorsneelezer te weinig mogelijkheden bood om lui bij weg te dromen en dat om die reden, ondanks de faam die het later verwierf, weinig geestdrift verwekte.
Melville schreef na The Confidence-Man ogenschijnlijk alleen nog maar pozie. Hij gaf zijn verzen in eigen beheer uit, terwijl hij inmiddels een baan bij de douane in New York had aanvaard. Dit schonk hem twintig jaar lang de rust van de dagelijkse wandelingen door de stad, op weg naar zijn werk, maar het is een misverstand te menen dat in die jaren de storm waardoor hij in zijn jeugd was voortgejaagd, was gaan liggen. Billy Budd, sailor bijvoorbeeld is in die tijd geschreven, een verhaal dat voor kenners van Melville's werk opnieuw een hoogtepunt was, zoals bleek toen het in 1924 voor het eerst werd gepubliceerd.
Melville was een gedreven man en hij was niet van de straat, al deed hij zijn kennis niet op aan Harvard of Yale, zoals leeftijdgenoten uit zijn milieu. Door het faillissement en de vroegtijdige dood van zijn vader, die van Schotse oorsprong was (terwijl de stamboom van zijn moeder, Maria Gansevoort, in de Nederlandse klei wortelde), was hij al vroeg gedwongen aan het werk te gaan. Hij leerde weliswaar voor onderwijzer, maar nadat hij in 1841 het ruime sop had gekozen aan boord van de walvisvaarder Acushnet - een reis die hem leerde dat hij zeker geen zeeman was - begon hij te schrijven, aanvankelijk met veel succes.
De ironie wilde dat wat hem zo populair maakte, zijn vermogen om de realiteit van 'het volle leven' onder woorden te brengen, tegelijkertijd zijn carrire fnuikte. Nadat hij over zijn romantische avonturen was uitverteld, begon hij te beseffen dat wat daaraan voor hem essentieel was, met geen pen te beschrijven viel. Tussen het harde dagelijkse bestaan en het universum van de taal strekten zich niet te bezeilen zeemijlen uit, die alleen door middel van de verbeelding, in fictie, misschien overbrugd konden worden.
In The Confidence-Man, dat - gemeten naar realistische maatstaven - inderdaad een 'vreemd' boek is, komen passages voor waarin de verteller expliciet op het probleem van deze fictionalisering ingaat, maar er zijn ook minder uitgesproken momenten waarop de schrijver zich als schrijver beschouwelijk laat gaan, en zo de achterkant van zijn tong laat zien.
De teneur van zulke uitweidingen - als je daarvan kunt spreken in een verhaal waarin de personages als duveltjes uit doosjes te voorschijn springen en weer verdwijnen, met achterlating van hun flessentrekkerijen, hun levenswijsheden en hun denkbeelden - is steevast dat de werkelijkheid niet gegeven is, zelfs niet in zo'n beperkte ruimte als die van een stoomboot op de Mississippi. De werkelijkheid wordt gecreerd; het zijn flarden die we onder ogen krijgen, epifanien, momenten van inzicht, die juist als het ons begint te dagen, alweer voorbij zijn en plaatsmaken voor nieuwe indrukken.
Het verhaal van The Confidence-Man is dientengevolge niet snel verteld en wat Melville met zijn schildering van het leven aan boord van de Fidle duidelijk heeft willen maken, is daardoor onderwerp geworden van veel studie, waarbij zelfs de mogelijkheid dat de auteur de draak heeft gestoken met het christendom niet wordt uitgesloten. De 'con-man' van de titel, zeg maar de bedrieger, de oplichter, die al of niet onder verschillende gedaanten zijn medepasagiers in zijn retorisch meesterlijke spelletjes betrekt, zou volgens die lezing zowel 'de duivel' als 'de verlosser' zijn, voorwaar een duivelse manier om deze of gene christelijke prediker beentje te lichten.
Het is een interessante lezing, want wat blijft er van het christendom over als de centrale figuren ervan zo ver worden uitgekleed dat ze op elkaar gaan lijken? Het is jammer dat voor deze interpretatie niet zozeer The Confidence-Man als zodanig wordt gebruikt, maar een gegeven uit Melville's biografie: de schrijver begon aan zijn Mississippi-verhaal anno domini 1855, het jaar waarin passiezondag op 1 april viel, wat wil zeggen dat hij het lijden van Christus als een grap moet hebben beschouwd. Als je dit leest, en al het andere dat inmiddels, niet gespeend van inzicht en vernuft, over The Confidence-Man is geschreven, bekruipt je precies het gevoel dat Melville in zijn boek zo spitsvondig en alert verbeeldt: niet alleen dat de wereld bedrogen wil worden - en vooral de Amerikaanse wereld in die tijd, zoals Charles Baudelaire in de ban van Edgar Allan Poe zo scherp heeft opgemerkt -, maar ook dat je stelselmatig bedrogen w¢rdt, of anders gezegd dat je bereid bent je tot alles te laten verleiden, zolang je het vermoeden hebt dat een oplossing van bepaalde levensvragen (of -behoeften, om het niet al te filosofisch te maken) in het vooruitzicht wordt gesteld.
Die gedachte heeft Melville tongue-in-cheek in dit boek omstandig bespeeld. Het thema is dan ook niet voor niets 'vertrouwen', en de boot waar dit vertrouwen, de zuurdesem waarmee ons dagelijkse brood wordt gebakken, door al die charlatans stelselmatig wordt geschonden - zonder dat ze er zelf materieel veel beter van worden - heet dan ook niet voor niets de Fidle.
Nu The Confidence-Man is vertaald - door Anneke Brassinga, die er maar van heeft afgezien voor het begrip uit de titel een Nederlands equivalent te vinden ('vertrouwensman'?) - en wij het boek in helder, maar af en toe iets te archaserend Nederlands kunnen lezen, is de verleiding groot het filosofische gehalte ervan in een veel wijdere context te plaatsen dan mogelijk was in de tijd dat het boek verscheen (of toen het in 1923 pas weer werd herdrukt).
Dat mag, vind ik, zeker als je een van de vele uitspraken in het boek die daartoe aanleiding geven, te hulp roept. Op bladzijde 99 lezen we: 'De hoofdlijnen van de menselijke natuur zijn heden ten dage dezelfde als duizend jaar geleden. Het enige wisselende is hun uitdrukkingsvorm, niet hun substantie.'
Wie deze woorden op The Confidence-Man als geheel betrekt, zou tot de conclusie kunnen komen dat Melville's 'substantie' voor ons twintigste-eeuwers op geen enkele wijze aan waarde heeft ingeboet. Zijn aselecte steekproef uit die kleurrijke, rondzwervende negentiende-eeuwse Amerikaanse populatie aan boord van zo'n Mississippi-stoomboot, belaagd door tal van lepe avonturiers (of was het er maar n?), doet je deze typen kennen als figuren aan wie niets menselijks vreemd is. Je zou dezelfde 'inhoud' boven water kunnen krijgen, als je bij wijze van spreken nu een dag in de hal van het Amsterdamse Centraal Station gaat kijken.
Maar zouden wij er ook over schrijven zoals Melville dat doet, met andere woorden is zijn 'uitdrukkingsvorm' nog van deze tijd? Het antwoord is positief en dit komt niet alleen voort uit bewondering voor een groot man en een vergeten schrijver, die de laatste jaren meer en meer in de belangstelling komt (waarvoor ook het eerste deel van de kolossale nieuwe biografie door Hershel Parker als bewijs kan dienen).
Juist door zijn vormkeuze heeft Melville aansluiting gevonden bij ons 'postmoderne' tijdsgewricht - wat niet anders is dan zeggen dat de literatuurgeschiedenis, net als de geschiedenis in het algemeen, voortdurend verandert onder druk van wat wij, in deze tijd, nieuw en belangrijk vinden, maar wat er altijd in een min of meer versluierde vorm al was. Zo bezien is het nog niet zo gek dat ik bij het lezen van dit boek regelmatig aan het werk van Willem Brakman moest denken, onze eigen Nederlandse 'con-man' in litteris.
Willem Kuipers
Herman Melville: De maskerade / The Confidence-Man.
Vertaald uit het Engels door Anneke Brassinga.
Athenaeum-Polak & Van Gennep; 341 pagina's;  55,-.
ISBN 90 253 3388 5.

Foto
	Herman Melville, ongeveer 1847. ILLUSTRATIE UIT 'HERMAN MELVILLE - A BIOGRAPHY, VOLUME I'

