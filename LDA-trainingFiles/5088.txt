	Na 50 jaar toch nog kruisje voor Wynia's
	Van onze verslaggever
Weert Schenk

LEEUWARDEN
Ze waren ontroerd en huilden van blijdschap. Na vijftig jaar hebben Jaap en Wierd Wynia alsnog hun kruisje gekregen voor de Elfstedentocht van 1947. De twee wedstrijdrijders kwamen als vierde en zesde over de eindstreep, maar werden in een onverkwikkelijke nasleep gediskwalificeerd.
De broers Wynia beschouwen de toekenning van het kruisje door het huidige bestuur van de Vereniging De Friesche Elf Steden als een volledige rehabilitatie. 'Een periode van vijftig jaar van teleurstelling en verdriet omgebogen in een van vreugde', zegt de nu 75-jarige Jaap Wynia, 'De oneerlijkheid heeft me al die jaren verschrikkelijk dwars gezeten.'
Zijn drie jaar jongere broer Wierd had volgens hem iets minder last van de frustratie, omdat die in de Elfstedentocht van 1954 met een zevende plek zijn gram haalde. Maar voor Jaap zou de 200 kilometer lange schaatswedstrijd in 1947 de laatste zijn. Hij is dolgelukkig met zijn derde kruisje.
Elfstedenhistoricus drs. J. Lolkama schrijft in zijn boek Triomf en tragiek in de historie van de Elfstedentocht dat de nasleep van de Tocht van 1947 wonden en trauma's heeft veroorzaakt, die voor een aantal rijders hun leven lang zijn blijven bestaan. Dat geldt zeker voor de Wynia's.
De negende Elfstedentocht is niet alleen een van de drie zwaarste uit de geschiedenis geweest, maar ook een van de meest chaotische. Er stond een noorderstorm rond kracht acht, het ijs was slecht en over stukken van soms twee kilometer moest worden gekluund.
Na aankomst in Leeuwarden werd bij het bestuur een groot aantal protesten ingediend door rijders, publiek en officials. De meeste klachten betroffen 'opgelegd rijden'.
Volgens de reglementen is het verboden om de hand op de rug van een andere schaatser te leggen, zodat de een getrokken wordt of de ander geduwd.
De winnaars Bosman en Schipper werden verweten in de luwte van een jeep te hebben geschaatst. Beschuldigingen aan het adres van de broers Wynia waren 'opgelegd rijden' en een stiekeme verplaatsing per auto.
Het Elfstedenbestuur besteedde maar liefst 36 vergaderingen aan de protesten. Rijders ontvingen brieven met verzoeken om opheldering en bruikbare inlichtingen. Jaap Wijnia zegt niet te hebben gereageerd. 'Als andere rijders anderen verraden, moeten zij dat weten. Maar ik: nooit.'
Ook kregen de rijders een brief met een verklaring van goed gedrag die moest worden ondertekend. Degenen die de verklaring niet terugstuurden, werden geacht te hebben gefraudeerd en zouden in geen geval voor een prijs of een kruisje in aanmerking komen.
Het werkte niet, want het bestuur concludeerde dat ongeveer dertig procent van de wedstrijdrijders ten onrechte hun handtekening onder de verklaring had gezet.
Uiteindelijk besloot het bestuur de winnaars Bosman en Schipper geen prijs toe te kennen. Ze werden niet geplaatst in de einduitslag, maar kregen wel hun Elfstedenkruisje. De gebroeders Wynia werden gediskwalificeerd, omdat zij hun overtredingen niet wensten toe te geven.
Jaap Wynia zegt dat de beschuldigingen vals waren.
Hun gegriefde vader, veehouder te Edens, loofde in een advertentie vijfhonderd gulden uit aan wie bewijzen kon dat zijn zoons een gedeelte per auto hadden afgelegd.
'Omdat Wierd en ik niet samen hadden gereden, waren er twee bewijzen nodig. Dat had hem duizend gulden kunnen kosten, een waanzinnig bedrag voor die tijd. Het was de waarde van tien koeien. Nu zou dat zou veertigduizend gulden zijn geweest. Maar er was niemand die reageerde.'
Het bestuur gaf bij de toekenning van het kruisje een generaal pardon aan alle rijders die opgelegd hadden gereden. Behalve aan de gebroeders Wynia, die geweigerd hadden met het bestuur mee te werken. Ze bleven gediskwalificeerd en kregen geen medaille.
Historicus Lolkama en de latere winnaar Jeen van den Berg (1954) hebben vorig jaar het Elfstedenbestuur gevraagd de zaak op nieuw te onderzoeken. 'Als er een smetje zat op de geschiedenis van de Elfstedentocht, was het wel het onthouden van het kruisje aan de gebroeders Wynia', zegt Lolkama.
Door de jaren heen is bij het Elfstedenbestuur meerdere malen gepleit voor eerherstel van de broers Wynia. Het leidde tot niets. Na uitgebreid archiefonderzoek ging het huidige bestuur wel overstag.
Bestuurder T. Hoogslag: 'Er zijn veel onverkwikkelijkheden gebeurd in die tijd. We kunnen ons de irritatie van het toenmalige bestuur wel voorstellen, want de toon van de Wynia's was ook niet altijd even prettig. Het waren harde koppen tegenover elkaar. Maar wij hebben gezegd: we moeten oordelen over de gedragingen tijdens de wedstrijd. De sfeer achteraf mag niet worden gekoppeld aan het ereteken.'
Jaap Wynia zegt dat hij samen met Wierd, die jarenlang een belangrijke bestuursfunctie had bij het langebaanschaatsen, ook weer is opgenomen in de volgorde van aankomst. Dat is een andere lijst dan de officiÃ«le einduitslag. De ranglijst van de prijswinnaars heeft het huidige bestuur van de Elfstedenvere niging gelaten zoals die was.
Met het eerherstel vindt Jaap Wijnia eindelijk gemoedsrust. Hij noemt de huidige bestuurders 'kanjers'. 'Fantastisch dat dit bestuur het lef heeft gehad om ons te rehabiliteren.' Hij heeft voorzitter Henk Kroes een mooie dankbrief gestuurd: 'We zijn groot geworden met de Elfstedentochten. Het is een prachtig monument dat mag niet worden bezoedeld. We zien niet om in wrok.'

