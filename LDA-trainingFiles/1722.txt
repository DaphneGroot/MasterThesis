	Vloeitjesfabriek Rizla verkocht voor half miljard
	Van onze verslaggever
AMSTERDAM
 Sigarettenvloeitjesfabrikant Rizla wordt voor meer dan een half miljard gulden ingelijfd door het Britse tabaksconcern Imperial Tobacco. Rizla is wereldmarktleider met de merken rode en blauwe Rizla-vloei. Het Belgische bedrijf maakt ook Mascotte, de vloeitjes die op de Nederlandse markt het meest worden verkocht.

Imperial Tobacco koopt Rizla van een bankenconsortium onder leiding van het Zwitserse UBS, dat sinds 1994 eigenaar was van het bedrijf. De Belgische familie Painblanc, dat Rizla in 1978 kocht, deed het bedrijf toen over aan de banken omdat er binnen de familie geen geschikte kandidaat voorhanden was om de leiding van het bedrijf over te nemen.
De geschiedenis van het bedrijf gaat terug tot 1796 toen de Fransman Lacroix een papierfabriekje startte. De familie Lacroix bleef tot 1978 eigenaar van het bedrijf, dat inmiddels verplaatst was naar Wilrijk bij Antwerpen.
Het hoofdkantoor van Rizla is echter om fiscale redenen in Breda gevestigd, maar daar werken slechts vijftien van de zevenhonderd werknemers. De productie vindt plaats in fabrieken in Antwerpen, het Britse Cardiff en Mazi√®re in Frankrijk. Ook in de VS produceert Rizla vloeitjes.
'Wij zijn wereldwijd marktleider', zegt de huidige directeur Paul Teulings. Rizla verkoopt via tal van distributiebedrijven jaarlijks 1,2 miljard pakjes vloei in honderdtien landen en heeft daarmee een kleine 70 procent van de wereldmarkt in handen.
'De markt is stabiel tot licht dalend', merkt Teulings op. Shag is vooral populair in de ontwikkelde landen en vooral in Nederland. 'Nederland is een grote markt. Daar worden jaarlijks 15 miljard shaggies gedraaid - 48 procent van alle sigaretten, die worden opgerookt, zijn shaggies.'
Naast Rizla maakt het bedrijf ook Mascotte. De merknaam van het meest populaire vloeitje in Nederland is echter eigendom van Micres in Eindhoven. Micres is de opvolger van de vroegere sigaretten- en sigarenfabrikant Mignot en De Block, twee zuidelijke families, die de fabriek in 1858 begonnen. In de jaren zeventig verdween de productie van sigaren uit Eindhoven naar Hofnar en de sigaretten gingen naar tabaksgigant Philip Morris.
Mignot en De Blok gingen onder de naam Micres verder als een handelsmaatschappij in sigarettenvloei. De onderneming verkoopt jaarlijks 220 tot 230 miljoen pakjes vloei en heeft daarmee driekwart van de markt in handen. In totaal steken rokers in Nederland per jaar 300 miljoen pakjes vloei in de brand. Naast Mascotte en Rizla hebben ook shagfabrikanten als Drum en Samson met hun eigen merk vloei een deel van de markt. Deze kleine merken zijn samen goed voor een afzet van bijna 70 miljoen pakjes vloei.
Rizla voerde vorig jaar de omzet met 12 procent op tot rond 220 miljoen en de winst met 19 procent tot bijna 70 miljoen gulden. Het Britse Imperial Tobacco betaalt bijna acht keer de brutowinst voor het bedrijf. De Britten betalen 168 miljoen pond en nemen tevens 17 miljoen pond aan schulden over. De totale overnamesom komt daarmee op 185 miljoen pond of 550 miljoen gulden.
Topman Gareth Davis van Imperial Tobacco toonde zich dinsdag laaiend enthousiast over de nieuwe aanwinst. 'We zijn verrukt over de aankoop van Rizla met zijn internationaal bekende merkartikelen', zei Davis tegen het persbureau Bloomberg. 'Rizla's omvangrijke wereldwijde omzet en distributienetwerk zal de internationale positie van Imperial versterken en ons aanzienlijke mogelijkheden verschaffen voor verdere expansie.'
Voor Imperial Tobacco is de overname van Rizla de eerste grote acquisitie sinds het bedrijf drie maanden geleden verzelfstandigd werd. Tot die tijd maakte het tabaksconcern, onder meer fabrikant van sigarettenmerken als Regal en Superking, deel uit van het conglomeraat van de Brit Hanson. Imperial wil zijn basis verbreden en voor zijn omzet niet langer uitsluitend afhankelijk zijn van de verkoop van zijn sigaretten.

