	In Tadaa! maakt Fay Lovsky ouderwets pret
	Tadaa! door Fay Lovsky & La Bande Dessine. De Kleine Komedie Amsterdam 9 maart. Tournee.
Als hij iets nieuws heeft bedacht roept de geleerde: 'Eureka.' Het kind spreidt de armen met een luid 'Tadaa' Fay Lovsky is een kind. Een lief kind dat heel graag stout wil zijn. Met Tadaa! wil zij haar roots in overeenstemming brengen met haar ambitie. Dat wil zeggen dat zij haar beschaafde, intellectuele, Leidse milieu koppelt aan rock 'n roll en 'stoer meedoen met de jongens'. Dat werkt. Heel goed zelfs. Tadaa! is een bescheiden dun stemmetje, zwart plooirokje, twinset en parelketting. En dan er stevig muzikaal tegenaan.
Het werkt omdat het grappig is, en omdat Fay Lovsky wordt bijgestaan door absolute topmuzikanten. Louis Debij op drums heeft een fluwelen aanslag en kan toch pittig uithalen. Verder Gert Jan Blom op bas, en Cok van Vuren op allerlei snaarinstrumenten. Hij heerst in de toegift Appellation controle als een zigeunerkoning op gitaar.
En tot slot Joost Belinfante op alles waar maar geluid uit te krijgen is. Belinfante is een muzikale tovenaar die elk nummer van de juiste kleur weet te voorzien en op de juiste temperatuur weet te krijgen. Naast zijn belangrijke dienende rol heeft hij ook zijn eigen Nederlandstalige hoekje in het programma waarin hij nummers van zijn cd Als een rivier speelt. Opgewekt, met zo nu en dan vertrouwde Doe Maar-klanken.
Moderne popmuziek heeft vaak de neiging om zuinig met noten te zijn, en muzikanten doen hun best om vooral zo nors en strak mogelijk te kijken. Vrolijke Fay en haar vier mannen daarentegen hebben ouderwetse pret.
Slechts n keer wordt Fay Lovsky serieus. Dat is met het smaakvol introverte Papa's things, waarin zij beschrijft hoe zij door de spulletjes van haar overleden vader snuffelt. Maar verder is het happy and gay met knappe elastische melodien en fraai geformuleerde zinnen. Zelfs een tekst waarin het droeve lot van bedreigde dieren wordt bezongen, heeft een onbekommerd huppelend melodietje.
De speelse sfeer wordt benadrukt door de aparte instrumenten, zoals de theremin, het maffe geluidsgolvenapparaat dat klinkt als een zingende zaag, een doosje met krekelgeluiden en nog een zak vol muzikale snuisterijen. Geen enkele chagrijn is tegen Tadaa! bestand.
Patrick van den Hanenberg

