Vesder.
De Vesder (Duits: "Weser"; Frans: "Vesdre"; Waals: "Aiwe di Vesse") is een rivier van 60 km lengte in de Ardennen, waarvan ze de noordelijke grens vormt. Ze behoort tot het stroomgebied van de Maas en loopt bijna geheel door de provincie Luik. Haar belangrijkste zijrivieren zijn de Getzbach, de Helle, de Gileppe en de Hoëgne. De rivier stroomt door de naar de rivier vernoemde Vesdervallei.
De Vesder in de plaats Limburg
De Vesder ontspringt onder de naam Weser in de Hoge Venen dicht bij de Duitse grens, die ze voor het stadje Roetgen voor enkele kilometers oversteekt. Weer terug op Belgisch grondgebied bereikt de Vesder het Meer van Eupen (1951) met een 63 meter hoge stuwdam, de Vesderstuwdam. Westelijker volgen de steden Limburg en Verviers, waar zich dankzij de goede kwaliteit van het water van de Vesder een bloeiende textielindustrie ontwikkelde.
De Vesder mondt in Chênée bij Luik uit in de Ourthe, die een drietal kilometer verder in de Maas uitmondt.
Enkele plaatsen aan de Vesder zijn Roetgen, Eupen (Benedenstad), Limburg (Benedenstad), Verviers, Pepinster, Trooz en Chaudfontaine.
Bij Chaudfontaine ligt het Fort Chaudfontaine dat de vallei van de Vesder domineert. Dit fort maakt deel uit van de fortengordel rond de stad Luik.
