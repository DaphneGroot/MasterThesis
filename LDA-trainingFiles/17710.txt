 NATIONALE-NEDERLANDEN INTRODUCEERT NN EURO FONDS. 
 DEN HAAG, 16 okt (Reuter) - ING-verzekeringsdochter Nationale-Nederlanden heeft aangekondigd dat zij deze week het NN Euro Fonds zal introduceren. 
 Het gaat hierbij om een unit-linked obligatiefonds dat inspeelt op de oprichting van de Europese Monetaire Unie (EMU) en de invoering van de Euro. 
 "Met het NN Euro Fonds biedt Nationale-Nederlanden clienten de mogelijkheid om nu al euromunt te slaan uit de euro, die vanaf 1 januari 1999 een van de sterkste mondiale valuta zal worden," aldus de verzekeraar. 
 Het nieuwe beleggingsfonds is gebaseerd op het afnemen van internationale renteverschillen wat naar verwachting op zal treden in de jaren voor invoering van de euro. 
 Het NN Euro Fonds belegt in obligaties van landen waarvan vrijwel zeker is dat zij toetreden tot de EMU en in obligaties van landen die in de toekomst misschien toe zullen treden. 
 Nationale-Nederlanden zegt haar verzekeringsadviseurs en klanten in de aanloop naar de invoering van de euro meer diensten aan te willen bieden waarmee zij gebruik kunnen maken van de commerciele kansen van de nieuwe Europese munt. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
