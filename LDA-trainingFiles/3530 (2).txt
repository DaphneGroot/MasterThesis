Bankbiljet.
Een bankbiljet is een niet op naam gesteld waardepapier dat wordt uitgegeven door een bank, doorgaans de centrale bank van een land. Bij de fabricage van deze waardepapieren worden naast papier ook katoen, linnen, polymeren en andere stoffen gebruikt.
Geschiedenis.
Het eerste bankbiljet werd in 1661 door de Bank van Stockholm in Zweden in omloop gebracht. Een gedrukt bankbiljet van de Bank of England met een waarde van £555 werd in 1699 uitgegeven.
Van de nog in omloop zijnde bankbiljetten zijn die van $10.000 van de Amerikaanse Federal Reserve de hoogste in waarde. Het laagste in waarde zijn de Braziliaanse bankbiljetten van één cruzeiro, die een nominale waarde hebben (1975) van iets meer dan een tiende cent. Banken maken soms biljetten van zeer hoge en zeer lage waarde voor hun eigen verrekensysteem; deze biljetten worden nooit in omloop gebracht. De Bank of England heeft bijvoorbeeld wel gebruikgemaakt van bankbiljetten van £1.000.000 en van 1 penny. De Nederlandsche Bank heeft in 1914 biljetten van 5.000.000, 25.000 en 50.000 gulden gebruikt, die alleen voor verrekening tussen banken bedoeld waren. Deze zogenoemde bankiersbiljetten waren dan ook voorzien van een opdruk "Alleen in rekening betaalbaar".
Het biljet met de hoogste waarde dat ooit werd gedrukt is de Hongaarse 1 triljard pengő (21 nullen) uit 1946, die echter nooit in omloop kwam (het biljet van 100 triljoen wel). Het biljet met de hoogste waarde in omloop was waarschijnlijk het Amerikaanse biljet van 100.000 dollar, dat begin 20e eeuw alleen als goudstandaard werd uitgegeven. Er bestaat geen biljet van 100.000 euro; wel gaf Oostenrijk in 2004 een herdenkingsmunt van 100.000 euro uit.
Uitgever.
In de meeste landen worden bankbiljetten uitgegeven door de centrale bank en meestal mogen andere banken geen bankbiljetten uitgeven. Een uitzondering geldt voor een aantal banken in Schotland, Noord-Ierland en Hongkong. Overigens zal elke bank haar eigen bankbiljetten uiteindelijk weer moeten inwisselen.
Een bankbiljet (dat wil zeggen, het papier en de drukinkt) is en blijft meestal eigendom van de uitgevende bank.
De nominale waarde is eigendom van de houder.
Het biljet is aan de houder in bruikleen verstrekt om als drager van de nominale waarde te dienen.
