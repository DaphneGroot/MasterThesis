	Hannibals boemerang
	ALS JE DE TOCHT uittekent op de kaart van Europa, teken je eigenlijk een boemerang. De linker greep staat in wat nu het Spaanse Cartagena is, de rechter vlak boven de hak van de Italiaanse laars, en de kromming voltrekt zich ergens tussen Arles en Turijn in de Franse Alpen - de Alpen van Hannibal en diens onsterflijke olifanten, nog gezwegen natuurlijk van zijn dertig- of veertigduizend manschappen.
We weten dat de expeditie, die in feite vijftien jaar heeft geduurd (218-203 voor Christus), inderdaad als een boemerang zou werken voor de veldheer uit Carthago; niet hij, maar Scipio 'Africanus' won uiteindelijk de Tweede Punische Oorlog. Maar hem bleef de glorie, en begrijpelijk.
Z'n omzichtige Romeinse tegenstanders handelden tactisch en strategisch volgens het boekje: procuratiehouders van de toenmalige krijgskunde. Wat hij ondernam, was daarentegen krankzinnig, maar geniaal: een militair kunstwerk. Het avontuur is in termen van overmoed en roekeloosheid misschien alleen een beetje benaderd door de Napoleon van na Elba. Diens mars (kleinere afstand, kortere tijd) was eveneens tot mislukken gedoemd, maar ook in zijn geval hebben we de verliezer beter onthouden dan de overwinnaars: het is al die tijd tenslotte zijn Waterloo gebleven.
Zou er in het kader van de Europese eenwording nog eens een 'Route Hannibal' worden uitgestippeld door de samenwerkende verkeersbureaus van Spanje, Frankrijk en Itali?
Er zijn een paar praktische problemen, vooral van topografische aard. Napoleon, tweeduizend jaar later in de geschiedenis, liet zorgvuldig zijn sporen na in elke dorpsherberg, op elk stadhuis, langs elke boerenhoeve waar hij voorbijkwam - als een reu bij bomen en lantaarnpalen. Hannibal was zich niet minder bewust van zijn historische missie, en koesterde een aantal Griekse 'oorlogscorrespondenten' in zijn cortge, maar hun geschriften zijn intussen verloren gegaan, en los daarvan: bij gebrek aan aardrijkskundige bedrevenheid moesten ze er in de meeste gevallen - en zeker in goeddeels onbevolkte landstreken - maar een slag naar slaan.
Zo is onachterhaalbaar geworden waar Hannibal precies over de Pyreneen is getrokken. Hoever hij, eenmaal aangekomen bij de Rhone-delta, de rivier nog een poosje stroomopwaarts heeft gevolgd om - vermoedelijk - mogelijke Romeinse legers of kwaadsappige lokale stammen te ontlopen. Waar hij ten slotte rechtsaf is geslagen om ergens de latere Route Napolon te kruisen, en met al z'n mensen en beesten de klim te beginnen over ¢f de Grote St. Bernhard ¢f de Mont-Cenis. We weten dat hij toen al, gerekend vanaf zijn startpunt in Carthago Nova (Cartagena), een half jaar onderweg was, dat het in de Alpen al was begonnen te sneeuwen en dat er van zijn aanvankelijke hoofdmacht waarschijnlijk nog zo'n 25 duizend man over waren, toen hij in oktober of november van 218 de Po-vlakte had bereikt.
Voor vrijwel al onze kennis van de spectaculaire veldtocht zijn we aangewezen op de Romeinse schrijver Titus Livius (59 voor Christus-17 na Christus), die in de dagen van Augustus de totale geschiedenis van Rome vanaf de in de mythologie gehulde stichting van de stad (Ab urbe condita noemde hij zijn werk ook) tot aan de eigen tijd op schrift stelde. Van de 142 boeken die het reusachtige opus moet hebben geteld, zijn er niet meer dan 35 overgeleverd, en daarvan zijn de boeken 21-30 misschien wel de spannendste, want zij beslaan de periode van de Tweede Punische Oorlog. Van die tien boeken ligt nu, in een schitterende uitgave, een nieuwe Nederlandse vertaling van de classica Hedwig W.A. van Rooijen-Dijkman in de winkel.
Livius begint de cruciale episode van zijn geschiedenis met een stemverheffing die we niet erg van hem gewend zijn. 'Ik ga nu de meest gedenkwaardige oorlog beschrijven', kondigt hij aan, 'die ooit gevoerd is, de oorlog van de Carthagers onder leiding van Hannibal tegen het Romeinse volk.'
De nadruk op het volk is waarschijnlijk typerend. In Livius' tijd was het Romeinse rijk als enige Europese supermacht definitief gevestigd, en de periode van de elf of twaalf grote keizers (zie Suetonius, wiens smakelijke 'profiles' ook net zijn vertaald) net begonnen. Op zijn manier droeg hij met zijn geschiedschrijving bij aan het 'ethisch reveil' waaraan de samenleving in Rome toe was, en daarin paste zoiets als een voorbeeldige terugblik op de ontwikkeling van een in oorsprong nietige stad tot het trotse centrum van de toen beschaafde wereld.
In werkelijkheid waren de oorlogen tegen Carthago in die ontwikkeling natuurlijk niet veel anders geweest dan betrekkelijk ordinaire conflicten om de macht: twee rivaliserende mogendheden betwistten elkaar de hegemonie over de Middellandse Zee, en in de loop van een paar eeuwen en drie oorlogen hebben de Romeinen stukje bij beetje kans gezien de Punirs - die in historische ancinniteit hun meerdere waren - op dat punt mores te leren. De rivaal moest tenslotte van de aardbodem verdwijnen. Het 'ceterum censeo Carthaginem delendam esse' van de oude Cato was wat dat betreft het 'Gott strafe England' van de Oudheid. En Carthago wrd ten slotte vernietigd, zoals we weten, en de zee werd wat de Romeinen al die tijd hadden begeerd: mare nostrum.
Bij Livius wordt die drijfveer tamelijk consequent verdoezeld. In de tweede of derde alinea van zijn 'voorspel' last hij nog een apocriefe vertelling in. 'Ook wordt nog het volgende verhaal verteld', schrijft hij. 'Toen Hamilcar na afloop van de oorlogen in Afrika op het punt stond zijn leger naar Spanje te transporteren, smeekte Hannibal, ongeveer negen jaar oud, zijn vader met kinderlijk gevlei mee te mogen gaan. Daarop zou Hamilcar tijdens de offers die aan de overtocht voorafgingen, zijn zoon naar de offerplaats hebben gebracht en hem daar met de hand op het altaar hebben laten zweren dat hij zich, zodra hij dat kon, een vijand zou tonen van het Romeinse volk.'
Zonder enige twijfel is haat tegen de Romeinen (die zojuist Sicili en Sardini op de Punirs hadden veroverd) een inspiratiebron geweest voor Hannibals stoutmoedige invasie, maar er was natuurlijk meer aan de orde dan Livius met die kleine anekdote probeerde te duiden.
O P HET GYMNASIUM gold (en geldt) Livius als een saaie, soms ook taaie auteur. Lange, ingewikkelde zinnen, weinig smeugheid, altijd dichter in de buurt van het proces-verbaal dan van de literaire evocatie. Hij werkte in de traditie van de annalisten, de Romeinse ambtenaren die de jaarboeken schreven en de geschiedenis meer notuleerden dan dat ze er leven in bliezen.
Van die officile bronnen week hij zelden of nooit af. Hij zal zeker de Griek Polybius hebben gelezen (die hij n keer noemt als 'een niet te onderschatten schrijver'), die op zijn beurt weer het een en ander moet hebben ontleend aan de verloren geraakte kronieken van Sosilos en Silenos, ook Grieken trouwens, die Hannibals tocht hebben meegemaakt. Omdat we niet weten hoe levendig die verslag hebben gedaan van hun belevenissen, kunnen we niet nagaan hoeveel smakelijke details Livius z'n neus voorbij heeft laten gaan.
Maar zou hij ze gebruikt hebben?
Dat is de vraag.
We weten zo goed als niets van zijn leven en zijn aard, maar hij moet een gelijkmoedige, scrupuleuze, gedisciplineerde en vooral ook stijlvaste man zijn geweest - anders schrijf je gedurende veertig jaar niet met ijzeren regelmaat zo'n oeuvre. En al schrijvend liet hij zich zelden of nooit verleiden door overgeleverde verhalen, hoe saillant misschien ook, die hij meende niet helemaal te kunnen verantwoorden. Los natuurlijk van deels 'verzonnen' redevoeringen, maar wat dat betreft zette hij een klassieke traditie voort die al bij Thukidydes was begonnen.
Zeker in de soepele vertaling intussen, waarin veel van de beruchte slang-achtige Livius-zinnen doelmatig zijn gedecoupeerd en bijgetrimd, blijkt juist de afstandelijkheid de fantasie ook te kunnen prikkelen.
Neem de manier waarop Hannibal zijn olifanten over de Rhone moet hebben gekregen. Met de losse hand zou menig schrijver dat bizarre spektakel graag weelderig hebben afgeschilderd - inclusief trompetterende ouderparen, angstige jongen en telkens van de oever afglibberende bejaarde exemplaren.
Dat moet allemaal gebeurd zijn. Bij de nuchtere Livius lezen we: 'Voor het overzetten van de olifanten zijn vermoedelijk verschillende methoden bedacht; in elk geval variren de berichten over deze operatie. Volgens sommigen werden de olifanten op de oever verzameld en werd de wildste van hen door zijn drijver getergd, waarna deze het water in vluchtte en wegzwom. De olifant zou dan acher hem aan zijn gegaan en de hele kudde hebben meegetrokken. En steeds wanneer een dier vol angst voor de diepte de grond onder zich voelde wegzinken, zou de krachtige stroom van de rivier het naar de andere oever hebben meegevoerd.'
Kort, maar krachtig, en het laat alles over aan de verbeeldingskracht van wie het zich twee millennia na dato probeert voor te stellen.
Na vermeld te hebben dat hem de andere methode (de beesten per vlot over de rivier) waarschijnlijker leek, beschrijft Livius even beknopt en exact hoe d t in z'n werk moet zijn gegaan.
Met dezelfde zuinigheid schetst hij de schier eindeloze tocht over de inmiddels besneeuwde alpentoppen. En citaat, dat in al z'n eenvoud toch aardig ten hemel schreit: 'Toen de bovenlaag smolt onder de stappen van al die mensen en lastdieren, moesten ze verder over het onbedekte ijs daaronder, en over de modder van de smeltende sneeuw. Er ontstond een afschuwelijke worsteling. De voeten vonden geen houvast op het glibberige ijs en gleden op de steile helling nog sneller uit. Als de mannen met behulp van hun handen of knien probeerden op te staan, gleden die steunpunten eveneens weg en vielen ze weer neer. Ook waren er nergens boomstammen of wortels te bekennen waartegen ze zich met hun hand of voet schrap konden zetten; ze rolden dus alleen maar verder over het gladde ijs en door de modderige sneeuw. De lastdieren stapten soms zelfs tot in de onderste sneeuwlaag. Wanneer ze dan uitgleden en in een poging zich schrap te zetten harder met hun hoeven op het ijs bonkten, gingen ze daar helemaal doorheen, zodat er heel wat dieren als in voetboeien geklonken vast bleven zitten in het harde, diep bevroren ijs.'
Dat kun je niet meer saai noemen. Dat klinkt hoogst ter zake.
De 'beweeglijkheid' in Livius' proza wordt overigens heel efficint teweeggebracht door de manier waarop hij in z'n verhaal voortdurend het vertelperspectief wijzigt - in feite een heel moderne variant van wat je in de film cross-cutting noemt. Terwijl Hannibal door de Camarque en over de Alpen ploetert en later z'n eerste schermutselingen beleeft met Romeinse patrouilles in de buurt van Turijn alvorens door te trekken naar het Trasumeense Meer, 'snijdt' Livius achtereenvolgens weg naar Spanje, naar Sicili, naar Zuid-Italiaanse stadjes die het straks wel of niet met de Punirs op een akkoordje willen gooien - en vooral natuurlijk ook naar Rome zelf.
Zonder verdere omhaal van woorden maakt hij duidelijk dat er ten tijde van Hannibal van een Romeins rijk nog geen sprake is - dat het eigenlijk alleen maar om de stad gaat. 'Ab urbe condita' tenslotte! Rome waant zich wel al het centrum, maar om het middelpunt is nog nauwelijks een cirkel getrokken: voor z'n voortbestaan (en z'n groei naar de macht) is de stad vooralsnog afhankelijk van dikwijls dubieuze coalities met Latijnse buitengewesten, die dus ook niet voor niets door Hannibal - niet alleen een veldheer, ook een politicus - worden bewerkt. Wat later het keizerlijke moederland zal worden, doet er nog niet zo erg toe, het wordt pas menens als Hannibal ante portas verschijnt; er is nog geen echt lichaam, er is alleen nog maar een hart.
De 'uitstapjes' naar Rome zijn wat mij betreft ook de hoogtepunten in Livius' geschiedschrijving. Ook of juist hier had hij zich te buiten kunnen gaan aan de meest sjeuge roddels over het openbare leven in de stadsrepubliek. Maar ook hier blijft hij de correcte notulist, wiens minieme verwijzingen naar chaos, paniek, politieke corruptie, carrirejacht, intriges en complotten des te meer indruk maken, omdat hij er kennelijk niet op uit was alleen die maar te onthullen. En over de geloofwaardigheid van zijn vaak subtiele referenties kan geen twijfel bestaan: dat soort dingen stond nou juist allemaal keurig opgetekend in de annales.
Zo blijkt er zeer veel meer te genieten dan ooit iemand in het vijfde uur Latijn kan hebben bevroed, en daarbij gaat het niet eens om de grote spektakelstukken (de olifantentocht, de omzwervingen door Itali, het Trasumeense Meer of de gruwelijke slachting bij Cannae) die we met Hannibal en de Tweede Punische Oorlog associren - het gaat bovenal om de anatomie van de macht, de oorlog, de glorie en de nederlaag. En Livius heeft ons geleerd dat je die maar het best zo onderkoeld mogelijk kunt optekenen.
Jan Blokker
Livius: Hannibal voor de poorten - De geschiedenis van Rome, XXI-XXX.
Vertaald en toegelicht door Hedwig W.A. van Rooijen-Dijkman.
Athenaeum-Polak & Van Gennep; 751 pagina's;  115,- (vanaf 1 april  135,-).
ISBN 90 253 3132 7.

Foto
	GRAPHIC: de tocht van Hannibal. Illustratie uit 'Mosaiques romaines de Tunesie': Romeins mozaiek, gevonden in Tunesie.

