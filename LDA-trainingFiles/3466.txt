	Notabelen aan wieg van paardentram
	In 1871 besloten enkele notabelen uit de Amsterdamse Plantage-buurt, onder wie de directeur van Artis, te gaan 'carpoolen'. Zij verkozen hun dagelijkse gang naar de binnenstad en terug gezamenlijk te regelen, en wel op vaste tijden. Hun initiatief leidde tot een geregelde omnibusdienst van Amsterdam-Oost naar de Dam, waarvoor een Londense omnibus werd aangeschaft die plaats bood aan maximaal 24 passagiers. De omnibus werd getrokken door twee paarden.
Deze particuliere actie gaf de stoot tot de oprichting van de Amsterdamse Omnibus-Maatschappij, die al spoedig vanwege groot succes overstapte op vervoer over vaste railverbindingen per paardentram. In snel tempo kwamen er allerlei lijnen, die de verschillende delen van de stad met elkaar verbonden. Vaste haltes waren er aanvankelijk niet; op verzoek kon men overal in- of uitstappen. Het systeem met vaste halteplaatsen werd in 1902 ingevoerd.
In De Amsterdamse paardentrams (Schuyt & Co; ÂŸ 39,50) geeft de Delftse emeritus hoogleraar H.J.A. Duparc een overzicht van deze vroegste geschiedenis van het tramverkeer, compleet met alle technische gegevens. De paardentram heeft het Amsterdamse stadsleven drie decennia kleur gegeven. In de eerste jaren van deze eeuw nam de elektrische tram zijn taken over.
In 1940, meldt Duparc, werd vanwege de Duitse bezetting (de trams moesten voor het donker in de remise zijn) nog even met de gedachte gespeeld de paardentram 's avonds te laten terugkeren, maar het bleef bij een enkel experimenteel ritje.
Han van Gessel

Foto
	Paardentrams in Amsterdam, omstreeks 1890. FOTO UIT 'DE AMSTERDAMSE PAARDENTRAMS'

