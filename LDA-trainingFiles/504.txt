	Studenten zonder beurs blijven meestal studeren
	Van onze verslaggeefster
AMSTERDAM
Studenten die hun beurs verspelen doordat hun resultaten onvoldoende zijn, studeren meestal toch door. Dat blijkt uit onderzoek van het Instituut voor onderwijskundige dienstverlening (IOWO), dat dinsdag werd gepresenteerd door het ministerie van Onderwijs. Van de universitaire studenten die de norm niet halen, blijft ongeveer tweederde studeren. In het hoger beroepsonderwijs is dat de helft.
Hogescholen en universiteiten hebben sinds 1993 de wettelijke mogelijkheid studenten weg te sturen als ze te weinig presteren. Maar tot deze week maakten alleen hogescholen daarvan op grote schaal gebruik. Afgelopen maandag besloot de Rijksuniversiteit Leiden als eerste een bindend studieadvies in te voeren.
Na een experiment van twee jaar begint de Leidse universiteit in september met het geven van bindende studieadviezen. Volgend studiejaar moeten studenten de helft (21) van het jaarlijkse aantal studiepunten halen, dezelfde norm als voor de studiefinanciering geldt. In het studiejaar 1998-'99 wordt de norm 70 procent (28 studiepunten).
Leiden verwacht dat door betere begeleiding en regelmatige studieadviezen in het eerste jaar sneller zal blijken welke studenten een verkeerde keuze hebben gemaakt. Als de student in het propedeusejaar niet aan de norm voldoet, ziet de universiteit daarin een aanwijzing dat ook het doctoraal niet gehaald zal worden. Studenten moeten dan hun studie beÃ«indigen, en kunnen daar later ook niet opnieuw aan beginnen. Overstappen naar een andere opleiding in Leiden kan wel.
De studentenbonden zijn tegen het bindende studieadvies. 'Een paternalistische manier om volwassen mensen te benaderen', vindt Maarten Stienen, voorzitter van het Interstedelijk Studenten Overleg (ISO). 'Je kunt studenten begeleiden in het maken van een keuze, maar je mag de keuze niet voor hen maken.'
Ook de Landelijke Studentenvakbond LSVb vindt dat de universiteit voorbijgaat aan de eigen verantwoordelijkheid van de student. 'Studenten moeten zodanig begeleid worden, dat zij zelf in staat zijn te bepalen welke studierichting voor hen de juiste is', meent LSVb-voorzitter Christel Grimbergen.
In de universitaire wereld wordt verschillend gedacht over het bindend studieadvies. Leiden ziet er een uitstekend hulpmiddel in, maar de Universiteit van Amsterdam beschouwt het als een allerlaatste redmiddel. De UvA vindt het bindend studieadvies een te negatieve benadering. De universiteit meent dat studenten, als ze goed begeleid worden, zelf wel beslissen of ze niet beter een andere studie kunnen kiezen of helemaal moeten stoppen. Diezelfde mening is de Universiteit Twente toegedaan. De UT spreekt twee keer per jaar met de studenten over de voortgang van hun studie en voert, indien nodig, individuele gesprekken. 'Zo komen de studenten er doorgaans zelf wel achter', zegt een woordvoerder. Op een kleinere universiteit als de Twentse zou het bindend studieadvies 'een paardenmiddel' zijn.
10 Procent van de studenten haalde afgelopen studiejaar de norm niet, blijkt uit cijfers die gisteren werden gepubliceerd door de Informatie Beheer Groep, de organisatie die over de studiefinanciering gaat. In 1995-'96 haalden negen van de tien studenten de norm van 21 studiepunten. De beurs van studenten die de norm niet haalden, wordt omgezet in een lening, die na de studie moet worden terugbetaald.
In 1993-'94 en 1994-'95, de jaren waarin het IOWO-onderzoek is verricht, bleven respectievelijk 5,9 en 5,6 procent van de studenten onder de norm. De drempel lag toen nog aanzienlijk lager: bij tien studiepunten. Hbo-studenten halen vaker de norm dan studenten aan de universiteit.
Studenten wijten hun falen vooral aan gebrek aan motivatie en inzet en aan persoonlijke omstandigheden. De kwaliteit van het onderwijs is minder belangrijk, blijkt uit de enquetes die het IOWO hield onder zesduizend studenten die de norm niet haalden. Deze groep blijkt al in het begin te twijfelen aan hun studiekeuze en hun beroepsmogelijkheden. En die twijfel wordt in de loop van het jaar alleen maar groter.
Op de hogescholen blijkt het inkomen van de ouders vrijwel geen verband te houden met de keuze om met de studie te stoppen. Op de universiteiten is er wel een samenhang.
Van de studenten die de norm niet haalden, en wier ouders jaarlijks meer dan een ton verdienden, stopte na het studiejaar 1993-'94 20 procent, en na het studiejaar 1994-'95 15 procent. Bij een lager gezamenlijk inkomen van de ouders lagen de percentages op ongeveer 40 en 30.

