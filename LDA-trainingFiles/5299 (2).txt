Suske en Wiske.
"Suske en Wiske" is een Belgische stripreeks die is bedacht door Willy Vandersteen en in eerste instantie ook door hemzelf getekend werd. Later werd de strip voortgezet door achtereenvolgens Paul Geerts, Marc Verhaegen en het duo Luc Morjaeu en Peter Van Gucht van Studio Vandersteen. Het is een van de populairste stripseries in Vlaanderen en een van de Vlaamse strips die ook in Nederland erg populair is geworden. De serie loopt sinds 1945 en daarmee is het de langstlopende stripreeks van in ieder geval de Benelux.
De verhalen zijn altijd in de eerste plaats humoristisch van aard geweest, met daarnaast over het algemeen een sterk moraliserende ondertoon. Centraal staat vaak een min of meer actueel maatschappelijk thema. Daarnaast vormen allerlei elementen uit de (Vlaamse) folklore, bekende sprookjes, volksverhalen, de geschiedenis en de mythologie vaak het uitgangspunt van een avontuur.
Algemeen.
Op 30 maart 1945 verscheen de allereerste aflevering van "De avonturen van Rikki en Wiske" in De Nieuwe Standaard. In dit verhaal treden tante Sidonia, Wiske en Wiskes oudere broer Rikki op.
Op 19 december 1945 begon in de krant het eerste verhaal van Suske en Wiske met Suske erin, "Op het eiland Amoras". Het verhaal zou in 1947 als eerste album in de zogenaamde Vlaamse ongekleurde reeks worden uitgegeven. In het laatste nummer van "Le Petit Monde" in 1947 verscheen net de eerste aflevering van "Le Singe Volant" ofwel de vliegende aap (bedoeld wordt Lambiks broer Arthur, die in de jungle woont en als een parodie op Tarzan kan worden beschouwd). Suske en Wiske heten hier Riri et Miette (later zijn ze "Bob et Bobette" gaan heten). Het was hun eerste verschijning in het Frans.
De Suske en Wiske-verhalen werden al spoedig uitermate populair. Vandersteen stak zijn verhalen vol humor die varieerde van absurde grappen en "running gags", woordspelingen tot moppenboekachtige grappen. Soms worden er ook letterlijk moppen geciteerd. In de beginjaren verwees Vandersteen ook regelmatig naar de actualiteit, wat in de krant natuurlijk op dat moment perfect werkte maar ook snel weer gedateerd raakte wanneer de verhalen eenmaal in albumvorm waren uitgegeven. Hierom verdween de actuele humor snel uit de reeks, hoewel de strip altijd een sterk maatschappijkritische ondertoon heeft gehouden. Een andere belangrijke factor voor het succes van de Suske en Wiske-reeks was Vandersteens verteltalent. Hij wist sfeerrijke, fantasievolle, spannende en mysterieuze plots van zeer uiteenlopende herkomst te bedenken (zie ook Inspiratie). Ook kon hij dankzij de manier waarop de strip in de kranten verscheen op grote schaal gebruikmaken van cliffhangers, waardoor lezers altijd van dag tot dag reikhalzend naar het vervolg van het verhaal uitkeken. Verschillende verhalen uit de periode waarin Vandersteen zelf het meest bij de strip betrokken was (jaren 40-50) zijn echte klassiekers geworden, zoals "Het eiland Amoras", "De vliegende aap", "De zwarte madam", "De stalen bloempot", "De ringelingschat" en "De dolle musketiers".
In de beginperiode verzorgde Vandersteen zowel het scenario als de tekeningen en ook inktte hij de verhalen zelf. Het inkten was de eerste taak die hij zou overlaten aan iemand anders. Aan het einde van album 13, "De mottenvanger", nam François Joseph Herman de inktpen over. In de loop van de reeks zou deze taak door diverse personen worden uitgevoerd waarvan eerst Eduard De Rop en later Eric De Rop (vader en zoon) de meeste albums voor hun rekening namen.
Vanaf ca. 1960 was Vandersteen steeds minder persoonlijk betrokken bij de strip, o.a. omdat hij zich meer op het maken van andere strips ging richten. Onduidelijk is wanneer hij precies wat uit handen heeft gegeven. "De gekke gokker" (1971) is het eerste verhaal dat helemaal van de hand van Vandersteens opvolger Paul Geerts was. In 1972 kreeg Geerts, de assistent die inmiddels al het meeste van het tekenwerk deed, de artistieke eindverantwoordelijkheid voor de strip. Ondanks de overname bleef Willy Vandersteen ook in de tijd hierna betrokken en hij werkte zelf ook nog enkele albums uit. Zo kwamen de scenario's van "De vinnige Viking" (158), "Het Bretoense broertje" (192), "De ruige regen" (203), "De eenzame eenhoorn" (213) en ten slotte "De wervelende waterzak" (1988, nr. 216) telkens van Vandersteen. Van die laatste twee albums verzorgde hij bovendien het tekenwerk en bij "De ruige regen" ging hij over de ruwe schetsen. Van de andere albums in dit lijstje was Paul Geerts de tekenaar. Zodoende is "De wervelende waterzak" het laatste album waar Vandersteen in eigen persoon aan meegewerkt heeft.
In 1990 overleed Vandersteen. Op alle albums is echter sindsdien zijn naam blijven staan, ongeacht of hij aan het album in kwestie meegewerkt heeft of niet. Paul Geerts werd voor het eerst vernoemd in "De krachtige krans" (1988, nr. 218). Vandersteen stelde bij testament een aantal voorwaarden aan voortzetting van de reeks. Zo is seks taboe en mogen er geen hoofdpersonen worden toegevoegd of verdwijnen. Ook mogen de hoofdpersonen niet veranderen of verouderen, en mogen een aantal bestaande situaties niet veranderen (zo mogen bijvoorbeeld Lambik en Sidonia nooit huwen).
Vandersteen en Geerts samen bij de presentatie van "Angst op de "Amsterdam"
Aan het eind van de jaren 80 sloot Marc Verhaegen zich bij de Studio Vandersteen aan. Hij had de taak een kortverhaal te maken dat als proloog kon dienen voor een reclame-uitgave van "De schat van Beersel" van Kredietbank, het moest ook in de stijl van de Blauwe reeks gebeuren. Vandersteen en Geerts namen Verhaegen na het zien van dit verhaal aan. Verhaegens eerste wapenfeit in de reguliere serie was het uitwerken van de tekeningen vanaf strook 179/180 in "De speelgoedspiegel" (219). Nadien werd Verhaegen ingezet voor diverse albums. Aanvankelijk gebeurde dit slechts voor het uitwerken van de tekeningen. "De goalgetter" (225) is het eerste verhaal waarin Verhaegen een grote inbreng had. Daar verzorgde hij het basisidee en ook de tekeningen. In "De krakende carcas" (235) nam Verhaegen voor het eerst zowel scenario als tekeningen op zich. Gedurende de jaren 90 wisselden Verhaegen en Geerts elkaar af voor het uitwerken van de albums. Soms werkten ze ook samen aan één album. Omdat Paul Geerts nog steeds de officiële tekenaar was, bleef tot eind 2001 de naam Marc Verhaegen onvermeld in de albums. Steeds stond er 'scenario en tekeningen: Paul Geerts', ook al betrof het een verhaal van Marc Verhaegen.
Het laatste album dat volledig door Paul Geerts gemaakt werd, was "Het enge eiland" (262) van eind 1999. In 2002 gaf Geerts tot slot ook officieel het stokje door aan Marc Verhaegen, die reeds alle nieuwe verhalen op zich nam sinds het verschijnen van "Het verdronken land" (263) ruim twee jaar daarvoor. Pas vanaf de officiële overname in 2002 werd Marc Verhaegens naam in de albums vermeld in de plaats van die van Paul Geerts. In "De blote Belg" (272) van eind 2001 werden Geerts en Verhaegen samen vermeld.
In 2005 werd Verhagen echter aan de kant geschoven na een dispuut met Studio Vandersteen. "De formidabele fantast" is Verhaegens laatste contributie. Sindsdien wordt het werk in teamverband gedaan door Studio Vandersteen zelf met Peter Van Gucht als hoofdscenarist en Luc Morjaeu als hoofd van het tekenteam. Van Gucht heeft zich daarvoor reeds bewezen als scenarist van diverse kortverhalen. Peter Van Gucht verzorgde overigens al het scenario van "De flierende fluiter", waar Marc Verhaegen nog de tekenaar van was. Luc Morjaeu daarentegen kwam nieuw over naar Studio Vandersteen nadat Marc Verhaegen vertrokken was.
Zo ontstond een tekenteam onder leiding van Luc Morjaeu (met Dirk Stallaert, Peter Quirijnen, Charel Cambré en Eric De Rop) en een scenarioteam onder leiding van Peter van Gucht (met Bruno De Roover en Erik Meynen).
25-jarig jubileum.
Ter gelegenheid van de 25e verjaardag van Suske en Wiske in 1970 werd er in 1973 een jubileumboek uitgegeven, getiteld "25 jaar jubileum uitgave". Het was een gekartonneerde uitgave met een zilveren kaft. In het album is een
biografie en bibliografie van Willy Vandersteen te lezen, alsook een heruitgave van de verhalen "De avonturen van Rikki en Wiske" en "Het Spaanse spook".
60-jarig jubileum.
Op 19 december 2005 was het precies 60 jaar geleden dat het eerste verhaal van Suske en Wiske, "Op het eiland Amoras", van start ging in De Standaard. Ter gelegenheid hiervan waren er in 2005 diverse feestelijkheden. De nieuwe albumuitgaven uit 2005 ("De flierende fluiter", "De formidabele fantast", "Het slapende goud" en "De kaduke klonen") zijn alle voorzien van een speciaal 60-jaar-logo. Op 19 december verscheen een trilogie, getiteld "Vrienden voor het leven", met hierin drie verhalen waarin het draait om vriendschap, namelijk "Op het eiland Amoras", "De ringelingschat" en "De sterrenplukkers". In het Stedelijk Museum te Zwolle was er een tentoonstelling ter gelegenheid van 60 jaar Suske en Wiske. Op zondag 24 juli 2005 werd de 60ste verjaardag van de serie gevierd in Bokrijk, waar alle personages present waren. Er was ook een speciale website geopend ter gelegenheid van het jubileum. Ten slotte is er een jubileumalbum uitgebracht getiteld "Suske en Wiske 60 jaar!". Hierin staan onder meer de geschiedenis van Suske en Wiske, interviews met striptekenaars en het korte verhaal "Het mopperende masker".
Alle nieuwe albumuitgaven uit 2010 ("De rillende rots", "De gamegoeroe", "De watersater", "De halve Havelaar" en "De stuivende stad") werden voorzien van een speciaal 65 jaar-logo.
70-jarig jubileum.
Ter gelegenheid van 70 jaar Suske en Wiske schreven zes bekende Vlamingen in 2015 hun eigen Suske en Wiske-verhaal.
Verschillende reeksen.
In 1948 werd Vandersteen door Hergé gevraagd om Suske en Wiske ook in het weekblad "Kuifje" te publiceren. Deze verhalen werden na publicatie in het stripblad uitgegeven in de zogeheten "Blauwe reeks". In deze verhalen spelen Jerom, tante Sidonia en professor Barabas niet mee. De rol van Lambik werd evenwel belangrijker; in feite werd Lambik de derde hoofdpersoon. Daarnaast ondergingen de hoofdpersonages een metamorfose; zo oogden Suske en Wiske bijvoorbeeld volwassener en Lambik zag er een stuk heldhaftiger uit. De verplichte verbeterde tekenstijl had ook invloed op Vandersteens latere werk.
De verschillende reeksen waarin de oudste Suske en Wiske-verhalen zijn verschenen, werden later samengevoegd tot één reeks die zo uniform mogelijk werd gemaakt. Het eerste album dat meteen in deze Vierkleurenreeks verscheen (nr. 67 in de reeks volgens de doorlopende nummering, die altijd is aangehouden) was "De poenschepper" (1967), waarna ook alle eerdere verhalen in vier kleuren zijn herdrukt. De serie werd al snel bekend onder de naam rode reeks. "Het eiland Amoras" werd direct na "De poenschepper" als eerste in kleur heruitgegeven, daarna werd de volgorde geheel willekeurig.
Titels.
Vanaf eind jaren 50 werd er in de titels van de albums steeds meer alliteratie gebruikt in de vorm van een bijvoeglijk naamwoord gevolgd door een zelfstandig naamwoord. Dit begon met titels als "De snorrende snor", gevolgd door "De duistere diamant", "De zwarte zwaan", "De zingende zwammen", "De wilde weldoener", "De sissende sampan", "De toornige tjiftjaf", "Het kregelige ketje", "De koddige kater" enzovoort. Dit procedé wordt tot op heden geregeld toegepast in de titels, hoewel sinds de tweede helft van de jaren 90 iets minder vaak.
Personages.
In het tweede verhaal, "Het eiland Amoras", maken Suske en professor Barabas (de opvolger van ingenieur Wargaren, die alleen in het eerste verhaal meespeelde) hun opwachting. Rikki uit het eerste verhaal verdwijnt spoorloos nadat in de aankondiging van het voornoemde verhaal wordt gemeld dat hij met een schoenenbon op pad wordt gestuurd. Vandersteen verklaarde later dat Rikki geen volwaardige tegenspeler van de veel jongere Wiske was en dat het personage bovendien te veel op Kuifje leek. Lambik speelt mee vanaf het derde verhaal, "De sprietatoom" (1946). Jerom maakte zijn debuut pas later, in "De dolle musketiers" (1952). De eeuwige booswicht Krimson dook voor het eerst op in "Het rijmende paard" (1962).
Kleding.
In de jaren 70 droegen Suske en Wiske al bruine olifantenpijpenbroeken, maar in de jaren 2000 werd zelfs op de albumachterkanten hun traditionele kledij aangepast. Eind jaren 90 gaven de erven Vandersteen Paul Geerts en Marc Verhaegen namelijk opdracht om de verhalen te moderniseren. Zo werden het taalgebruik en de kledij van de figuren aangepast, terwijl moderne hulpmiddelen als de mobiele telefoon en de computer hun intrede deden in de strip; in de Suske en Wiske-verhalen van na de eeuwwisseling wordt op grote schaal gebruikgemaakt van internet. Het verhaal "Amber" is het eerste album waarin Wiske niet meer haar bekende witte jurkje draagt. Uit jaloezie op Suskes aandacht voor een neanderthalermeisje begint ze een hanenkam en bijpassende kleding te dragen om Suske weer voor zich te winnen. Ook de kleding van Suske wordt aangepast, zo verruilt hij zijn vertrouwde zwarte broek voor een legerbroek. Toen Wiske in "De koeiencommissie" (december 2001) een naveltruitje en een zwarte minirok kreeg, kwamen er luide protesten van de lezers. Sinds het verhaal "De blote Belg" (2002) draagt Wiske weer een witte jurk, maar nu zonder mouwen. In "De primitieve paljassen" (2006) kregen Suske en Wiske hun traditionele kleding terug. Wiskes jurk had nu opnieuw mouwen, hoewel iets korter dan voorheen. Dit gebeurde naar aanleiding van de kritiek op de eerdere veranderingen.
In 2017 werd de kleding aangepast. In de make-over die vanaf het album "De planeetvreter" doorgevoerd werd, werd het rode shirt van Suske vervangen door een wit shirt met daaroverheen een hoodie met capuchon, ook draagt hij skinny jeans en gympen. Wiskes jurk is strakker gesneden en ze draagt laarsjes. Ook in de spin-off "Amoras" met een volwassen Suske en Wiske en in de juniorreeks werden de gestalten aangepast.
Taal.
In de beginjaren was de strip nog vrij volks van aard: de personages spraken Antwerps, dat in 1963 het veld moest ruimen voor Standaardnederlands. Omdat zoveel mensen de strips lazen werd het noodzakelijk het taalgebruik in het algemeen Nederlands te laten verlopen, opdat iedereen de verhalen kon begrijpen en ook taalfouten vanuit het dialect werden vermeden.
Tekenstijl en inkleuring.
De reeks wordt tegenwoordig getekend met de typische kenmerken van de klare lijn. De oorspronkelijke tekenstijl van Vandersteen was echter veel volkser en losser uit de pols. Zo had Wiske in de allereerste verhalen een peervormig hoofdje, dat later in een ei is veranderd. Ook had tante Sidonia in de eerste verhalen nog een klein zwart hoedje met spelden.
De verhalen werden na hun publicatie in "De Nieuwe Standaard" (1945-1947) en later "De Standaard" (vanaf 1947) uitgegeven in albums met een felrode omslag. De eerste 66 albums waren oorspronkelijk alleen in zwart-wit of met slechts één steunkleur (zie ook Albums), voordat er werd overgestapt naar de vierkleurenreeks. De meeste verhalen van vóór 1967 – die dus oorspronkelijk in zwart-wit waren – zijn behalve in kleur heruitgegeven ook geheel of gedeeltelijk hertekend. Enkele albums zijn wel ingekleurd maar niet hertekend, zoals "De stalen bloempot" en "De zwarte madam". Met name het hoofd van Jerom in de eerste verhalen waarin hij optrad is in de vierkleurenreeks geretoucheerd tot de latere, "beschaafde" versie. Ook het gezicht van Sidonia is veelal strakker en vastomlijnder gemaakt, in overeenstemming met de toen gangbaar geworden tekenstijl. Verhalen die bij de uitgave in de vierkleurenreeks in hun geheel zijn hertekend zijn bijv. "De vliegende aap", "De witte uil", "Lambiorix" en "De kleppende klipper".
De omslag van nieuwe Suske en Wiske-albums werd nogmaals vernieuwd in de zomer van 2007. Studio Vandersteen nam bij de metamorfose afstand van de aloude rode kaft met in het midden een tekening die het thema van het verhaal uitbeeldt. Nu vulde de tekening de hele voorkant. Dit was voor het eerst gedaan bij het album "De curieuze neuzen". Om de lezers te laten wennen aan de nieuwe vormgeving, koos de studio voor een mapje dat om het album is geschoven. Het mapje zelf heet "De magnifieke metamorfose" en hierop is de bekende rode kleur nog aanwezig. Daarnaast werden ook de afbeeldingen zelf van alle individuele albums door Morjaeu hertekend in de huidige tekenstijl. Dit had tot gevolg dat de verhalen van vóór 1967, waarvan de kaft bij de overgang van de tweekleuren- naar de vierkleurenreeks ook al opnieuw was getekend, nu voor de tweede keer van een hertekende kaft werden voorzien. In 2008 kwamen de albums met de nieuwe cover op de markt.
Vanaf mei 2017 werd een make-over doorgevoerd: vanaf het verhaal "De planeetvreter", nummer 339 in de reeks, kregen Suske en Wiske - zoals Studio Vandersteen het noemt - een eigentijdsere vorm. Het tweetal kreeg een aangepaste haardracht. Wiske kreeg verder borsten, net als Sidonia. Reden voor de aanpassingen waren de dalende verkoopcijfers. Vanaf "De planeetvreter" werden de albums in A4-formaat uitgegeven. Volgens Studio Vandersteen komen de tekeningen daardoor beter tot hun recht.
Situering.
De meeste Suske en Wiske-verhalen spelen zich in het heden en op een duidelijk omschreven plaats af. Zo vinden heel wat avonturen plaats in het thuisland van de strip, België, zoals bijvoorbeeld in Ham ("De mysterieuze mijn"), Antwerpen en Brussel ("Het kregelige ketje"), maar ook in Nederland, zoals in de Efteling ("De Efteling-elfjes" en "Fata Morgana"), Zeeuws-Vlaanderen ("Sprookjesnacht aan zee") of Nederlands Limburg ("Volle maan").
Hiernaast reizen Suske en Wiske de wereld rond en dwars door de geschiedenis. Sommige verhalen, met name die welke oorspronkelijk in de blauwe reeks verschenen, zijn gesitueerd op echt bestaande plaatsen in een bepaalde historische periode, en ook de gebeurtenissen die er worden beschreven hebben soms (geheel of gedeeltelijk) echt plaatsgehad. Andere spelen zich af in fictieve landen en plaatsen (bijv. Chocowakije, Amoras, Bazaria, Kommersbonten). Een aantal verhalen speelt zich ver buiten Europa af ("De witte uil", "De lachende wolf", "De brullende berg", "De stemmenrover", "De gouden cirkel", "De klinkende klokken", "De rinoramp"), diep onder water ("De ijzeren schelvis"), in andere Europese landen dan Nederland en België ("De sterrenplukkers", "De krachtige krans") of zelfs in het buitenaardse, bijvoorbeeld op de maan ("De mottenvanger") of op een (fictieve) exoplaneet (bijv. "De amoureuze amazone", "De eenzame eenhoorn").
Fantasie.
Veel Suske en Wiske-verhalen ontstaan uit dagelijkse situaties die meestal uitmonden in meer fantasierijke tot zelfs absurde plots. Magie is een sterk ingrediënt in de reeks en spoken, tovenaars, heksen, draken, duivels, legendes, betoverde dieren en dingen... komen af en toe voor. Folklore vormt vaak een inspiratiebron, zoals merkbaar is in albums als "Het monster van Loch Ness", "De krachtige krans", "Het geheim van de Kalmthoutse heide", "De jolige joffer" en "Het witte wief". Figuren als de zwarte madam, Kludde en Lange Wapper komen rechtstreeks uit de Vlaamse folklore en het verhaal van het Ros Beiaard en de Vier Heemskinderen wordt gebruikt in "Het ros Bazhaar".
Via professor Barabas' teletijdmachine reizen de figuren ook regelmatig terug (of vooruit) in de tijd. Er zijn enkele verhalen waarin de figuren op een andere manier in het verleden komen, zoals "Het geheim der gladiatoren", "Lambiorix", "De mottenvanger" en "Het Spaanse spook". Ook modernere zaken worden weleens in de plot verwerkt, al is dit eerder een recente trend: "De elfstedenstunt" is gebaseerd op de elfstedentocht in Friesland en "Big Mother" op het televisieprogramma Big Brother.
Inspiratiebronnen.
Veel van de plots zijn gebaseerd op historische feiten, grote literaire werken, sprookjes, mythen en zelfs de Bijbel. Zo komen in "De mottenvanger" en "De ringelingschat" bijvoorbeeld veel elementen uit de Griekse mythologie voor. "Het bevroren vuur" bevat veel sprookjeselementen en speelt zich daarnaast af in het tijdperk van de Noormannen. "De junglebloem" is een gedeeltelijke hervertelling van "The Jungle Book" van Rudyard Kipling. "De ringelingschat" is mede gebaseerd op Wagners "Der Ring des Nibelungen", De dolle musketiers heeft veel elementen ontleend aan Alexandre Dumas' De drie musketiers en "De kale kapper" is een bewerking van het Bijbelse verhaal van Simson. "Het dreigende dinges" is gebaseerd op "Een hond van Vlaanderen" van Marie Louise de la Ramée.
Films en televisieseries hebben een inspiratiebron gevormd voor een deel van de verhalen. "Wattman" is een allusie op de destijds populaire superheldenstrip Batman. "De Texasrakkers" was gebaseerd op de "Tales of the Texas Rangers". "Jeromba de Griek" werd geïnspireerd door de film Zorba de Griek en het latere verhaal "Robotkop" door Paul Verhoevens film RoboCop.
Ook bekende kunstenaars en/of hun kunstwerken komen geregeld aan bod in de verhalen, zoals Peter Paul Rubens ("De raap van Rubens"), Jheronimus Bosch ("De bibberende Bosch"), Mozart ("Het wondere Wolfje"), Rembrandt van Rijn ("De nachtwachtbrigade"), Antoon van Dyck ("Het rijmende paard"), Vincent van Gogh ("De kleurenkladder"), M.C. Escher, Magritte en Salvador Dali ("De kunstkraker"). De albums "De koning drinkt" en "De dulle griet" zijn gebaseerd op schilderijen met dezelfde naam (van Jacob Jordaens en Pieter Breughel de Oude) en het beeldje van Manneken Pis speelt mee in "Het kregelige ketje".
Verleden en moderne tijd.
De strips zijn over het algemeen terughoudend over moderne uitvindingen. In vroege verhalen wordt bijvoorbeeld televisiekijken als tijdverspilling gezien, en de vrienden zijn kritisch over de verkilling en verzuring van de maatschappij (bijvoorbeeld in "De Krimson-crisis"). Het eiland Amoras - waarop "Het eiland Amoras", "De stalen bloempot" en "Amoris van Amoras" zich grotendeels afspelen - wordt als een fictief land gepresenteerd, maar staat in feite model voor het Antwerpen van 1541 (zie ook allegorie).
Een groot aantal van de verhalen speelt zich af in het verleden. Uiteraard is de strip evenmin alleen maar lovend over de geschiedenis. Zwarte bladzijden uit de geschiedenis, zoals de Tachtigjarige Oorlog ("Het Spaanse Spook"), kinderarbeid ("De hellegathonden") en onderdrukking van het gewone volk ("De gladde glipper", "De ringelingschat", "Het geheim der gladiatoren", "Het drijvende dorp", "De eenzame eenhoorn"...) worden ook aangekaart.
Hoewel de vrienden in de nieuwere verhalen gebruikmaken van eigentijdse communicatiemiddelen zoals het internet en gsm's, blijven ze toch kritisch. Zo wordt in "De koeiencommissie" de moderne vleesindustrie bekeken, in "De sinistere site" en "De kaduke klonen" komen respectievelijk de gevaren van het internet en de kloontechniek aan bod. Er wordt in de verhalen vaak gewezen op het feit dat de rijke westerling beter hulp kan bieden aan de allerarmsten op de wereld, in plaats van geld te verdienen met de wapenhandel voor bloedige oorlogen.
Naast de vele op de geschiedenis gebaseerde verhalen zijn er ook verhalen zoals "Tedere Tronica" en "De wolkeneters" die juist futuristisch van aard zijn. Ook uitvindingen als de teletijdmachine en de gyronef passen in dit rijtje.
In zijn beginjaren verwees de Suske en Wiske-strip geregeld naar de (Belgische) politieke actualiteit. Omdat dit in een krantenstrip beter werkte dan in de albumversies verdween dit aspect geleidelijk aan uit de reeks. Sommige albums zoals "De stalen bloempot" en "Lambiorix" zijn uitdrukkelijke verwijzingen naar de Koningskwestie. In sommige albums uit de jaren 60 en 70 staan nog geregeld gedateerde verwijzingen naar hippies en de Koude Oorlog. Tijdens de jaren 90 keerde het politieke element af en toe terug in de reeks, zoals te merken valt in albums als "De koeiencommissie" en "De rebelse Reinaert".
Thema's en sfeer doorheen de tijd.
In "Het Spaanse spook" (het eerste verhaal in De Blauwe Reeks) vechten Suske, Wiske en Lambik met de Geuzen tegen de Spaanse bezetting. In "De stalen bloempot" sprak Suske zich in het oorspronkelijke album nogal fel uit voor de bouw van een kathedraal op Amoras volgens de "geest van het volk dat naar Vlaamse tradities streeft". Opmerkelijk is het dat in "Het gouden paard" Suske, Wiske en Lambik juist op de hand van de Spaanse conquistadores onder leiding van Hernán Cortés zijn.
Toen de strip een groter publiek bereikte en ook Nederland veroverde, paste Vandersteen het volkse karakter wat meer aan. De stripreeks werd geleidelijk aan ook steeds meer op Nederland georiënteerd. Suske en Wiske vliegen bijvoorbeeld in "De wilde weldoener" al met de KLM, en in "De goalgetter" is Suske zelfs spits met een gedeeltelijk oranje tenue. Vaak werd er gewerkt met stereotiepe grappen rond de "luie ambtenaar", "inhalige belastingsinspecteur", de "leugenachtige politicus", de "domme politieagent" en de hippie die zich niet wast. Ook werden waarden, normen en deugden steeds nadrukkelijker in de plots verwerkt en veel van de oorspronkelijk door Vandersteen bedachte grappen zijn later herhaaldelijk opnieuw gebruikt. Veel oudere fans duiden deze evolutie dan ook aan als het begin van de neergang in kwaliteit. Anderen vinden dat de reeks veel van haar humor en spanning verloor nadat Vandersteen de strip grotendeels had doorgespeeld aan zijn medewerkers. Dit laatste zou al omstreeks 1960 zijn gebeurd, toen hij zijn aandacht op andere strips zoals "Bessy" en "De Rode Ridder" ging richten. Toch bevatten de albums die na 1972 (overname door Paul Geerts) verschenen nog af en toe grappen of ideeën die door Vandersteen zelf werden bedacht. De sfeer en beschreven situaties zijn hierdoor in de nieuwere strips steeds drastischer af gaan wijken van de oorspronkelijke Vandersteen-reeks.
Sinds de jaren 70 werden maatschappelijke en sociale kwesties steeds nadrukkelijker in de verhalen verwerkt. Zaken die sindsdien aan bod komen zijn milieuverontreiniging en milieuactivisme ("De boze boomzalver"), generatieconflicten ("Twee toffe totems"), opvoedingsproblemen ("De speelgoedspiegel"), verkeersovertredingen ("De tootootjes", eerder al in "De tuf-tuf-club"), bedreigde diersoorten ("De rinoramp"), de Zaak-Dutroux ("De rebelse Reinaert"), de dioxinecrisis ("De koeiencommissie"). Ook albums die volledig rond een op dat moment in zwang zijnd televisieprogramma draaiden ("Big Mother"), en het zelfs speciaal naar aanleiding van een gelijknamige spelprogramma op televisie geschreven "De blote Belg" kregen heel wat kritiek te verduren. Paul Geerts kreeg tijdens zijn carrière als auteur van Suske en Wiske vaak de kritiek dat hij de fantasie, humor en originaliteit van Vandersteen ontbeerde. Dit verwijt werd later vooral aan Marc Verhaegen en Erik Meynen gericht, die volgens sommige fans enkele van de slechtste en meest afwijkende Suske en Wiske-albums ooit hebben gemaakt.
Vertalingen.
Suske en Wiske zijn ook verschenen in vele andere talen (o.a. Afrikaans, Zweeds, Latijn, Esperanto en Fries) en streektalen (Gronings, Drents, Twents, Limburgs en Brabants).
Spin-offstrips.
Van Suske en Wiske zijn in de loop der jaren verschillende spin-offs gestart.
Televisieserie.
Al in 1955 waren er avonturen van Suske en Wiske op de Nederlandse televisie te zien. Pats' Poppenspel bracht ze op de buis.
In 1973 werd besloten om een nieuwe televisiepoppenserie te maken, gebaseerd op speciaal voor die serie te schrijven verhalen. Later werden ze in albums uitgebracht. Het ging om "De minilotten van Kokonera", "De gouden locomotief", "De zingende kaars", "De windbrekers", "De regenboogprinses" en "Het laatste dwaallicht"; elk verhaal behalve De minilotten van Kokonera bestond uit vijf afleveringen van 22 minuten.
De poppen waren vervaardigd door het atelier Creatuur in samenwerking met André Henderickx, een Schiedamse glazenier/ kunstenaar. Er werd voor elk figuur een aantal koppen met verschillende gezichtsuitdrukkingen gemaakt. Opvallend was dat Jerom als pop zijn ogen open had, daar waar hij in de albums altijd met gesloten ogen loopt. De decors en rekwisieten kwamen op basis van gedetailleerde ontwerpen van Studio Vandersteen tot stand.
De stemmen waren van Paula Majoor (Suske), Hellen Huisman (Wiske), Henk Molenberg (Lambik), Trudi de Kat (Sidonia), Wim Wama (Jerom en Krimson) en Cees van Oyen (professor Barabas). Wim Povel die de scenario's schreef, had op de later verschenen lp de rol van verteller, hoewel in de televisieserie de verhalen door Lambik aan elkaar gepraat werden. De serie werd geregisseerd door Patrick Lebon en de muziek was geschreven door Piet Souer.
In Nederland zond de TROS de serie uit van oktober 1975 tot en met december 1976. In België werd de serie door de BRT uitgezonden in de periode oktober 1976 tot en met februari 1977. In 1984 en in de zomermaanden van 1990 werden de afleveringen herhaald. De serie en de merchandising waren een groot succes.
Tekenfilms.
Er verschenen ook tekenfilms gebaseerd op de verhalen van Suske en Wiske, gemaakt door Atelier5. Ze waren eind jaren 80, begin jaren 90 op VTM te zien. Ze verschenen ook op VHS en DVD.
Weekblad.
Tien jaar lang, van 1993 tot 2003 hadden Suske en Wiske ook een eigen weekblad, "Suske en Wiske", waarin naast strips van Standaard Uitgeverij ook nieuwe generaties striptekenaars konden publiceren. Hoewel het blad vrij succesvol was, bleek eind 2003 dat het doorzetten niet meer kostendekkend was, en daarom besloot de uitgeverij de publicatie te staken.
Toneelstuk / musical.
In 1994 liep in Antwerpen een toneelstuk rond Suske en Wiske. De opvoering was zo succesvol dat ze ook in Nederland een tijd toerde. In zekere zin was dit een voorloper van de latere musical, al was het verhaal in dit geval niet gebaseerd op een bestaand album.
In juli 2002 ging een nieuwe musical in première, gebaseerd op het verhaal "De spokenjagers". Deze werd zowel in België als in Nederland opgevoerd. De laatste voorstelling was in februari 2003.
In 2008 werd er dan weer een musical opgevoerd rond het album De circusbaron. Deze musical toerde rond in België en Nederland. In 2015 bracht Van Hoorne Entertainment de musical terug naar de theaters ter ere van de 70ste verjaardag van Suske en Wiske. De musical is in 2016 in verschillende theaters te zien.
Speelfilm.
In 2004 verscheen "De duistere diamant" als speelfilm, naar het gelijknamige verhaal. Deze werd geregisseerd door Rudi Van Den Bossche.
Animatie en game.
De 3D-animatiefilm van het verhaal "De Texasrakkers", "De Texas rakkers", is in de zomer van 2009 in de bioscopen uitgekomen.
Naar aanleiding van de animatiefilm "De Texasrakkers" werd ook besloten een game er op te baseren. Vanaf 19 juli 2009 lag het spel voor Nintendo DS in de winkelrekken.
Concurrerende strips.
Het succes van Suske en Wiske inspireerde ook andere striptekenaars in Vlaanderen. Marc Sleen, die van huis uit cartoonist was, werd door zijn krant aangespoord om een eigen stripreeks te beginnen en zo de concurrentie met Suske en Wiske aan te gaan. Dat werd uiteindelijk "Nero". Pom begon in 1950 Piet Pienter en Bert Bibber en Jef Nys in 1955 met "Jommeke".
Hitparade.
Er is een speciale website waarop wordt bijgehouden hoe de albums worden gewaardeerd. Vanaf het begin van de peiling staat "De schat van Beersel" (uit 1952-1953) bijna onafgebroken op de eerste plaats van de totaallijst. In 2004, 2005, 2010, 2012 en 2014 voerde het album de jaarlijst aan. Andere albums die in een jaarlijst op de eerste plaats hebben gestaan, zijn "De ringelingschat" (2006), "De tuftuf-club" (2007), "De parel in de lotusbloem" (2008), "De bokkerijders" (2009 en 2013), "Het Spaanse spook" (2011) en "De gouden cirkel" (eveneens 2013).
Alle acht verhalen uit de Blauwe reeks (1952-1957) staan in de top 35, waarvan drie de top 3 bekleden. Opvallend is dat alle 32 verhalen die in de periode juni 1978 - april 1984 verschenen, relatief laag scoren. De albums van Willy Vandersteen worden het hoogst gewaardeerd, die van zijn opvolgers beduidend lager.
Culturele invloed.
Provinciaal Suske en Wiske-Kindermuseum in Kalmthout.
Museum.
In 1997 werd een stripmuseum in Kalmthout geopend waar deze stripreeks centraal staat.
Andere.
Toen het toenmalige Six Flags Belgium in 2005 transformeerde naar Walibi Belgium, besloot het park om extra aandacht te vestigen op Belgische stripfiguren. Naast Lucky Luke, die al sinds 1998 in het park te zien was, kregen ook Bollie en Billie en Suske en Wiske een plaats in het park. De zone rond Suske en Wiske bevond zich in het voormalige Italiaanse gedeelte van het park. Naast een standbeeld van de hoofdpersonages in torenvorm stond ook een beeld van Sidonia in de Gyronef. Suske en Wiske kregen ook een eigen attractie toegewezen, de botsautotjes kregen de naam Tuf Tuf Club mee.
