	Honderden Russische krijgsgevangenen zitten nog vast in Tsjetsjenië; 'Dwaze ouders' onderhandelen over hun zonen
	Van onze correspondent
Bert Lanting
 GROZNY
'De Russen zeggen dat ze al hun eenheden uit Tsjetsjenië hebben teruggetrokken, maar één regiment hebben ze achtergelaten: hun krijgsgevangen soldaten', zegt Islam, een Tsjetsjeense strijder, smalend. Hoeveel het er precies zijn, wil niemand zeggen, maar zeker is dat het om honderden soldaten gaat die nog bij Tsjetsjeense guerrillagroepen en gezinnen gevangen zitten.
Islam, uitgedost met een heus matje, een opzichtige zilveren riem, wit ski-jack en kalasjnikov, maakt deel uit van een eenheid van de Tsjetsjeense geheime dienst DGB die de Russische krijgsgevangenen, die verspreid zitten in de Kaukasusrepubliek, probeert te traceren.
Met welk doel de DGB'ers zich over de gevangen genomen Russische soldaten proberen te ontfermen - handel of diplomatie - is onduidelijk. Zeker is dat zij een groep krijgsgevangenen vasthouden in Grozny die ze vooralsnog niet willen vrijlaten.
In een bijgebouwtje van het DGB-onderkomen hokken Russische ouders samen die op zoek zijn naar hun verdwenen zoons. Ze hangen wat rond in het bedompte kamertje dat ze met hun zevenen delen. Sommigen van hen hebben maanden geleden hun baan opgegeven en hun gezin achtergelaten om hun zoon te zoeken. Vergeleken met andere ouders zijn zij goed af: zij weten dat hun zoons nog in leven zijn en waar ze worden vastgehouden. Maar hoe ze hen moeten vrijkrijgen, is een ander probleem.
Bij de onderhandelingen over de terugtrekking van de Russische troepen uit Tsjetsjenië was afgesproken dat beide partijen al hun krijgsgevangenen zouden vrijlaten, maar dat is nooit gebeurd. Volgens de Russische mensenrechtenactivist Sergej Kovaljov worden in Tsjetsjenië nog zeker 700 Russische soldaten vastgehouden.
Dat aantal wordt zowel van Tsjetsjeense als van Russische zijde weersproken. Volgens het hoofd van de Russische commissie voor krijgsgevangenen, geïnterneerden en vermisten, Sergej Osipov, gaat het hooguit om 500 á 600 man. In totaal staan er 1100 namen op de lijst van vermiste militairen, maar als daarvan de bijna 400 ongeïdentificeerde lijken worden afgetrokken en de naar schatting 200 soldaten die in massagraven liggen, blijft hooguit de helft over.
Een van de 'dwaze ouders' heeft zijn zoon net mogen bezoeken. Hij wordt samen met acht andere krijgsgevangenen vastgehouden in Argoen door strijders die trouw zijn aan Aslan Maschadov, de voormalige bevelhebber van de Tsjetsjeense troepen en nu een van de kandidaten voor het presidentschap van Tsjetsjenië.
Maschadov zelf doet rijkelijk vaag over de kwestie van de krijgsgevangenen. Hij spreekt tegen dat er, zoals Kovaljov zegt, nog honderden Russische soldaten in Tsjetsjenië vast zitten. 'Het kan dat er hier en daar bij een eenheid nog één of twee man vastzitten, maar meer niet. In ieder geval zullen we hen meteen overdragen, zodra we hen op het spoor komen', belooft hij.
De DGB'ers doen heel wat minder geheimzinnig over de Russische krijgsgevangenen. Volgens Islam zitten er zeker nog driehonderd Russen vast. 'Kovaljov heeft het over 700 man, maar een aantal van hen is inmiddels gaan hemelen', zegt hij met een grijns. Met 'kontraktniki' - militairen die op contract naar Tsjetsjenië zijn gekomen - en officieren die in hun handen vielen, hebben de Tsjetsjeense strijders nooit veel medelijden gehad. De meesten van hen zijn ter plekke geëxecuteerd, zegt Islam.
Volgens de befaamde guerrilla-commandant Sjamil Basajev is het de schuld van Moskou dat er nog zoveel Russische krijgsgevangenen vastzitten in Tsjetsjenië. 'Waarom zouden wij hen laten gaan, als Rusland onze jongens nog steeds vasthoudt?', vraagt hij zich af. Volgens hem zitten nog zo'n 1400 Tsjetsjenen, die tijdens de oorlog gevangen zijn genomen, in Russische gevangenissen. Het probleem is dat Rusland hen beschouwt als gewone misdadigers: velen van hen zijn veroordeeld wegens verboden wapenbezit.
Zolang het parlement geen amnestie afkondigt voor de Tsjetsjeense gevangenen, is er geen oplossing voor het probleem, zegt Basajev.
Sommige ouders hebben hun zoons vrij kunnen kopen - al moesten ze soms zelfs hun woning verkopen om aan geld te komen - maar volgens de 'dwaze ouders' zijn de prijzen nu zo omhoog geschoten, dat vrijkopen niet meer haalbaar is. Voor een gewone soldaat wordt nu 100 miljoen roebel gevraagd: 35 duizend gulden oftewel honderd maal het gemiddelde maandloon.
De grootste zorg voor de ouders is dat hun teruggevonden zoons worden doorverkocht aan een andere Tsjetsjeense guerrilla-eenheid of aan mensen die een Russische soldaat nodig hebben om uit te wisselen tegen een verwante die in een Russische gevangenis vastzit.
Langzamerhand is er een merkwaardige band ontstaan tussen de 'dwaze ouders' en de Tsjetsjeense strijders die hun zoons vasthouden. Bij alle verbittering is er ook begrip bij de Russische moeders voor de starre houding van de Tsjetsjenen. 'Zij doen tenminste hun uiterste best om hun mensen vrij te krijgen. Dat kun je van onze regering niet zeggen.'

Foto
	Russische soldaten die begin 1995 gevangen zijn genomen door Tsjetsjeense rebellen in een cel in Grozny. FOTO REUTER

