	Ontwijkende antwoorden en diplomatieke clichés voerden boventoon bij rondreis door Europa Van Mierlo wilde uitglijders koste wat kost voorkomen
	Van onze verslaggever
Ewoud Nysingh

LONDEN
Op kousenvoeten is minister Van Mierlo van Buitenlandse Zaken de afgelopen drie weken door Europa getrokken. Van Mierlo was in de eerste weken van het Nederlandse voorzitterschap van de Europese Unie op zijn qui vive; koste wat kost moest worden voorkomen dat een verspreking tot grote koppen in de kranten zou leiden.
Minister Zalm van Financiën had, tot grote woede van premier Kok, al voorgedaan hoe het niet moest. Het door Zalm gebezigde woord 'hysterie' joeg heel Zuid-Europa in de gordijnen. Een ongelukkige uitspraak van Van Mierlo tijdens een geladen persconferentie in Athene over Cyprus of in Rome over de EMU zou tot een grote rel hebben geleid. Daarmee zou de toon voor het Nederlandse voorzitterschap zijn gezet.
Probeer dan nog maar eens in juni tot een Verdrag van Amsterdam te komen. En later, tijdens de Nederlandse verkiezingscampagne, te voorkomen dat de schuld van de mislukking je niet in de schoenen wordt geschoven.
Daarom prees Van Mierlo bij elk bezoek zijn gastheer uitbundig, en sprak hij na afloop van de gesprekken steevast in optimistische bewoordingen over de mogelijkheid het Verdrag van Amsterdam in juni rond te krijgen.
Van Mierlo gaf slechts ontwijkende antwoorden op vragen van journalisten. Hij was tijdens persconferenties in de verschillende hoofdsteden (met uitzondering van België en Luxemburg zijn alle EU-landen de afgelopen weken bezocht) opvallend zakelijk en kort van stof. Geen paradoxen, vrijwel geen langdurige monologen, hij dacht niet hardop. Diplomatieke clichés waren niet van de lucht. Kennelijk was deze wijze van optreden, die Van Mierlo in Nederland niet hanteert, met zijn adviseurs afgesproken om de kans op uitglijders zoveel mogelijk te beperken.
Van Mierlo kón ook niet veel vertellen. Geen regering heeft haar positie bepaald voor de onderhandelingen over de hervorming van de EU. Elk land houdt zijn kaarten dicht voor de borst. Van Mierlo heeft de afgelopen weken wel vele knelpunten geïnventariseerd.
Wat het principe van de flexibiliteit betreft, , de mogelijkheid voor een groep landen om op een bepaald terrein verder te gaan met integratie dan anderen, spitst de discussie zich toe op de vraag of het vetorecht mag worden gebruikt. De Britten zijn daarvoor. Van Mierlo vreest echter dat het principe van flexibiliteit daardoor vrijwel niet gebruikt zal worden. Het bij gekwalificeerde meerderheid beslissen is volgens Van Mierlo, logisch.
Nederland denkt aan het opstellen van een lijst met onderwerpen waarop flexibiliteit van toepassing kan zijn. Om de Britten te paaien, krijgen zij een vetorecht als wordt bepaald welke onderwerpen op die lijst komen (zoals bijvoorbeeld het milieu), maar daarna wordt bij meerderheid beslist welke landen sneller mogen integreren dan anderen.
Na afloop van de reis per regeringsvliegtuig, die op 6 januari begon en woensdag eindigde in Londen, was Van Mierlo 'optimistisch'. De gesprekken met zijn ambtgenoten hebben de minister duidelijk gemaakt dat men in Brussel 'zeer oppervlakkig' met elkaar omgaat. 'Men praat elkaar na. Er is veel meer ruimte dan je denkt.'
Bij de eurosceptische Britten was het zelfs woensdagavond tijdens het diner in het Foreign Office tot een 'geanimeerde discussie' gekomen. 'Voor beide partijen was het een opluchting', aldus Van Mierlo, 'dat je zo met elkaar kunt praten.' Ondanks de halsstarrige Britse houding ten opzichte van het veto-recht leek Van Mierlo het in Londen enorm naar zijn zin te hebben gehad. Wat hij het aardigste bezoek had gevonden, liet hij in het midden. 'Het is niet verstandig daar een uitspraak over te doen. Dat gaat de hele wereld over, en dat is weer minder leuk voor anderen.'
Van Mierlo had maandag een belangrijke dag in Brussel. Hij leidde daar zijn eerste Europese raad. De agenda was niet lastig, dus leek de kans op een slechte start in Brussel gering. Maar toen een Nederlandse radioverslaggever het woord 'coup' in de mond nam, naar aanleiding van een onverwachts gehouden Frans-Duitse persconferentie, was van Mierlo's dag verpest.
Van Mierlo maakte de fout het verhaal, dat 's ochtends op Teletekst kwam, niet onmiddellijk zelf te weerspreken. Toen hij aan het eind van de middag in Brussel de vergadering verliet om de Nederlandse correspondenten te vertellen dat het Frans-Duitse initiatief hem niet overvallen had, was er vooral in Den Haag veel schade aangericht.
De term onhoffelijk, die de af en toe verrassend ondiplomatieke staatssecretaris Patijn in eerste instantie in de mond had genomen, had daar ook aan bijgedragen.
De spanning was te snijden bij Van Mierlo, Patijn, EU-ambassadeur Bot en andere Nederlandse diplomaten, toen Van Mierlo later zijn persconferentie hield voor de internationale media. Tot Van Mierlo's grote opluchting stelden de Nederlandse correspondenten geen vragen meer over de coupaffaire. Daardoor zouden veel slapende honden in het buitenland wakker zijn gemaakt. Maar het ging vooral over voormalig Joegoslavië.
Dinsdagochtend, in het vliegtuig van Madrid naar Nederland, blies Van Mierlo stoom af in een gesprek met meereizende journalisten. Hij legde nog eens uit dat de persconferentie in Brussel van zijn Franse en Duitse collega's was bedoeld om de onderlinge meningsverschillen, althans naar buiten toe, te bedekken. Er was geen sprake van een coup tegen Nederland. Hij schaamde zich voor de commotie in Den Haag, voor het kleine land dat zo bang is dat er over zich heen wordt gelopen. Dat kan de autoriteit van het voorzitterschap aantasten.
Wat Van Mierlo over de reactie van sommige kamerleden zei, herhaalde hij 's middags niet in de Tweede Kamer. Ook daar hield hij zich in. VVD-kamerlid Weisglas, die hoog van de toren had geblazen, ging tot zijn genoegen hard onderuit.

