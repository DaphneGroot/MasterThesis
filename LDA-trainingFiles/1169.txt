	Politie zet eigenaren piramides Albanië vast
	AP
TIRANA
De Albanese politie heeft de eigenaren en 118 medewerkers van twee geldpiramidebedrijven gearresteerd, bezittingen en veel geld in beslag genomen, zo heeft het ministerie van Binnenlandse Zaken donderdag gemeld.
Volgens kranten in de hoofdstad Tirana waren de drie belangrijkste organisatoren van de piramidesystemen gearresteerd; het ministerie meldde dat de gearresteerden behoorden tot de grote bedrijven Xhaferri en Populli.
Eerder donderdag heeft het parlement een wet aangenomen die de geldpiramides verbiedt. Mensen die een dergelijk bedrijf opzetten kunnen maximaal twintig jaar cel krijgen. Hun bezittingen worden geconfisqueerd. Helpers moeten rekenen op tien jaar cel.
De vroegste inleggers in de piramidefondsen krijgen hoge rentes van het geld van de latere inleggers, maar als er geen nieuwe gegadigden worden gevonden, stort het hele systeem in elkaar en verliezen de mensen die het laatst hebben geïnvesteerd al hun geld. Honderdduizenden mensen in het arme Balkanland staken hun hele hebben en houden in de piramidefondsen.
De landelijke politieactie tegen de mensen achter de piramidesystemen had woensdagavond plaats.
Zo'n duizend Albanezen hebben donderdag voor het gemeentehuis van de noordelijke stad Shkoder gedemonstreerd om hun geld terug te krijgen van in elkaar gestorte geldpiramides.
Toen vorige week twee piramidefondsen geen geld meer uitbetaalden zijn de protesten in de hoofdstad Tirana en de zuidelijke havenstad Vlora begonnen.

