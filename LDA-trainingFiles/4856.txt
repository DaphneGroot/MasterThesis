	Houten schaats en geld voor beste rijder op 'houtsjes'
De 'houten schaats', een nog onbekend geldbedrag en een zilveren beker wachten op de man of vrouw die zaterdag het beste uit de voeten komt op authentieke Friese doorlopers.
De prijs voor de houten schaats is in het leven geroepen bij de Elfstedentocht van 1985. De gewezen journalisten Jildert Sudema uit Jellum en Henk van der Meulen uit Leeuwarden namen toen het initiatief 'ter instandhouding van de houtsjes'.
Eerste winnaar was de Friese veehouder Olchert Marra uit Oude Bildtdijk bij Sint Jacobiparochie. Voor hem was er 850 gulden in kas. Marra was niet in staat voor schrijvende en audiovisuele media zijn ervaringen aan het volk kond te doen. Hij moest na afloop snel naar huis om zijn 37 koeien te melken. Het eindklassement leert dat hij meer dan 10.000 Elfstedenrijders achter zich liet.
Marra was tijdens de tocht van in 1986 opnieuw van de partij, maar moest toen de eer laten aan provinciegenoot en bouwvakker Sybe Laversma uit Molenend. Laversma verklaarde zijn succes op houten schaatsen simpel: 'Voor lange ritten zijn die beter, omdat je er minder op doorzakt.'
De hoogte van het bij de 'houten schaats' behorend geldbedrag is afhankelijk van de goedertierenheid van 'sponsors'. 'Het kan honderd gulden zijn, maar ook 10.000', zegt Van der Meulen.

