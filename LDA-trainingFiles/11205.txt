Wervershoof.
De oude gemeente Wervershoof en omgeving
Wervershoof () is een dorp in de gemeente Medemblik in de regio West-Friesland in de Nederlandse provincie Noord-Holland. Het dorp heeft 8794 inwoners (2010). Tot 1 januari 2011 was Wervershoof een zelfstandige gemeente.
Geschiedenis.
Over het ontstaan van de plaatsnaam Wervershoof bestaan een aantal versies. Voor velen is de vernoeming naar de hoeve van de prediker Werenfridus de meest geliefde. Werenfridus was volgeling van Willibrord en kwam naar het gebied in 690 om het woord van Willibrord en zijn evangelie te verkondigen. Hij woonde destijds in een hoeve in het latere Wervershoof.
De plaats wordt in 1288 als banne Werfaertshof genoemd op een landkaart. Maar het verhaal van Werenfridus heeft nog steeds veel navolgers. Ook is zowel de kerk als parochie gewijd aan de H. Werenfridus. Ook de kerk die er vroeger stond was al gewijd aan hem.
Het inwoneraantal schommelde tussen de 250 en 400. Het aantal groeide nadat het in 1817 een zelfstandige gemeente werd. In 1868 waren er bijna 800 inwoners. De gemeente zelf werd toen vergroot met Hoog- en Laag-Zwaagdijk en had toen zo'n 1600 inwoners. Het dorp bleef een tijd ongeveer gelijk qua aantal inwoners. In het begin van de 20e eeuw groeide de bevolking sterker maar de echte groei kwam pas na de Tweede Wereldoorlog. Het dorp groeide in een periode van 40 jaar van iets meer dan 2000 naar 5000 inwoners. De andere plaatsen in de gemeente groeiden minder hard dan het dorp Wervershoof.
De gemeente Wervershoof bestond naast het dorp Wervershoof uit de dorpen Onderdijk en Zwaagdijk-Oost (Zwaagdijk). De verkeersaders die door de gemeente liepen waren de N240 en de N302. Op 1 januari 2010 telde de gemeente 8.794 inwoners (bron: CBS) en had ze een oppervlakte van 30,85 km² (waarvan 6,72 km² water). Op 1 januari 2011 is de gemeente gefuseerd met de gemeenten Andijk en Medemblik. Met elkaar vormen ze de nieuwe gemeente Medemblik. De laatste burgemeester van de gemeente Wervershoof was Floris Vletter.
Molen.
Bij de grens van de bebouwde kom aan het Zijdwerk, de oude dijkweg die Wervershoof met Zwaagdijk verbindt, staat de molen De Hoop. Naar alle waarschijnlijkheid is deze stellingmolen van oorsprong afkomstig uit de Binnendijkse Buitenveldertsepolder in de toenmalige gemeente Nieuwer-Amstel en werd hij in 1889 in Wervershoof geplaatst als vervanger van een oudere kleinere molen.In 1955 werd deze molen als eerst met een tandemopwekking installatie uitgerust om stroom op te wekken voor het elektriciteitsnet als bijverdienste voor de molenaar In de molen is een museum gewijd aan de nagedachtenis van de legendarische sportverslaggever Theo Koomen.
