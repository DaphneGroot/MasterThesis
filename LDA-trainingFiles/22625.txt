Albedo.
Albedo van verschillende oppervlaktetypes, een hogere waarde betekent dat er meer zonnestraling direct wordt teruggekaatst.
De albedo van een object is het weerkaatsingsvermogen van dat object, gedefinieerd als de verhouding tussen de hoeveelheid opvallende en gereflecteerde (elektromagnetische) straling. Deze verhouding hangt in de eerste plaats af van het materiaal van het object, maar is ook afhankelijk van de golflengte van de straling. Zonder nadere aanduiding wordt meestal zichtbaar licht verondersteld. De term wordt vooral binnen de sterrenkunde en de klimatologie gebruikt.
De aarde heeft een gemiddeld albedo van 37% tot 39%, de maan is door zijn oppervlak van vulkanisch gesteente veel donkerder met een gemiddeld weerkaatsingsvermogen van 7%. Venus heeft met zijn dichte wolkendek een albedo van 72%. De Saturnusmaan Enceladus heeft een albedo van bijna 90%, het hoogste in het zonnestelsel.
Het albedo hangt ook af van de hoek tussen de invallende en de gereflecteerde straling en van de oppervlaktestructuur van het reflecterend oppervlak; een gepolijste biljartbal reflecteert anders dan een harige tennisbal. Bij nauwkeurige metingen onderscheidt men dan ook diverse albedo's: bolometrische albedo, Bond-albedo, geometrische albedo en albedo's voor infrarood of ultraviolet licht.
Uit de albedo van hemellichamen kan men, door het te vergelijken met op aarde aanwezige stoffen, gevolgtrekkingen maken omtrent het materiaal waaruit de oppervlakte ervan bestaat.
Klimaatverandering.
Het albedo-effect speelt met name bij het smelten van het zeeijs aan de Noordpool. Ijs en sneeuw hebben een hoog albedo (weerkaatsen het zonlicht), maar bij smelting gaat het donkerder water (met een laag albedo) meer zonnewarmte absorberen en dus nog sneller opwarmen, met als gevolg alsmaar meer smelting van ijs en sneeuw. Het is dit feedback-mechanisme wat klimaatwetenschappers grote zorgen baart.
