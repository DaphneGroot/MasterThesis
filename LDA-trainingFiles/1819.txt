	Personeel Boël zet Hoogovens voor het blok
	Van onze verslaggever
AMSTERDAM
De werknemers van het Waalse staalbedrijf Boël hebben Hoogovens voor het blok gezet. Zij wezen donderdag het akkoord tussen de directie en de vakbonden over het schrappen van achthonderd banen bij Boël af. Deze sanering had de weg vrij moeten maken voor een participatie van 50 procent van Hoogovens in het noodlijdende Waalse staalbedrijf.

Een woordvoerder van Hoogovens spreekt van een 'tegenvaller', maar het Nederlandse staalconcern zal de pogingen om een voet tussen de deur te krijgen bij Boël desondanks niet opgeven. Hoogovens wil door een overname het tekort aan walscapaciteit in IJmuiden opvangen. Daarnaast hoopt het staalconcern via Boël een interessante ingang op de Belgische en Franse markt te krijgen.
Hoogovens gaat dan ook door met de voorbereidingen voor de overname. Formeel heeft het Nederlandse concern niets van doen met de sanering van Boël, die door de huidige eigenaars wordt doorgevoerd. In december dreigde bestuursvoorzitter Paul Boël de dwarsliggende bonden al dat de onderneming failliet dreigt te gaan als er geen akkoord komt. Vorige week gingen de bonden daarop akkoord met het schrappen van 800 van de 2000 banen.
Hoogovens is niet van plan zelf in België de kastanjes uit het vuur te halen. Het Nederlandse bedrijf is bereid een fors bedrag van ruim 160 miljoen uit te trekken voor de modernisering van de walserij van Boël. Hoogovens is echter niet geïnteresseerd in de hoogoven in La Louvriïe (bij Charleroi). Boël wil dit noodlijdende onderdeel van het bedrijf sluiten.
In het akkoord dat de bonden en de directie afsloten, zouden ongeveer driehonderd werknemers met een afzwaaipremie vrijwillig moeten vertrekken. Daarnaast kunnen vijfhonderd andere overtolligen aanspraak maken op vervroegd pensioen of hulp bij het zoeken naar een andere baan. De leden van de vakbond oordeelden donderdag dat zij vooral het in hun ogen 'gedwongen' vrijwillige vertrek niet kunnen accepteren. Het personeel roept hun onderhandelaars op opnieuw met de directie te praten.
De directie van Boël was donderdag niet bereikbaar voor commentaar op de vraag of zij bereid is tot nieuwe onderhandelingen.
Hoogovens maakte donderdag bekend wel volledig eigenaar te zijn geworden van de Duitse staalwalserij en -veredelaar Hille & Müller. Hoogovens had al sinds 1988 een belang van 50 procent in dit familiebedrijf en kreeg de resterende aandelen te koop aangeboden. Over de overnameprijs doen de partijen geen mededelingen.
Hille & Müller bestaat uit een groep ondernemingen in Duitsland, Engeland en de Verenigde Staten. Er werken 1450 mensen en de omzet bedraagt ruim 500 miljoen gulden. Het bedrijf is specialist op het gebied van koudwalsen en veredelen van warmgewalst staal. De eindproducten worden bijvoorbeeld gebruikt voor de fabricage van batterijhulzen.
De Duitse dochter werkt nauw samen met de Heitkamp & Thumann Groep, ook een staalbedrijf met vestigingen in Duitsland, de VS, Singapore en China. Tussen beide ondernemingen bestaan ook familierelaties. Aanvankelijk wilde Hoogovens ook in de Heitkamp & Thumann Groep deelnemen, maar door de volledige overname van Hille & Müller is dat plan op de lange baan geschoven. Wel zal de strategische alliantie met deze groep verder worden uitgebouwd.

