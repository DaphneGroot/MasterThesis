	Doema behandelt toch voorstel tot afzetting Jeltsin
	AFP, Reuter
MOSKOU
De Doema, de Tweede Kamer van het Russisch parlement, bespreekt woensdag toch een omstreden ontwerptekst over afzetting van president Jeltsin om gezondheidsredenen. Het document is opgesteld door de communistische afgevaardigde Viktor Iljoechin.
Vorige week had de communistische oppositie in de Doema er vooralsnog van afgezien een afzettingsprocedure op gang te brengen. Volgens de juridische afdeling van het parlement voorziet de grondwet niet in de mogelijkheid om de president om gezondheidsreden af te zetten. Zelfs de communistische voorzitter van de Doema, Zeleznev, erkende dat het bijzonder moeilijk zou zijn de president om deze redenen tot aftreden te dwingen. Maar Iljoechin zei dinsdag dat hij zijn ontwerp toch aan de Kamer voorlegt, omdat de 'juridische afdeling mijn overtuiging niet heeft kunnen veranderen'.
Jeltsin, die in november een hartoperatie onderging, is nu herstellende van een dubbele longontsteking.
De Doema besloot dinsdag tevens een ander voorstel van Iljoechin op de agenda te plaatsen, namelijk om te onderzoeken of Anatoli Tsjoebais, de chefstaf van het Kremlin, belastingfraude heeft gepleegd. Tsjoebais sprak de beschuldiging tegen. 'Ik heb over mijn volledige inkomen in 1996 belasting betaald.' Hij riep 'kameraad' Iljoechin en zijn collega's op dit voorbeeld te volgen.

