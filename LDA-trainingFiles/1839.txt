	Economie groeit derde kwartaal met 3 procent
	Van onze verslaggever
AMSTERDAM
De economie is in het derde kwartaal van vorig jaar gegroeid met 3 procent. Belangrijkste trekkers van de groei zijn de investeringen in auto's en vrachtauto's, die met 14 procent groeiden. Maar ook de consumptie en de uitvoer droegen goed bij aan de groei.

Dat blijkt uit de kwartaalcijfers die het Centraal Bureau voor de Statistiek gisteren publiceerde. Volgens het CBS bevestigen de jongste cijfers het overwegend positieve beeld van de ontwikkelingen in de Nederlandse economie.
Het groeicijfer voor het derde kwartaal komt overeen met de schattingen die het CBS al in november gaf. De groei in de eerste drie kwartalen van 1996 komt uit op 2,5 procent. Hiermee scoort Nederland internationaal gezien goed. Van de belangrijkste industrielanden heeft alleen Japan het beter gedaan maar de economie van dit land heeft een aantal jaren op haar rug gelegen. De groei in Duitsland bedroeg in de eerste negen maanden slechts ongeveer de helft van die in Nederland.
Met een stijging van 2,5 procent zal 1996 voor Nederland een middelmatig jaar worden. In de afgelopen tien jaar waren er vier betere jaren. Dat waren de jaren 1988 tot en met 1990 en 1994. Het CBS noemt een groei van 2,5 procent dan ook bevredigend maar 'zeker niet uitzonderlijk'.
Gegevens over de industriële productie, die lopen tot december, laten zien dat ook in het vierde kwartaal de economische groei niet is stilgevallen. In november lag de productie 2,5 procent hoger dan twaalf maanden eerder. Tussen augustus en november nam de productie met 2,5 tot 3,1 procent toe. Niet in alle sectoren gaat het goed. De basismetaal, de chemie en de rubberindustrie hebben vorig jaar een krimp laten zien.
De gegevens over het derde kwartaal laten zien dat de investeringen in die periode in het algemeen sterk zijn gestegen. Volgens het CBS bedroeg de groei 8,1 procent. Vooral auto's en machines waren in trek. De investeringen in machines stegen 17,3 procent, terwijl het groeitempo in de eerdere kwartalen respectievelijk 11,6 en 0,7 procent bedroeg. Maar in die 17,3 procent zit het in gebruik nemen van twee nieuwe productie-eenheden van de Eemscentrale.
De groei van de totale investeringen bedroeg 8,1 procent. Het CBS heeft ook uitgerekend hoe de investeringen zich ontwikkelden los van grote projecten als Eemscentrale, schepen en vliegtuigen, en komt daarbij uit op 6 procent. De investeringen in gebouwen en woningen stegen met matige cijfers: 5,1 en 2,4 procent.
De inzinking van de buitenlandse handel van het eerste halfjaar heeft zich in het derde kwartaal hersteld. De uitvoer nam toe met 5,5 procent, tegen 0,9 procent in het tweede kwartaal. De invoer steeg met 5,2 procent.
De consumptieve bestedingen namen in de periode juli-september toe met 2,6 procent. Consumenten besteedden vooral meer geld aan duurzame consumptiegoederen, een groei van bijna 7 procent. Opmerkelijk is dat de bestedingen van Nederlanders in het buitenland de afgelopen zomer zijn gedaald met zo'n 6 procent. Daar staat tegenover dat buitenlanders juist meer in Nederland hebben uitgegeven.
De laatste enquête van het CBS onder consumenten die in januari is gehouden laat zien dat het vertrouwen van de consument in de ontwikkeling van de Nederlandse economie aanzienlijk is toegenomen. Volgens het CBS is het normaal dat het vertrouwen aan het begin van het jaar toeneemt maar de nu waargenomen stijging noemt het bureau 'opmerkelijk'.
De 'bevredigende' groei heeft vorig jaar de arbeidsmarkt goed gedaan. In 1996 kwamen er ruim honderdduizend banen bij. Een groot deel van deze banen waren bedoeld voor 'flexwerkers', werknemers met een tijdelijk contract of met een contract voor een beperkt aantal uren.

