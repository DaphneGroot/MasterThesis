Bram Stoker.
Abraham Stoker (Dublin, 8 november 1847 â€“ Londen, 20 april 1912) was een Iers schrijver, bekend om zijn sensationele verhalen in het horrorgenre. Zijn naam is vooral verbonden aan "Dracula", zijn gothic novel uit 1897. Daarnaast schreef hij ook nog mysterieuze romantische verhalen.
Levensloop.
Stoker werd geboren in Clontarf, een wijk van Dublin. Na een ziekelijke jeugd studeerde hij aan Trinity College geschiedenis, letteren, wis- en natuurkunde. Zijn daaropvolgende baan als ambtenaar beviel hem niet en hij ging de journalistiek in. Als theatercriticus maakte hij kennis met de beroemde acteur Henry Irving, met wie hij vriendschap sloot en die hij begeleidde op binnen- en buitenlandse tournees. Ook was hij lange tijd manager van Irvings Lyceum-theater in Londen. Door zijn werk en reizen kwam hij in contact met diverse bekende artiesten en lieden uit de hogere kringen.
Stoker is vooral bekend geworden en gebleven als schrijver van het talloze malen verfilmde vampierverhaal "Dracula" (1897). De inspiratie daarvoor deed hij op uit "The Vampyre", een reeds bestaand kort verhaal van John Polidori dat in 1819 werd gepubliceerd. De legendes rond de wrede middeleeuwse Walachijse heerser Vlad Tepes, die als Dracula bekend is geworden, hebben er echter weinig mee te maken.
In 2009 heeft een afstammeling van Bram Stoker, Dacre Stoker, samen met Ian Holt een vervolg geschreven op Dracula. Dit boek, "Dracula: The Un-Dead" (Dracula de ondode), speelt zich vijfentwintig jaar later af. De auteurs van het boek hebben het verhaal gebaseerd op handgeschreven aantekeningen van Bram Stoker.
