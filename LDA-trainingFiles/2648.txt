	Zondaar Nanne hamert op discipline
	Van onze honkbalmedewerker
Peter Bruin
 AMERSFOORT
 De dader die wordt geslachtofferd door zijn eigen club. Dat honkballer Paul Nanne tien wedstrijden is geschorst verdriet hem zeer. Maar het is nu eenmaal het gevolg van een onverantwoordelijke daad jegens scheidsrechter Bodaan.

Hoezeer zijn woede-uitbarsting hem ook spijt, het doet Nanne onnoemelijk meer pijn dat hij vanwege zijn zonde nu door zijn eigen club is verdoemd. Want het lijkt er verdacht veel op dat bestuur en spelers van Kinheim de uitspraak van de strafcommissie te mild hebben bevonden en Paul Nanne tot levenslang hebben veroordeeld.
Zonder het te beseffen heeft Nanne het onheil over zichzelf afgeroepen. Het Kinheim-bestuur had al eerder laten weten te balen van de onbegrensde emoties van sommige spelers en het daaruit voortvloeiend negatief imago, maar trad er vervolgens nauwelijks tegen op. Na de ontsporing van Nanne werden ineens maatregelen genomen: hij werd op een subtiele manier geloosd.
Tenminste, anders valt niet te verklaren waarom niemand bij de club die tal van gerenommeerde juristen telt, hem heeft geholpen met het verweerschrift. Daarin kon Nanne uitleggen wat hem tot zijn onbezonnen handeling had gedreven. 'Ik had er geen flauw benul van hoe ik zoiets moest aanpakken.'
Ook van de zijde van de spelers bleef elke steun uit. In hun visie was de schorsing van Nanne de reden waarom Kinheim de Holland Series verloor en de titel aan HCAW moest laten. Nanne had anders gehoopt maar niet verwacht van zijn makkers.
Voor Nanne was de tijd aangebroken het lidmaatschap te beÂ‰indigen bij de club waar hij, behoudens een uitstapje in 1991 naar Nicols, vanaf zijn elfde heeft gespeeld. Waar hij als werper en eerste honkman een ruime bijdrage heeft geleverd aan het bijna jaarlijks bereiken van play-offs en Holland Series en het veroveren van de titel en de EC-2 in 1994.
Nanne kon vertrekken, of liever gezegd, Kinheim ondernam niets om hem voor de club te behouden. Alleen de moeder van werper Patrick Beljaards bedankte hem voor alles wat hij voor Kinheim en haar zoon heeft betekent.
Voordat Nanne overschrijving verkreeg naar DSS werd hij nog, zoals hij het ervaart, getreiterd. Het Kinheim-bestuur weigerde aanvankelijk het overschrijvingsformulier te ondertekenen. 'Eerst moest ik mijn clubjack inleveren. Ik zei, bekijk maar wat je doet, ik speel hier niet meer.'
Natuurlijk weet Nanne dat het hartstikke fout was de scheidsrechter weg te duwen. Het incident had plaats in een beladen play-off-duel tegen Pioniers aan het slot van vorig seizoen. 'Ik ging uit door een close-call van die scheidsrechter met zo'n grote snor. We noemen hem altijd Dorus. Ik geloof dat hij Spierenburg heet.'
Nanne was het niet eens met de arbitrale beslissing en smeet zijn helm op de grond. 'Hoofdscheidsrechter Bodaan zag het gebeuren en stuurde me het veld uit. Toen ging bij mij het licht uit. Terwijl we tegenover elkaar stonden heb ik hem vastgepakt en weggeduwd. Toen sloeg Bodaan me in mijn gezicht. Daarop ben ik meteen weggelopen.' Nanne werd tien wedstrijden geschorst. 'De lengte van de schorsing heeft ook te maken met, wat ze noemen, mijn strafblad.'
In de motivatie van het vonnis wordt het duwen van de arbiter met zes wedstrijden bestraft. De rest is opgelegd vanwege het onbeheerst wegwerpen van de helm en eerder begane misdragingen. 'Goed, ik ben drie of vier keer eerder geschorst, maar als dit verleden op deze wijze wordt meegewogen lijkt het alsof men vond met een crimineel van doen te hebben.'
Morrend heeft Nanne zich neergelegd bij de straf. 'Tien wedstrijden is veel, maar wie zijn kont brandt moet nu eenmaal op de blaren zitten. Ik vind het echter onbegrijpelijk dat een scheidsrechter mij heeft geslagen terwijl daar helemaal geen reactie van de strafcommissie op is gevolgd.'
Eerst was hij van plan bij DSS als coach aan de slag te gaan, maar later zag hij meer in de combinatie speler/coach. Ook omdat bondscoach Leurs liet blijken dat hij Nanne niet was vergeten en hem opnieuw voor Oranje selecteerde. 'Dat is ook leuk voor DSS. Het levert de club een stukje publiciteit op.'
Dit weekeinde zat Nanne op de tribune de laatste duels van zijn straf uit. Tegen het trieste decor van de overgangsklasse, waaruit straks ook nog eens minimaal twee teams zomaar in de hoofdklasse worden geplaatst, ploeterden zijn teamgenoten dat het een lieve lust was tegen het ontluisterend zwakke Quick.
Ploeggenoot Van Kol was zijn broek vergeten en speelde in het honkbalpak van Nanne. De opluchting bij DSS was overdreven groot nadat enkele ferme klappen in de slotfase de zege tot 15-6 had doen oplopen. Vergeten was de wijze waarop de overwinning tot stand was gekomen. Dennis Berkhout werd uit het veld gestuurd wegens aanmerkingen op de warrige leiding van spelleider Van Deursen en werper Hurkmans kon inrukken na een woordenwisseling met zijn hoofdcoach Naaktgeboren.
Nanne weet waar hij straks aan begint. 'DSS is een wat oudere ploeg, maar ik denk dat ik ze nog veel kan leren. In elk geval moet er veel meer discipline komen.'

