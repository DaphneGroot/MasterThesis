	'Aanpak misdaad vergt binnen EU prijsgeven van soevereiniteit'
	Van onze verslaggever
AMSTERDAM
Lidstaten van de Europese Unie zullen meer van hun soevereiniteit moeten prijsgeven als zij serieus werk willen maken van bestrijding van de georganiseerde misdaad. Het grensoverschrijdend karakter van deze criminaliteit vergt een aanzienlijke verbetering van de Europese aanpak.
Crimefighter van weleer, oud-minister E. Hirsch Ballin van Justitie, hoogleraar internationaal recht en CDA-senator, vindt dat er door de EU veel te weinig wordt gedaan aan het ontwikkelen van de Europese rechtshandhaving. Criminele organisaties hebben daardoor te vaak vrij spel.
Hirsch Ballin ging dinsdag in Amsterdam tijdens een lezing voor de vereniging voor internationale ontwikkeling het 'soevereiniteitsdenken' in Europa te lijf. Territoriumdrift van Europese lidstaten is fnuikend voor de bestrijding van internationaal georiënteerde misdaadsyndicaten.
De grenzen worden op vele terreinen opgegeven, maar nog te weinig bij de bestrijding van de criminaliteit. 'Daar leidt de achterstand in grensoverschrijdend denken en werken tot grote schade.'
De moderne criminaliteit immers kent vele verschijningen. De gegroeide betekenis van telecommunicatie, het handelen in afspraken in plaats van goederen en de informatisering hebben de criminaliteit een nieuw aanzien gegeven.
Van 1957 (de oprichting van de EG) tot 1992 (het Verdrag van Maastricht) is de aandacht in Europa bijna uitsluitend uitgegaan naar het opheffen van grensbelemmeringen in het ecomomische verkeer. 'Maar vrij verkeer van personen, goederen, diensten en kapitaal kan niet samengaan met grensbelemmeringen voor de rechtshandhaving.'
De justitiële samenwerking moet eindelijk worden ontdaan van 'nationaal-statelijke handicaps'. 'Op het terrein van economische eenwording is Europa welgevaren bij bindende tijdschema's en stapsgewijze eenmaking van beleid. Ook op justitieel gebied moeten bindende afspraken worden gemaakt. Dat verplicht tot meer dan vrijblijvende werkprogramma's.'
Hij kritiseerde het feit dat bij recent tot stand gekomen verdragen over fraudebestrijding en uitlevering van verdachten door lidstaten voorbehouden zijn gemaakt. 'Die horen er in het verkeer tussen rechtsstaten met een gemeenschappelijke doelstelling niet te zijn.'

