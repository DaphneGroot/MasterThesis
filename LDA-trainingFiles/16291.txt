Televisiegids.
Fragment uit het programma van een televisiegids
Een televisiegids, omroepgids, programmagids of televisieblad is een (vaak wekelijks) tijdschrift waarin de uitzendtijden van programma's op de televisie vermeld worden. Ook worden de radioprogramma's vermeld maar bij onder meer het Veronica magazine gebeurt dat niet meer en wordt verwezen naar internet. Daarnaast biedt een televisiegids vaak achtergronden over programma's en over televisie en showbusiness in het algemeen.
De meeste televisiegidsen geven een overzicht van de programma's van één week, maar tijdens de feestdagen (kerst en oud-en-nieuw) wordt een aantal gidsen dubbeldik uitgegeven (voor twee weken). Vrijwel alle gidsen vermelden de programmagegevens in de volgorde zaterdag tot en met vrijdag en dus niet per kalenderweek. Sommige gidsen hebben voor iedere dag van de week een eigen kleur.
Bijzondere Nederlandse situatie.
In Nederland is er de bijzondere situatie dat elke publieke omroep met leden zijn eigen gids uitgeeft (uitgezonderd is omroep BNN). Dit is voor omroepen een van de belangrijkste manieren om leden te krijgen en houden: bij een abonnement op een televisiegids kan men gratis lid worden van de bijbehorende omroep. Vroeger was dit zelfs automatisch het geval.
De omroepen argumenteren dat zij de eigenaar zijn van hun programmagegevens en geven ze niet vrij, ook omdat ze vrezen leden te verliezen. Andere partijen die geïnteresseerd zijn in het uitgeven van televisiegidsen, kunnen dit niet doen. Er loopt een lange juridische procedure om vrijgave te eisen. Tevens wordt er langs politieke weg geprobeerd het monopolie van de Publieke Omroep te veranderen. In juni 2007 werd in de Tweede Kamer een wetsvoorstel aangenomen dat de vrijgave van programmagegevens moet regelen.
Televisiegidsen op internet.
Naast de bladen die hierboven genoemd zijn is er een groeiend aantal televisiegidsen beschikbaar op het internet, die niet in papieren vorm verschijnen zoals www.iTVdb.nl, xGuide.nl, Mijn-TV-Gids.be (voor Vlaanderen) en www.TVradar.nl en www.TVgids.nl (voor Nederland).
