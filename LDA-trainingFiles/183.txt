	'Kinderen moeten zelfs al leren leren'
	'Iedereen moet leren. Kinderen moeten tegenwoordig zelfs leren leren. Alsof ze dat van nature al niet kunnen. We leven in een kennissamenleving. Maar ik denk dat het in de praktijk allemaal wel meevalt. De verontrusting over de toenemende ingewikkeldheid van de samenleving is van alle tijden. Dat zal ik vanavond ook zeggen in de Balie in Amsterdam, waar een discussie wordt gehouden over de toekomst van het onderwijs.'
Kennis veroudert snel. Leren kinderen nog wel genoeg op school?
'Die vraag hoor je altijd. In de negentiende eeuw al was er bezorgdheid over hoe ingewikkeld de samenleving aan het worden was. Toen al moest het onderwijs daar op inspelen.'
Diploma's worden steeds belangrijker?
'Het wordt steeds gevaarlijker om niet door te leren. Als je niet doorleert heb je minder kansen. Vroeger kon je met enkel HBS-3 leerling-journalist worden, als je maar goedgebekt was en een beetje kon schrijven. Nu kom je nergens meer binnen als je niet een school voor de journalistiek hebt gedaan. Er zijn zelfs academische opleidingen journalistiek. Binnen twee generaties is dat helemaal veranderd.'
Wordt er te veel waarde gehecht aan diploma's?
'Ik vind van wel. Als je toevallig niet goed kunt leren, is dat helemaal niet zo leuk. Niet zo rechtvaardig ook. Scholing is zo ontzettend belangrijk geworden. Je zou op meer kwaliteiten kunnen letten dan alleen op diploma's.'
U betreurt die ontwikkeling?
'De samenleving dreigt er meer gesloten door te worden, in plaats van opener. Het is een vooruitgang vergeleken bij de klassen- en standenmaatschappij van vroeger, maar voor de toekomst is het niet zo goed als de selectie uitsluitend geschiedt op basis van intelligentie, leervermogen en diploma's.
'In mijn boek, het Pedagogisch Regiem, noem ik het voorbeeld van Leo de Dogman, die in Amsterdam een hondenuitlaatservice heeft. De Dierenbescherming wond zich er destijds over op, omdat de Dogman geen diploma had. Om honden uit te laten! De man was academicus, trouwens, maar dit terzijde.'
Er is sprake van diploma-inflatie?
'Ja, hoger geschoolden dringen lager geschoolden uit de markt. R. in 't Veld constateert dat wel in zijn rapport over de toekomst van het onderwijs, naar aanleiding waarvan de discussie in de Balie gehouden wordt, maar ik heb nergens gelezen dat dat een zorgelijke ontwikkeling is. Onderwijs en diploma's blijven belangrijk.'
Hoe is onderwijs zo belangrijk geworden?
'Dat is de onbedoelde uitkomst van verschillende belangen, concludeer ik in mijn boek. De politiek wilde met het onderwijs de vorming van een nationale staat bevorderen. Dominees stichten scholen. Werkgevers begonnen arbeiders te selecteren op scholing, niet die van de arbeiders zelf, maar van hun kinderen, omdat ze ervan uitgingen dat mensen die hun kinderen naar school stuurden niet binnen een half jaar weer verdwenen zouden zijn. En aan het einde van de vorige eeuw, toen ze er het geld voor kregen, gingen de arbeiders zelf ook waarde aan scholing hechten. De dynamiek die toen is ontstaan duurt nog steeds voort.'
Hanneke de Klerck

Foto
	Geert de Vries. FOTO WIM RUIGROK

