City to City (band).
City to City was een Nederlandse band die in 1999 in één klap beroemd werd met de single "The Road Ahead". City to City bestond uit de zangers en gitaristen Maarten van Praag (geboren op 5 juli 1975) en Alexander (Sandro) van Breemen. De bandnaam is een verwijzing naar de stedennamen in de namen van de beide leden.
Ontstaan.
City to City werd opgericht in 1998, nadat Henk Temming (voormalig Het Goede Doel) Maarten van Praag hoorde zingen. Hij bracht Maarten van Praag in contact met Sandro van Breemen, die verbonden was aan de geluidsstudio van Sander van Herk en Henk Temming (Stu Stu Studio). Het nummer "The road ahead (Miles of the unknown)" werd door Rens van der Meer & Jan de Roos (van geluidsstudio Thrills Music & Sound) gemaakt voor een televisiecommercial van het automerk Mitsubishi en in eerste instantie ingezongen door Sandro. Wanneer er zeer positief op gereageerd wordt, besluit men het nummer opnieuw op te nemen met zang van Maarten erbij. De song was niet alleen een hit, het bleek ook een inspiratiebron voor veel mensen die op dat moment in een crisis verkeerden of zich op een kruispunt in hun leven bevonden en wordt daarmee een evergreen in de Nederlandse popgeschiedenis.
Na hun tweede single "The Real World (Van Breemen)" 2000 scoorde de groep nog een hit met "House with Two Faces (Van Breemen)".. In 2002 stapte Sandro van Breemen uit City to City en begint een nieuwe band, genaamd Plaeto waarna hij in 2006 de naam weer aanneemt die hij bij geboorte kreeg, Alexander. Na een ineenstorting door het egocentrische leven van een popartiest komt hij in aanraking met meditatie en Transcendental Living, het gedachtegoed van mysticus Abbahjí. Na een aantal jaren start hij met het begeleiden van zangmeditaties en mystieke muziekrituelen.
Maarten richt zich op zijn solocarrière en brengt diverse cd's uit onder zijn eigen naam.
In 2015 worden de beide muzikanten gebeld door de redactie van de VARA met een uitnodiging voor een live optreden in het tv-programma De Wereld Draait Door.
Na de uitzending stromen vanuit het land, via mail en Facebook reacties binnen van mensen die geraakt waren door de 1 minuut durende uitvoering van The Road Ahead. Wanneer Algemeen Dagblad diezelfde week in een interview vraagt of dit een reünie kan betekenen, besluiten Alexander en Maarten om nog eenmaal de krachten te bundelen voor The Road Ahead Reunion Concert. Een akoestisch, geïnspireerd programma voor theater, met veel meezingelementen voor het publiek.
De ontwikkeling naar dit concert toe is te volgen via de meerdelige documentaire On The Road...Again die te vinden is op de Facebookpagina 'citytocityreunionconcert'.
The Road Ahead Reunion Concert wordt verwacht begin volgend jaar plaats te vinden.
Hitverloop.
Toen "The road ahead (Miles of the unknown)" later op single werd uitgebracht, kwam het nummer uiteindelijk terecht op de eerste plaats van de Nederlandse hitparades. In de Top 40 kwam het nummer pas na twaalf weken op nummer 1 en bleef daar 4 weken staan. Het kwam bovendien op #1 terecht in het jaaroverzicht van 1999. In de Top 100-jaarlijst van bestverkochte singles van 1999 stond het op de 4e plaats. City to City wint een Edison voor Beste Nieuwkomer Nationaal.
In de Top 2000 hangt het lied al enkele jaren rond de positie 1300.
