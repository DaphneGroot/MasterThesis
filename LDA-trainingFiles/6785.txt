Kir (cocktail).
Kir is een cocktail, gemaakt van een Bourgondische Aligoté met een scheutje Crème de cassis (een likeur die gemaakt is van zwarte bessen). De verhouding mag liggen tussen 2 tot 3 delen wijn met 1 deel likeur. Wordt een andere witte wijn gebruikt dan heet het geen Kir maar "blanc-cassis" of "blancasse".
Kir wordt gewoonlijk gedronken als aperitief bij een maaltijd of hapje.
Het drankje komt oorspronkelijk uit Bourgondië en heette oorspronkelijk "rince cochon", en later "cassis au vin blanc". Het drankje werd onder de huidige naam bekend door een Bourgondische priester, Félix Kir, die leefde van 1876 tot 1968.
Voor Kir Royal wordt de witte wijn vervangen door Crémant de Bourgogne, een mousserende wijn. Ook andere mousserende wijnen kunnen gebruikt worden, maar dan is het formeel geen echte Kir Royal. Door champagne te gebruiken krijgt men Kir Imperial. Er is ook nog een Kir Bleu-variant, waar de Crème de cassis vervangen wordt door Blue Curaçao.
