	Beursgang kan Newcastle 150 miljoen opleveren
	Reuter
LONDEN
Newcastle United denkt met de voorgenomen beursgang 40 à 50 miljoen pond (zo'n 150 miljoen gulden) uit de markt te kunnen halen. De Engelse topclub, die de plotseling opgestapte manager Kevin Keegan deze week verving door Kenny Dalglish, zal die financiële injectie gebruiken voor voetbaldoeleinden.
Ten minste tien procent van de uit te geven nieuwe aandelen zal publiekelijk worden aangeboden om de schare supporters verder aan zich te binden.
De fans moeten wel bereid zijn minimaal 1500 gulden in de club te investeren. De belangstelling daarvoor is groot. Financiële specialisten schatten de waarde van Newcastle na de emissie op 160 miljoen pond (480 miljoen gulden).
Eigenaar John Hall blijft voorzitter en grootaandeelhouder als de club eenmaal genoteerd is aan de beurs. Daarnaast komt een holding voor de andere investeerders met een directeur die zich niet met voetbalzaken zal bemoeien.
Hall stelde Keegan de afgelopen jaren in de gelegenheid voor 60 miljoen pond (180 miljoen gulden tegen de huidige koers) inkopen te doen.
De oud-international haalde onder anderen Alan Shearer, David Ginola en Faustino Asprilia naar Newcastle. Financieel directeur Mark Corbidge verwacht op korte termijn geen miljoenentransfers meer.
Hij vertelde wel dat de raad van commissarissen zal blijven luis-
teren naar de wensen van het voet-
balmanagement. Het nieuwe geld
moet wel het voetbal ten goede komen.

