Muscoviet.
Het mineraal muscoviet is een gehydrateerd kalium-aluminium-fylosilicaat met de chemische formule KAl2(AlSi3)O10(OH)2.
Eigenschappen.
Muscoviet is een mica, een fylosilicaat met een plaatstructuur die bestaat uit een laag SiO4-tetraëders die ieder met hun buren drie zuurstofatomen delen. Zo vormen zij een vlak netwerk van zeshoekige ringen. In deze lagen is de binding bijzonder sterk, tussen de lagen echter is de binding veel minder sterk, zodat het materiaal gemakkelijk in dunne, vaak doorzichtige lagen te klieven is.
In de kristalstructuur is een ingewikkelde stapeling van de lagen mogelijk, hetgeen leidt tot verschillende "polytypes", varianten van de kristalstructuur. Vrijwel alle polytypes van muscoviet zijn "monoklien", maar ook zeldzame trigonale stapelingen komen voor.
Chemie: in muscoviet komen een reeks isomorfe vervangingen voor, met als meest gangbaar
Muscoviet is een van de meest voorkomende mica's, en het komt in een grote verscheidenheid aan gesteenten voor, maar voornamelijk in felsisch stollingsgesteente, zoals graniet.
Industriële toepassing.
Mica wordt wel als vuurvast materiaal gebruikt, bijvoorbeeld als raampjes in een kachel. Ook als dragermateriaal voor scanning probe-microscopie wordt het wel gebruikt omdat het bij klieving een schoon oppervlak vormt dat atomair vlak is. Dat wil zeggen dat de ruwheid van het oppervlak in de orde van Ångströms ligt.
