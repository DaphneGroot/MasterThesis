	Anderhalf uur meedeinen op turbulente vlucht
	Turbulence van Robert Butler. Met Ray Liotta, Lauren Holly. In 42 theaters, waaronder City 1 Amsterdam, Tuschinski 3 Den Haag, LumiÂŠre 2 Rotterdam
De kerstavondvlucht van de Boeing 747 naar Los Angeles telt maar een handjevol passagiers. Twee rijen worden bezet door agenten die twee zware criminelen vervoeren. Weinig kan er mis gaan, behalve wanneer het toestel door zwaar weer moet en een gebied met hevige turbulentie dient te omzeilen. Een beetje piloot heeft echter alles in de hand.
Maar Turbulence is een rampenfilm, dus alles gaat mis. De seriemoordenaar ontsnapt, de agenten worden gedood, net als de piloot en de co-piloot. Niet geheel onverwacht in dit soort omstandigheden is er een stewardess die in haar eentje de boel moet klaren.
Of het lukt, is niet de vraag, wel of de anderhalf uur dat we meevliegen genoeg spanning oplevert. Dat doet het in redelijke mate, zij het zonder enige verrassing. Niet goed, niet slecht, en 103 minuten. PvB

