	Geluk als toegift
	DAT DE MODERNE tijd die sinds het eind van de Middeleeuwen langzamerhand gestalte krijgt, een breuk in de geschiedenis van de mensheid markeert, wordt door veel denkers beklemtoond. Allereerst natuurlijk door degenen die er deels voor verantwoordelijk waren. In de zeventiende eeuw zijn bijvoorbeeld Bacon, Hobbes en Descartes zich ervan bewust dat zij radicaal opnieuw moeten beginnen. Hun beeldspraak getuigt hiervan. Zij willen alle overgeleverde traditionele opvattingen afbreken, en nieuwe fundamenten leggen om een nieuwe wereld te bouwen.
Een eeuw later doet de metafoor van de Verlichting opgeld. De achttiende-eeuwse westerse mens zou de duisternis van het verleden hebben ingeruild voor het licht van de rede, dat hem de wereld op nieuwe, frisse wijze laat zien.
Hedendaagse denkers zijn over het algemeen niet zo onverdeeld positief over deze breuk in de geschiedenis als de eerste generaties die hielpen hem te voltrekken. Hun houding is veeleer ambivalent. Het grote begrip 'vooruitgang' zullen zij in hun geschiedbeschouwingen zelden in de mond nemen. Soms is hun kijk zelfs ronduit pessimistisch en kritisch over wat met een technische term 'de moderniteit' is gaan heten.
Dit geldt zeker voor de Rotterdamse hoogleraar milieufilosofie G.A. van der Wal. In zijn boek De omkering van de wereld draait het voortdurend om de overgang van de traditionele naar de moderne cultuur. De ondertitel van zijn boek verraadt de kritische, pessimistische inslag. Door na te denken over 'de omkering van de wereld' verwacht Van der Wal de 'achtergronden van de milieucrisis en het zinloosheidsbesef' van de moderne westerse mens zichtbaar te kunnen maken.
Deze diagnose dient, zoals hij diverse malen aangeeft, tot een therapie te leiden. Alleen door anders te gaan denken en leven kunnen wij de door hem gediagnosticeerde problemen overwinnen.
De ongetwijfeld grote pretentie van deze cultuurfilosofische diagnose berust op de vooronderstelling dat mensen in hun handelen sterk bepaald worden door idele factoren.
'Voorstellingen die mensen erop nahouden over de aarde van de realiteit, over onze identiteit en plaats daarin, over wat juist, nastrevenswaard en waardevol is' zouden voor een belangrijk deel ons handelen sturen. En het is de filosofie die er vaak in slaagt dit zelfbegrip van een samenleving op een expliciete manier weer te geven. Simpel gezegd kan een andere filosofie zo bijdragen aan een andere en betere manier om met de wereld en elkaar om te gaan.
Zo simpel ligt het natuurlijk bij Van der Wal niet. Het is juist kenmerkend voor zijn stijl dat hij in elk van de in dit boek bijeengebrachte opstellen voortdurend nuances aanbrengt en voorbehouden maakt. Maar na deze vaak filosofische nuances komt, meestal aan het eind van een bijdrage, de cultuurpessimistische aap toch uit de mouw.
In onze omgekeerde moderne wereld zouden wij veel van de traditionele waarden en deugden verloren en vergeten zijn. Hier liggen volgens de auteur 'de echte oorzaken van de ecologische crisis'. Heel het milieubeleid is alleen maar 'symptoombestrijding en achter de feiten aanhollen' als niet een aantal waarden en ideen van v¢¢r de moderniteit in denken en leven worden gentegreerd. Hierbij gaat het onder andere om spiritualiteit, een besef van grenzen en om deugden als zorgzaamheid en ontvankelijkheid.
Deze centrale boodschap wordt door Van der Wal in vele richtingen uitgewerkt. Over het algemeen gebeurt dat in een taal en argumentatie waarbij nogal wat wijsgerige voorkennis van de lezer wordt voorondersteld. Desondanks zijn de meeste artikelen redelijk toegankelijk, omdat de auteur vaak zijn centrale gedachten nuanceert en herneemt.
Vreemd genoeg geldt dit niet voor de bijdrage die zijn titel aan de hele bundel geeft. Het op zich heldere punt van de omkering van de wereld wordt hierin wel met heel veel zwaar filosofisch geschut ondersteund en uitgewerkt. Een verklaring voor de relatieve ontoegankelijkheid van dit stuk ligt misschien in het feit dat het speciaal voor deze bundel geschreven lijkt.
Van alle andere stukken zijn al eerdere versies verschenen. Kan het zijn dat de concrete vragen en beperkingen die redacteuren van bundels en tijdschriften hem voor- en oplegden, Van der Wal hierin sterker tot helderheid en afbakening van zijn probleemstelling dwongen?
Hoe het ook zij, via deze bijdragen kan de lezer kennis nemen van een aantal interessante en relevante ontwikkelingen in de hedendaagse wijsbegeerte. Soms weet Van der Wal deze zelfs ronduit aanstekelijk over te brengen. Dat geldt ongetwijfeld voor zijn bespreking van de zogenoemde toegiftverschijnselen. Daarmee is bedoeld dat een aantal zaken waar het volgens velen in het leven om draait - geluk is hiervan het meest duidelijke voorbeeld - niet op een directe, rechtstreekse wijze bewerkstelligd kan worden. Deze zaken zijn niet maakbaar, zij zijn letterlijk een toegift bij andere zaken die worden nagestreefd. Voorzover de moderne mens dit, evenals andere inzichten uit de traditie, vergeten lijkt, biedt De omkering van de wereld inderdaad een heilzame therapie.
Hans Achterhuis
G.A. van der Wal: De omkering van de wereld - Achtergronden van de milieucrisis en het zinloosheidsbesef.
Ambo; 216 pagina's;  39,90.
ISBN 90 263 1427 2.

