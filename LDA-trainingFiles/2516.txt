	'Er is n£ voor 150 duizend mensen werk'
	'HET onbemiddelbaar verklaren van werklozen is natuurlijk grote flauwekul. Praktisch iedereen is bemiddelbaar. Het is net als op de huwelijksmarkt: op ieder potje past een dekseltje. De arbeidsbureaus slagen er alleen niet in om de juiste match te maken.' Peter van Hoesel, directeur van het Economisch Instituut voor het Midden- en Kleinbedrijf (EIM), windt zich niet gauw op. Maar dat pakweg een kwart van de werklozen het stempel kansloos krijgt opgedrukt, irriteert hem mateloos.
'Het komt geregeld voor dat werkgevers naar ongeschoolde werknemers zoeken en ze niet kunnen vinden. Hoe kan dat nou? De kaartenbakken zitten toch vol met ongeschoolden?', vraagt Van Hoesel op spottende toon. 'En het gekke is, dat we uit allerlei kleinschalige projecten allang weten hoe je vraag en aanbod bij elkaar moet brengen. Waarom wordt dat niet op grote schaal toegepast?'
De EIM-directeur verwijst naar Helmond. Dat was ruim tien jaar geleden een van de eerste gemeenten die begon te experimenteren met een nieuwe vorm van arbeidsbemiddeling. Langdurig werklozen worden uitgenodigd voor een gesprek om na te gaan wat hun kwaliteiten zijn. En daar wordt een baan bij gezocht. Niet uit de karig gevulde vacature-bank van het arbeidsbureau. Nee, de bemiddelaars struinen industrieterreinen af, lopen bij bouwprojecten binnen en bouwen een kennissenkring op onder ondernemers.
'Die formule werkt overal en altijd', meent Van Hoesel. 'Het arbeidsbureau moet gewoon met account managers gaan werken. Die nemen pakweg honderd werklozen onder hun hoede, die in een bepaalde sector willen en kunnen werken. Als hij zowel werkzoekenden en werkgevers in die sector goed leert kennen, dan is succes min of meer verzekerd.'
Deze werkwijze wordt door gemeenten steeds vaker gebruikt om Melkert-banen te vinden en op te vullen. Toch gaat dat niet altijd zo soepel als de EIM-directeur het voorstelt. 'Dat komt door de Melkert-banen zelf. Niet alleen werkgevers zien dat als kunstbanen. Ook werkzoekenden willen het liefst een gewone baan, met de daar bijbehorende status en kansen op promotie.
'Daarnaast zijn deze bemiddelaars afhankelijk van de kaartenbakken van het arbeidsbureau. Als je daar honderd mensen uithaalt, klopt in negentig gevallen het adres niet. Of het opleidingsniveau niet, het wensberoep niet en ga zo maar door. Dat is voor een bemiddelaar natuurlijk om gek van te worden.'
Werklozen die niet aan de slag willen of kunnen, bestaan in de ogen van de EIM-directeur nauwelijks. 'Werklozen verliezen nogal eens het vertrouwen dat ze nog aan de bak komen. Maar die hobbel is te overwinnen. Het overgrote deel wil werken, al is het alleen maar om vorm te geven aan het bestaan.'
In weerwil van de stagnerende werkloosheidscijfers, benadert Van Hoesel het werkloosheidsvraagstuk zo min mogelijk als een probleem. 'Dat doen al zo ongelooflijk veel mensen. Die proberen dan met sociaal beleid een beetje aan het probleem te morrelen, maar dat zet geen zoden aan de dijk. Ik vind dat we de koninklijke route moeten bewandelen. Je moet aan de vraagkant beginnen. Dat biedt veel meer mensen perspectief.'
In het midden- en kleinbedrijf is volgens van Hoesel nog behoefte aan 150 duizend werknemers. 'Die banen z¡¡n er. N£. Die hoef je niet te creren en niet te subsidiren. Ik weet zeker dat ze stuk voor stuk kunnen worden opgevuld met mensen uit de kaartenbakken. Dat zou nog eens een impuls zijn voor de economie'
Van Hoesel mag sociaal-economische kwesties graag eens in een ander licht zetten. Terwijl iedereen zijn nood klaagt over het brandhout in de kaartenbakken, spreekt van Hoesel uitdagend van 'de goudschatten' van de arbeidsbureaus.
'Er zit echt grote rijkdom in die bakken. Uit onderzoek blijkt dat zo'n 20 procent van de werklozen na een jaar weer werk gevonden heeft. Zelfs oudere, ongeschoolde allochtonen vinden soms nog werk! Helaas blijkt dat slechts in 8 procent van de gevallen het arbeidsbureau voor een baan gezorgd heeft. Dat moet echt beter kunnen. Nee, nee, geldgebrek is geen excuus. Met een budget van 1,25 miljard gulden moet je toch een heel eind komen.'
Zelfs de afbraak van werkgelegenheid door faillissementen (Fokker) en rigoureuze inkrimpingen (Philips) beziet hij door een tamelijk roze bril. 'Het is niet alln een drama. Er worden structuren kapotgemaakt, maar het menselijk kapitaal blijft gewoon bestaan. Dat wordt zelfs geactiveerd. Mensen die jaren verstopt zaten achter een archiefkast, ontwikkelen een enorme vindingrijkheid als ze met ontslag worden bedreigd. De afslanking van Philips heeft tot een enorme groei en bloei van nieuwe, kleine bedrijfjes geleid.'
Voor jezelf beginnen is voor steeds meer mensen een uitweg uit werkloosheid. Met vijftigduizend startende ondernemingen per jaar is Nederland zelfs koploper in Europa. 'Het is geen schande meer als je rijk wilt worden, vooral onder jongeren is dat tegenwoordig een geaccepteerd streven.' De meeste startende ondernemers zijn overigens allerminst rijk. 'In het begin is het armoe lijden en keihard werken. Dat is waar. Maar er is een niet geringe kans dat je er redelijk welgesteld van wordt. Dat is natuurlijk toch een leuk vooruitzicht.'
Door de informatie-technologie is onze vertrouwde manier van produceren en diensten leveren geen lang leven meer beschoren, voorspelt de EIM-directeur. 'Straks kun je via Internet je eigen hoofd van alle kanten bekijken met allemaal verschillende monturen op je neus. Wat gebeurt er met de brillenwinkels, als je via datzelfde Internet de gewenste bril ook nog eens bij de fabriek kunt bestellen en betalen? En denkt u dat wij van het EIM over tien jaar nog mooie rapportjes maken met een kaftje eromheen? Ik geloof het niet.'
In die informatie-maatschappij zijn laaggeschoolden allerminst gedoemd om het onderspit te delven, is de zoveelste opmerkelijk optimistische stelling van de econoom. 'Natuurlijk moet iedereen leren met computers om te gaan. Die basiskennis moet je in huis hebben, ook nu al. Dat is praktisch haalbaar, ja. Bijna iedereen heeft toch ook een rijbewijs? Nou, dat vereist behoorlijk wat vaardigheden en pittige theoretische kennis. Laat mensen dan ook maar een 'IT-bewijs' halen voor de informatietechnologie.'

Foto
	Peter van Hoesel, directeur van het EIM. FOTO MARTIJN BEEKMAN

