Laurens Jan Brinkhorst.
Laurens Jan Brinkhorst (Zwolle, 18 maart 1937) is een Nederlandse oud-politicus voor Democraten 66 (D66). Hij was onder meer staatssecretaris van Buitenlandse Zaken, minister van Landbouw, minister van Economische Zaken en fractievoorzitter in de Tweede Kamer. Ook was hij diplomaat en lid van het Europees Parlement.
Opleiding.
Na het behalen van het diploma gymnasium-B aan Christelijk Gymnasium Sorghvliet in Den Haag studeerde hij rechten aan de Rijksuniversiteit Leiden (doctoraalexamen 1959). Vervolgens behaalde hij in 1961 zijn M.A. in Public Law and Government aan de Columbia University te New York.
Juridische werkzaamheden.
Na zijn studie werkte bij het advocatenkantoor Shearman & Sterling in New York. Vanaf 1962 was hij - en vanaf 1965 als directeur - werkzaam bij het Europa-Instituut van de Rijksuniversiteit Leiden, waar hij vanaf 1965 tevens lector recht van de internationale organisaties was. Van 1967 tot 1973 was hij hoogleraar Europees recht aan de Rijksuniversiteit Groningen.
Politieke werkzaamheden.
Staatssecretaris Laurens Jan Brinkhorst in gesprek met leden van zijn fractie, tijdens de kabinetsformatie in 1977.
Van 11 mei 1973 tot 8 september 1977 was Brinkhorst staatssecretaris van Buitenlandse Zaken, belast met Europese Zaken in het kabinet-Den Uyl. Van 1977 tot 1982 was hij voor D'66 lid van de Tweede Kamer der Staten-Generaal, in 1981/1982 ook als fractievoorzitter.
Europese werkzaamheden.
In 1982 werd Brinkhorst benoemd tot hoofd van de delegatie van de Commissie van de Europese Gemeenschappen te Japan. Vanaf 1987 was hij directeur-generaal voor Milieuzaken, Consumentenbelangen en Nucleaire Veiligheid - vanaf 1989 voor Milieuzaken en Nucleaire Veiligheid - bij de Commissie van de Europese Gemeenschappen.
Aftreden als minister.
In april 2006 besliste de Tweede Kamer over het al of niet laten deelnemen van Nederlandse militairen aan een missie in de Afghaanse provincie Uruzgan. Brinkhorst dreigde met aftreden als de fractie van D66 tegen de missie zou stemmen, wat tot een kabinetscrisis zou hebben geleid. Hij zou letterlijk "ik zeg mijn lidmaatschap op en sleur jullie mee in mijn val." hebben gezegd.
Op 29 juni 2006 trok de Tweede Kamerfractie van D66 de steun aan het kabinet in, door haar blijvende onvrede met het vreemdelingenbeleid van minister Rita Verdonk, culminerend in de onduidelijkheid met betrekking tot de verblijfsstatus en nationaliteit van Ayaan Hirsi Ali. De koningin heeft Brinkhorst op 3 juli 2006 op de meest eervolle wijze ontslag verleend, nadat hij samen met de andere twee bewindslieden van D66, minister Alexander Pechtold en staatssecretaris Medy van der Laan, daartoe een verzoek had ingediend.
Verdere personalia.
Met ingang van 1 november 2006 werd Brinkhorst hoogleraar Internationaal en Europees recht en bestuur aan de Universiteit Leiden. Hierbij ging hij tevens het College van Bestuur adviseren over internationale relaties.
Hij is lid van de raad van advies van The Rights Forum
Brinkhorst is getrouwd met Jantien Heringa met wie hij een zoon (Marius) en een dochter (Laurentien) heeft. De laatste trouwde in 2001 met prins Constantijn der Nederlanden.
