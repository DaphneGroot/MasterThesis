	Aanvoerder Hutu-militie staat terecht wegens volkenmoord 'Hij heeft mijn man en 26 buren gedood'
	The Guardian
KIGALI
Froduald Karamira's stem joeg de Tutsi's de stuipen op het lijf. Drie jaar geleden schalden zijn oproepen tot moord uit de Rwandese radio. Voor velen was hij de grootste schurk - een Tutsi die zich veranderde in een Hutu en extra fanatiek werd om zijn loyaliteit te bewijzen.
Deze week was Karamira terug op de Rwandese radio. Maar nu vanuit een rechtszaal in Kigali, waar de angst plaats had gemaakt voor de hoon van het publiek. Karamira is een van de 28 mannen die terechtstaan bij de eerste processen in Rwanda wegens de volkenmoord op een geschatte 800 duizend Tutsi's in 1994.
Als voormalig leider van een van de extremistische Hutu-facties - verenigd onder de naam 'Macht' - en als leider van de milities die het moorden aanvoerden, staat Karamira bovenaan de lijst van bijna tweeduizend mensen die geëxecuteerd zullen worden door een vuurpeloton als ze worden veroordeeld. Nog eens tachtigduizend verdachten van moord zitten opeengepropt in de Rwandese gevangenissen, waar ze waarschijnlijk nog jaren zullen blijven zitten.
Karamira wordt beschuldigd van het aanzetten tot de genocide met zijn dagelijkse radio-uitzendingen, en van het persoonlijk leiden van moordpartijen op honderden Tutsi's. Hij wist bijna te ontkomen naar India, maar hij verprutste het en belandde uiteindelijk in de rechtszaal, gekleed in een helder roze gevangenispak. Daar kreeg hij zijn eigen slogans terug van het publiek. De toeschouwers riepen 'Macht' en genoten toen de stoet getuigen zijn executie steeds een stapje dichterbij bracht.
Een man noemde al de leden van zijn familie die op bevel van Karamira zouden zijn vermoord: zijn vrouw, vijf kinderen, zijn moeder, vier zusters en twee neven. Karamira vertrok geen spier.
De meeste getuigen keken hem niet aan. Sommigen spraken met gebroken stem. Een enkeling tartte hem. Een vrouw liep naar de getuigenbank, draaide zich om en riep: 'Karamira, Froduald, ik beschuldig u.' Een oude man begon aan een uitgebeide aanklacht over de moord op zijn kinderen. De rechter onderbrak hem met de mededeling dat er later tijd zou zijn voor details.
Eén groep getuigen was niet aanwezig. Een advocaat stapte naar voren om te spreken voor de kinderen die kunnen vertellen hoe Karamira de uitroeiing van hun ouders leidde. Een veertigjarige vrouwelijke getuige die haar naam niet wilde zeggen uit angst voor de Hutu-extremisten, zat niet ver achter de verdachte. 'Karamira is degene die mijn man en 26 buren heeft gedood', zei zij. 'Ik wil dat hij wordt doodgeschoten. Vanaf de onafhankelijkheid tot 1994 hebben mensen gemoord zonder ervoor te worden berecht. Dat is een lange tijd. '
Gerechtigheid is niet de enige eis van de overlevenden. Ze willen ook compensatie. Nadat hij Hutu was geworden, maakte Karamira snel politiek en financieel carrière. Verspreid over heel Kigali staan er huizen op zijn naam. Familieleden van de slachtoffers willen dat de rechtbank zijn bezit verdeelt.
Karamira's advocaat, Paul Kato Atita, kwam pas zaterdag uit Benin aan. Hij beklaagde zich tegenover de rechter dat hij nauwelijks tijd had gehad om te kijken naar de aanklacht en de getuigenverklaringen. Hij wilde twee weken uitstel.
'Als het hof het verzoek van mijn advocaat afwijst, is dat een schending van mijn mensenrechten', voerde Karamira aan. Het publiek jouwde en de openbare aanklager maakte bezwaar tegen het verzoek. Maar de rechters wezen het toe. Daarmee werden twee weken toegevoegd aan de veronderstelde korte levensverwachting van Karamira.
Ook in Arusha, Tanzania, is het proces tegen de daders van de genocide begonnen. Daar hoorde het Rwanda-tribunaal van de Verenigde Naties woensdag een zeventigjarige Hutu-vrouw. Zij vertelde dat ze een vergadering had bijgewoond waarop voormalige burgemeester Jean-Paul Akayesu, die nu in de beklaagdenbank zat, had gezegd dat zwangere Hutu-vrouwen die met Tutsi's waren getrouwd, moesten worden opengereten en hun baby's gedood. Akayesu is de eerste verdachte die terechtstaat voor het Arusha Rwanda-tribunaal.
Een andere vrouw die tegen Akayesu getuigde, is inmiddels vermoord, waarschijnlijk door Hutu-extremisten. Ook haar man, vier kinderen en drie andere kinderen werden gedood.

Foto
	Froduald Karamira (midden) overlegt met zijn advocaat. Karamira is een van de hoofdverdachten van de Rwandese genocide van 1994. FOTO REUTER

