	Acht Libiers geexecuteerd wegens spionage
	AP, Reuter, AFP
LONDEN
Zes hoge Libische officieren zijn donderdag in Tripoli gefusilleerd. Twee burgers werden opgehangen. De acht waren woensdag door een militair hooggerechtshof schuldig bevonden aan spionage. Dat heeft de Libische staatsradio gemeld.
De veroordeelden zouden militaire geheimen aan buitenlandse regeringen hebben doorgespeeld, waarmee impliciet de Verenigde Staten werden bedoeld. Het achttal, onder wie twee kolonels en een luitenant-kolonel, zou apparatuur van de CIA hebben gebruikt.
LibiÃ«-experts in Egypte denken echter dat de doodvonnissen verband houden met de mislukte militaire staatsgreep van oktober 1993. Een woordvoerder van de Amerikaanse regering noemde de doodvonnissen 'propaganda voor binnenlandse consumptie'.
De staatstelevisie meldde dat de acht zijn gestraft omdat ze 'hun eer, waardigheid en vaderland hebben verkocht aan hun vijanden en agenten van buitenlandse regeringen hebben voorzien van informatie die verband houdt met de defensiegeheimen van het land'.
In hetzelfde proces werden zes andere militairen en twee andere burgers wegens gebrek aan bewijs vrijgesproken.

