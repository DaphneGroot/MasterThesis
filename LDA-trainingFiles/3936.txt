	Wie waren er ooit heilig?
	IN DE CANON - het hoofdgebed - van de misliturgie volgens het missaal van Rome wordt in twee delen ervan 'samengebeden' met heiligen: Maria en de twaalf apostelen, Johannes de Doper en een aantal martelaren en martelaressen van de oude kerk. De lijst is onveranderd gebleven sinds zijn ontstaan in de vijfde of zesde eeuw. (In deze eeuw is alleen Jozef, de vader van Jezus, toegevoegd). De heiligen van het vroege christendom waren allen martelaren; men kan ook zeggen: alle martelaren waren heiligen, en dat betekende dat zij waren opgenomen in het paradijs. Zij bemiddelden tussen aarde en hemel; zij werden vereerd en aangeroepen op hun graf, want een direct contact met wat er hier van hen restte, was nodig. De eerste heiligen die geen martelaren waren, zijn de kerkvaders. Martelaren en vaders samen vormden het onveranderlijke heilige fundament van de kerk, een Romeins fundament dus. De heiligen waren ook opgenomen in de officile kalender van de kerk van Rome. De martelaren op de genoemde lijst waren de in Rome meest vereerde, populairste dus ook. En dat moet ook met de grootte van hun bemiddelingskracht te maken hebben gehad, voor het volk, want dat vormde de eerste grote vereerders. De vox populi was nog de vox Dei.
Het volk herkent, de kerk erkent. Dat is de basisstructuur van de heiligverklaring geworden en gebleven. De weg tussen begin- en eindpunt is in de loop van de eeuwen steeds langer geworden. Het begin van de 'verlenging' ligt in de Hoge Middeleeuwen. Voor die verlenging zijn verschillende oorzaken. In de twaalfde eeuw begint de voordracht tot heiligverklaring van recent gestorvenen. 'Nieuwe' heiligen zullen de kalender aanzienlijk gaan uitbreiden. De voordrachten kwamen vanuit de basis; elk heilige begint als lokale heilige en juist op lokaal niveau is de stem van het volk het sterkst. De clerus, in de persoon van de bisschop, kan de voordracht doorleiden naar Rome. Hij moet die uiteraard met redenen omkleden. Lange eeuwen nam Rome haast vanzelf de voordracht over, in de tijd dat voorgedragenen oude en lang vereerde heiligen waren. Of die voordrachten in de vroege Middeleeuwen talrijk waren, weet ik niet. Met de voordracht van recent gestorvenen ging Rome minder vanzelfsprekend handelen. Op lokaal niveau moesten bijvoorbeeld meer en nieuwe onderzoekingen gedaan worden. De voordracht werd teruggestuurd. En zo kon een soms lang heen en weer beginnen, met soms als resultaat dat de heiligverklaering door Rome geen doorgang vond. Rome ging de heiligverklaring voor zichzelf reserveren; de bisschoppen verloren stem.
De verlenging van de procedure is ook gevolg van de vanaf de twaalfde eeuw steeds groter geworden heiligenverering, wat het aantal lokaal vereerden heel sterk deed toenemen. Het grote aantal kan Rome wantrouwig hebben gemaakt. Adviezen uit de bisdommen werden ook daardoor niet langer automatisch overgenomen. De toenemende heiligenverering werkte cumulatief: er ontstond een steeds grotere behoefte aan nieuwe heiligen. De heiligheid werd gedemocratiseerd. Zowel de toename als de nieuwe soort heiligen - uit andere maatschappelijke groepen dan de tot dan overheersende - kan de kerk ook terughoudender hebben gemaakt, afgezien van talloze bijgelovige praktijken die ontstonden.
Ook de veranderende positie van de bisschop van Rome, die in de Hoge Middeleeuwen leider van de hele kerk wordt, is een oorzaak van de verlenging van het proces, zeker wanneer hij steeds meer de processtukken aan leden van zijn curie toevertrouwt. Maar er is ook - en dat is een belangrijk gegeven - de opkomende visie van de onfeilbaarheid van de paus. Dat geeft elke heiligverklaring een zware theologische belasting. Dat de paus zelf daardoor behoedzamer wordt, zal duidelijk zijn. De ontwikkeling verloopt zo, dat de groeiende verabsolutering van het pausdom de democratisering van de heiligheid geleidelijk ongedaan maakt. De vox populi wordt een stem uit de verte en zeker niet meer de stem van God en Roma locuta, causa finita komt ervoor in de plaats. Maar dit is niet minder belangrijk: de centralisering van de kerk rond Rome en het daardoor ontstane beeld van de universele door Rome geleide kerk eiste van de voor de heiligverklaring voorgedragenen ook een universele betekenis en algemene verering. Plaatsgebonden verering betekende steeds minder. De kerkprovincie verloor!
@@0IER@@0 ET BIJZONDERE is niet alleen dat de lokale kerk zich weinig van de ontwikkeling aantrok - er werden, ook met oog op de langdurigheid van het proces, steeds minder voordrachten gedaan - men ging ook door met de verering van plaatselijk als heilig beschouwden. Er begon een onderscheid te ontstaan tussen sancti, heiligen en beati, zaligen. De eersten waren de officieel door Rome gecanoniseerden, de tweeden werden de plaatselijke heiligen. Het onderscheid betekende geen onderscheid in de aard van de verering. Alles ging gewoon verder, kan men zeggen. Het is als een zwakte van Rome gezien dat het aan die lokale heiligenverering geen einde heeft kunnen maken. Ik denk dat men het als een bewijs van kracht moet zien: het dulden van de volksvroomheid - dulden als een vorm van erkenning - is altijd de slimme tactiek van de kerk geweest. Het ene oog hemelwaarts gericht, het andere dichtgeknepen. Ook dat is een moraal. (Het mooiste is, dat 'sanctus' in het vroegere taalgebruik geen heiligheids- maar een functieaanduiding was: tot in de zevende eeuw werden alle prelaten ermee benoemd. Het woord hield geen waardeoordeel in. Betekenisverandering van het woord heeft veel bisschoppen op de heiligenkalenders gebracht die nooit gecanoniseerd zijn! Dat kan bijvoorbeeld het grote aantal Ierse heiligen uit de zesde en zevende eeuw verklaren.)
Wie is heilig? Wat zijn de bewijzen van iemands heiligheid? Bij de eerste door hem verrichte heiligverklaring, in 1199, zei de grote paus Innocentius III:
'Hoewel, volgens het getuigenis van de Waarheid, alleen uiteindelijke volharding van een ziel wordt vereist teneinde heiligheid in de triomferende kerk te bereiken, ''wie stand houdt, zal in het eind worden gered'', toch, in de strijdende kerk zijn twee dingen vereist v¢¢r iemand als heilige kan worden beschouwd: een leven van deugd en waarheid en van tekenen, dat wil zeggen: werken van vroomheid tijdens het leven en bewijs van wonderen na de dood.'
Dat is een meesterlijke compromistekst. De oude en de nieuwe tijd worden erin verzoend. De stem van het volk telt nog mee, persoonlijke vroomheid wordt benadrukt, maar wonderen zijn nodig. Op aarde heilig lijken, uit de hemel heilig blijken. De kerk houdt zich echter het recht voor, de bewijzen voor de wonderen te onderzoeken.
Die omschrijving is uiteraard een historische. Voor de historicus zelf lijkt deze omschrijving van de Franse geschiedkundige S. Bonnet voortreffelijk:
'Een heilige is in de eerste plaats een buitengewoon mens door God bewoond. Hij is ook een antwoord op de geestelijke noden van een generatie. En hij is iemand die een uitstekende illustratie is van de ideen over heiligheid, door Christenen van een bepaalde periode aangehangen.'
Dat geeft de ruimte het heiligheidsideaal te bestuderen als het product van bepaalde, tijdgebonden opvattingen over heiligheid, en daarmee van bepaalde theologische visies, maatschappelijke situaties ook. En in die tijdgebondenheid deelt de eeuwige kerk natuurlijk evenzeer.
@@0IER@@0 N 1982 verscheen van de Amerikaanse historici Donald Weinstein en Rudolph M. Bell de studie Saints and Society, 'The Two Worlds of Western Christendom, 1000-1700'. De hoofdbronnen van het werk zijn hagiografien en biografien. De heiligen en hun leven staan centraal; het beschrijven van de ontwikkelingsgeschiedenis van het heiligheidsbeeld is het doel. En dat geeft zicht op een kerkelijke en maatschappelijke ontwikkelingsgeschiedenis. Het vijfde hoofdstuk begint met de vraag: 'Who was a Saint?' In de eerste regels wordt de zeventiende-eeuwse paus Urbanus VII geciteerd: 'Alle kandidaten moeten aan drie vereisten voldoen: leerstellige zuiverheid, heldhaftige deugd en wonderbaarlijke bemiddeling na de dood.' Dat ontloopt de vier eeuwen oudere tekst van Innocentius III niet veel. Geen verandering? Belangrijk is, welke invulling men aan de drie vereisten geeft. En die verschilt per tijd.
In 1988 publiceerde de Franse historicus Andr Vauchez de zeer omvangrijke studie La saintet en Occident aux derniers sicles du Moyen Age. Onder de titel Sainthood in the later Middle Ages is daar nu een Engelse vertaling van verschenen. De studie van de twee Amerikanen staat niet in de bibliografie; een beetje jammer (ik durf het woord haast niet te gebruiken, gezien de onvoorstelbare eruditie van de auteur, die in de voetnoten zeker nog twee boeken bij zijn hoofdwerk schrijft), want die studies zijn op enkele plaatsen elkaars schaduw, ook in de tabellen. De benaderingswijze van Vauchez is echter een heel andere; zijn tijdperk verschilt ook: 1200-1500.
Hagiografien zijn niet zijn bronnen. Heiligen staan niet centraal, maar de heiligverklaringen. Zijn bronnen zijn de officile documenten van de canonisaties, zowel - voor zover beschikbaar - de lokale als de Romeinse. Zijn studie geeft inzicht in de processen die tot de heiligverklaring leiden of niet, want talloze aanvragen zijn vastgelopen of afgewezen. Onderzoek van de processen leidt tot onderzoek van de motiveringen en die brengen weer het heiligheidsbeeld van bepaalde perioden en bepaalde delen van Europa in beeld. En daarmee weer de kerk en maatschappij waarin dat beeld ontstond of gestimuleerd werd. Heel scherp worden de confrontaties tussen de 'basis' en Rome zichtbaar gemaakt, ronduit voortreffelijk, binnen de historie van de canonisaties, de centralisatie van de kerk en de toenemende pauselijke macht.
Maar misschien is dit het indrukwekkendste: de onmeetbare invloed die de bedelorden - de Franciscanen vooral - op de ontwikkeling van het heiligheidsideaal hebben gehad, is ongevenaard volledig weergegeven. Men kan natuurlijk ook zeggen: de invloed van Franciscus zelf, de revolutionaire vorm van heiligheid die hij representeerde, heeft de gestalte van de heilige volkomen veranderd. Dat die invloed in Itali het grootst is geweest, is niet verwonderlijk. Het is ook het land met de meeste aanvragen voor heiligverklaringen, wat van de opdeling van het land in streken en steden mede het gevolg moet zijn geweest. Elke plaats was zijn eigen lokale kerk! Dat in het heiligheidsideaal van de minderbroeders de armoede centraal staat, zal duidelijk zijn, maar ook de Christus-gelijkheid en niet minder, moet ik haast zeggen, het mindere: de eenvoudigen belichamen het ideaal. Hun spiritualiteit werd een algemene spiritualiteit, wat weer leidde tot een algemeen heiligheidsbeeld, dat voor Rome normatief was. Tijdelijk, want andere noden een ander heiligsheidsbeeld, met andere verdedigers. Onder invloed van de dominicanen wordt ook uitzonderlijke godgeleerdheid mede een deel van het heiligheidsbeelden, dat was niet geheel vrij van baatzucht. De oude orden - benedictijnen - bijvoorbeeld, staan buiten alle ontwikkelingen in de gegeven periode. Het leven van hun monniken maakte dus geen idealen zichtbaar.
Zij brachten geen heiligen voort, in Rome dan.
@@0IER@@0 E STEM van het volk is altijd een verdraaide. Ook dat wordt duidelijk. Hun persoonlijke heiligverklaringen krijgen vorm in geschriften van priesters en bisschoppen. En daarmee wordt alles geclericaliseerd en in bestaande denkstructuren ondergebracht. De heilige wordt gemodelleerd naar voorbeelden. Het volk is alleen de gangmaker. Met de modellering wordt ook gekozen voor de gevestigde orde. Heel wat heiligverklaringen laten dat zien. Dat, vooral in het noorden van Europa, lange tijd vooral bisschoppen en vorsten voor canonisering werden voorgedragen, is veelzeggend. Het hemelse hof alleen voor hovelingen toegankelijk. Het hoeft niet te verwonderen dat in dezelfde periode maar n gewone wereldpriester heilig werd verklaard.
De modellering, die ook een intellectualisering is, kan een grote afstand tussen het gelovige volk en de theologen suggereren. Vauchez laat echter een aantal keren zien - hij herhaalt zich nogal eens - dat in veel opzichten de geloofsinzichten en -beleving van dat volk weinig van die van de officile vertegenwoordigers van de kerk verschilden: ook advocaten van de duivel hadden de eenvoud van de duif. Er is een gezamenlijk en ongedeeld geloof in de heiligen en hun wonderen.
Vauchez kijkt door zijn enorme belezenheid van zo dichtbij, dat hij wel verschillen, maar nauwelijks ontwikkelingen kan beschrijven. Maar wellicht is die afwezigheid van een duidelijke ontwikkeling ook hiervan een gevolg: hij schuift in de verschillende hoofdstukken van land naar land en van eeuw naar eeuw. Wat de indruk van een grote constantheid alleen maar versterkt. Verschillen zijn hoogstens tijdelijke accenten.
De studie is natuurlijk ook een belangrijk stuk kerkgeschiedenis, pausengeschiedenis ook, met als hoofdfiguren Innocentius III en Johannes XXII. Daarnaast is het een spiritualiteits- en theologiegeschiedenis. Die veelzijdigheid bewijst de centrale plaats van heiligen en heiligenverering in de kerk van de late Middeleeuwen. Natuurlijk is kerkgeschiedenis ook voor een belangrijk deel politieke geschiedenis, want vrij van politiek opportunisme zijn enkele canonisaties niet.
De mooiste hoofdstukken handelen over de vormen van heiligheid en de ontwikkeling van de criteria voor heiligheid - twaalf en dertien in het tweede deel - en over de manifestaties en effecten van de heiligheid in de geest van het volk, de hoofdstukken veertien en vijftien in het derde deel. Vooral in de laatste twee wordt heel wat aan wat men mentaliteitsgeschiedenis kan noemen zichtbaar. En zo een hele religieuze volkscultuur.
Nederlanders en Vlamingen kunnen enige trots aan de studie ontlenen: in de gegeven periode kwam geen enkele aanvraag tot canonisatie uit de Lage Landen in Rome binnen. Alle begijnen en mystici leidden kennelijk een verborgen leven. En het wonder is hier bijna altijd de wereld uit. Toch voldoet Lidwina van Schiedam aan heel veel criteria in het boek vermeld. Haar nageschiedenis verloopt ook volgens het patroon. Maar pas in 1890 werd haar cultus door Rome goedgekeurd. Heilig verklaard is zij nooit. Toch is een val op het ijs bij het schaatsen als begin heel wat gewoner dan de inzet van veel heilige levens. Lees daarvoor de vele anekdoten in het boek van de twee Amerikanen. Hafiografie, - het is ook voor een deel kitschgeschiedenis. Rome heeft er kunstgeschiedenis van gemaakt. Helaas, misschien.
Andr Vauchez: Sainthood in the later Middle Ages. Translated by Jean Birrell, Cambridge University Press, prijs  228,80

Foto
	Sint Franciscus van Assisi: de invloedrijkste heilige van de Middeleeuwen.

