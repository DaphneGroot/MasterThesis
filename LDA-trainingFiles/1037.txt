	Netanyahu wint steun kabinet voor akkoord
	Reuter, AP
GAZA/JERUZALEM
Het Israëlische kabinet heeft woensdagavond in Jeruzalem het akkoord met Israël over de troepenterugtrekking uit Hebron en de Westelijke Jordaanoever goedgekeurd. Maar de Israëlische premier Netanyahu werd fel aangevallen door tegenstanders in zijn regering. Minister van wetenschap Benny Begin, de zoon van de vroegere premier, trad af uit protest. Het Palestijnse bestuur stemde daarentegen gemakkelijk in met het akkoord. In de rest van de wereld werd verdeeld gereageerd op de overeenkomst.

Een woordvoerder meldde gisteravond dat het Israëlische kabinet het Hebron-akkoord had goedgekeurd met elf stemmen voor en zeven tegen. Maar daar ging eerst een stormachtige zitting van meer dan elf uur aan vooraf. De rechts-religieuze ministers verweten Netanyahu dat hij onder druk van de Verenigde Staten delen van het joodse vaderland had opgegeven.
Na negen uur vergaderen moest Netanyahu de zitting onderbreken omdat de tegenstanders van het akkoord hun twijfels uitten over de Amerikaanse garanties aan Israël. De Israëlische televisie haalde een anonieme bron in het Amerikaanse ministerie van Buitenlandse Zaken aan, die zei dat Israël niet alleen zal beslissen hoeveel land op de Westelijke Jordaanoever het nog aan de Palestijnen zal geven.
Pas nadat de Amerikaanse bemiddelaar Dennis Ross had verzekerd dat dit niet de positie van de Amerikaanse regering is, kon de kabinetsvergadering hervat worden.
De Palestijnse minister van Informatie Rabbo meldde dat een grote meerderheid zijn kabinet in Gaza met het Hebron-akkoord had ingestemd. Minister van Defensie Yitzhak Mordechai wacht tot het Israëlische parlement het akkoord goedkeurt, voor hij opdracht geeft de stad over te dragen aan de Palestijnen. De stemming in de Knesset zal waarschijnlijk vanavond plaatsvinden.
Naar verwachting zal het akkoord met steun van de Arbeidspartij en de linkse partijen worden goedgekeurd. De Israëlische oppositie juichte het akkoord gisteren toe, maar beschuldigde Netanyahu ervan dat hij de banden met de Arabische wereld had verslechterd door het akkoord op te houden voor enkele kosmetische veranderingen die zijn rechtervleugel tevreden moeten stellen.
Een woordvoerder van Arafat noemde het akkoord 'een nieuw begin voor het vredesproces'. De belangrijkste Palestijnse onderhandelaar, Mahmoud Abbas, wees erop dat dit de eerste overeenkomst met een Likud-regering is. 'We hopen dat dit het begin is van meer akkoorden met deze regering.'
De Amerikaanse president Clinton toonde zich vlak na de bekendmaking van het akkoord in een eerste reactie blij dat vier maanden van zware Amerikaanse druk en intensieve onderhandelingen eindelijk een akkoord hadden opgeleverd. Maar hij waarschuwde dat dit 'niet een moment is om te ontspannen'.
'Het akkoord van vandaag is niet een doel op zich', zei de president in Washington. 'Actieve en voortdurende samenwerking tussen Israëlische en Palestijnse functionarissen is nodig om de woorden tot leven te brengen. Het zal alle inspanning vergen om degenen tegen te houden die confrontatie verkiezen boven samenwerking.'
Het Witte Huis meldde dat Arafat en Netanyahu in de komende weken afzonderlijk naar Washington komen voor overleg met Clinton.
De reacties in de rest van de wereld waren verdeeld. Egypte en Jordanië juichten het akkoord toe, net als de Europese Unie en de VN-secretaris-generaal. Maar Syrië en Iran lieten zich negatief uit. De islamitische verzetsgroep Hamas zwoer het 'verzet tegen de zionistische bezetting' voort te zetten.

