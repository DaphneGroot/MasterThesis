Poffertjes.
Poffertjes zijn een zoet deeggerecht dat vooral wordt gegeten in Nederland. Het zijn een soort kleine pannenkoekjes, maar dikker doordat ze rijzen.
Onderscheid met pannenkoeken.
Poffertjes worden traditioneel net als pannenkoeken van tarwebloem en boekweitmeel gemaakt. Anders dan bij pannenkoeken wordt in het beslag meestal gist als rijsmiddel gebruikt. In tegenstelling tot pannenkoeken worden poffertjes tijdens het bereiden omgedraaid als het beslag nog niet helemaal gestold is. Daardoor zijn ze van binnen nog wat zachter en worden ze mooi rond.
Poffertjes worden vaak gepresenteerd als een typisch Nederlands gerecht, maar komen oorspronkelijk uit Frankrijk. Andere landen hebben ook gerechten die er veel op lijken. Zo is er bijvoorbeeld Ã†bleskiver in Denemarken, Munkarna in Zweden, en Munker in Noorwegen. In Nederland worden poffertjes geserveerd met poedersuiker, boter en eventueel met stroop of advocaat.
Bereidingswijze.
In een restaurant of poffertjeskraam worden grote platen gebruikt om grote aantallen poffertjes snel te kunnen bereiden, deze platen zijn van rood koper. De poffertjesbakkers in restaurants of poffertjeskramen zijn zeer vaardig in het snel omdraaien van de bijna gare poffertjes.
Thuis kunnen ze eenvoudig bereid worden in een poffertjespan. Dit is oorspronkelijk een ronde gietijzeren plaat met handvatten, met daarin ronde uithollingen. Tegenwoordig zijn ook gietaluminium en anti-aanbaklaag exemplaren te krijgen. Het is ook mogelijk om poffertjes te bakken in een tosti-ijzer of contactgrill met een speciale poffertjesplaat, een rechthoekig plaatje met ronde uithollingen.
