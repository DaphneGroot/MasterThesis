Obadja (boek).
Het Bijbelboek Obadja is het vierde boek van de kleine profeten en is volgens het opschrift van het boek geschreven door de profeet Obadja. Zijn naam betekent "Dienaar van de HEER". Er is verder niets over hem bekend.
Het boek bestaat uit één hoofdstuk, dat over Edom (vers 1-16) en het herstel van Israël gaat (vers 17-21). Het is het kortste boek van het Oude Testament.
Obadja verwijst naar de inname van Jeruzalem. Men neemt aan dat hij hiermee de inname van Jeruzalem door de Babyloniërs onder leiding van Nebukadnezar in 586 v.Chr. bedoelt. Hierbij, aldus Obadja, keken de Edomieten met instemming toe, ze maakten zich er vrolijk over en leverden zelfs vluchtende Israëlieten aan de Babyloniërs over. God zal de Edomieten daarvoor straffen.
De inhoud van het boek Obadja vertoont een sterke gelijkenis met Jeremia 49.
