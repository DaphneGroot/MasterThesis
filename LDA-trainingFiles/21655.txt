Donativum.
Donativum (meervoud: "donativa"), is een geldsom die door de Romeinse staat werd uitbetaald aan bepaalde groepen bij speciale gelegenheden. Deze gelegenheden konden zijn troonsbestijging, overwinningen, voltooiing van grote bouwprojecten, e.d.
Het woord "donativum" is afgeleid van het Latijnse "donum" (=gift). Oorspronkelijk was het "donativum" een extra gift aan de Romeinse soldaten. Tijdens de republikeinse periode werden deze betalingen gemaakt uit de oorlogsbuiten. Vanaf Gaius Iulius Caesar Octavianus (Augustus) komt hier verandering in en werden de "donativa" door de keizers uit de staatskas betaald en hebben zodoende waarschijnlijk sterk bijgedragen aan de inflatie. Tijdens de keizerperiode behoorde het volk ook tot de doelgroepen.
De "donativa" werden ook gebruikt als belangrijke propagandamiddelen en bij ieder "donativum" werden dan ook speciale munten uitgegeven om dit te herdenken.
De Praetoriaanse garde kwam bij bepaalde gelegenheden eveneens in aanmerking voor "donativa", in het bijzonder bij de troonsbestijging van een keizer of als speciale acties met succes waren volbracht - inclusief liquidaties. Een precedent werd geschapen door Claudius die een speciaal "donativum" beloofde aan de praetoriaanse garde aan wie hij zijn keizerschap te danken had. Latere keizers hadden vaak weinig andere keus dan dit voorbeeld te volgen.
