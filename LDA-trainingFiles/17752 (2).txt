Weismes.
Weismes (Frans: "Waimes"; Duits: "Weismes") is een plaats en faciliteitengemeente (voor de Duitstalige minderheid) in het arrondissement Verviers in de provincie Luik in België. De gemeente telt ruim 7000 inwoners en wordt tot het gebied van de Oostkantons gerekend.
Geografie.
Weismes ligt ten oosten van de bekende plaats Malmedy. Het noordoosten van het gemeentelijk grondgebied grenst aan Duitsland en bevat een belangrijk deel van de Hoge Venen. Het is de hoogstgelegen gemeente van België met heuveltoppen die hoogtes van meer dan zeshonderd meter bereiken, onder andere het Signaal van Botrange (694 meter). Door de gemeente stromen de rivier de Amblève en de riviertjes de Warche en de Warchenne. De Roer vindt ook zijn bron op het gebied van de gemeente, naast het Signaal van Botrange.
Weismes herbergt op haar grondgebied onder andere het Meer van Robertville (Lac de Robertville, een stuwmeer) en de Burcht Reinhardstein. Deze twee regio's plus de bijbehorende plaatsjes Robertville en Ovifat maken deel uit van het natuurreservaat de Hoge Venen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2007-2012.
Het bestuur van Weismes bestaat uit een coalitie van de lijsten Entente pour le Progrès (EP) en Option Nouvelle (ON).
Verkeer en vervoer.
Weismes ligt aan een kruispunt van de wegen N632 en de N676.
Tevens had de plaats vroeger een station: Station Waimes. Dit station lag aan spoorlijn 48 (Aachen - Sankt Vith), waarop spoorlijn 45 (Waimes - Trois-Ponts) uitkwam.
