Verkeerslicht.
Verkeerslichten regelen met behulp van lichtsignalen het oprijden van een gelijkvloerse kruising, de toegang tot bruggen, tunnels en spoorwegovergangen, de toegang tot parkeergarages en -terreinen, evenals de toegangsregulering bij fabrieken, bedrijven en andere afgesloten terreinen.
Bij toepassingen op de openbare weg zijn de verkeerslichten onderdeel van een verkeersregelinstallatie (VRI), die bestaat uit de verkeerslichten, voertuigdetectoren, detectielussen en een regelsysteem daarvoor.
Algemeen.
Vaak wordt een verkeerslicht "stoplicht" genoemd. Niet iedereen vindt dit juist, omdat meerkleurige verkeerslichten ook andere signalen kunnen geven dan het gebod te stoppen. Toch is het volgens woordenboeken een correcte benaming voor een verkeerslicht. De rode lampen bij bruggen en spoorwegovergangen zijn wel degelijk stoplichten: als deze lampen branden (al dan niet knipperend), is stoppen verplicht; andere signalen kunnen met deze lichten niet worden gegeven. De benaming "stoplicht" sluit beter aan bij "stopbord". "Stoplicht" is ook een weinig gebruikt synoniem voor "remlicht".
In Nederland hebben de palen van de verkeerslichten geschilderde zwart-witte banden; in België oorspronkelijk rood-witte. De palen van Vlaamse verkeerslichten zijn sinds halverwege de jaren negentig zwart-geel. In Wallonië zijn ze echter rood-wit gebleven; in Brussel meestal egaal grijs. In Nederland staat op hoofdwegen ca. 300 meter voor een verkeerslicht als waarschuwing een oranje knipperlicht. Vaak hebben de verkeerslichten ook een zwarte kap met witte rand, waarin de lichten zijn verwerkt.
Ook als er door wegwerkzaamheden op een gedeelte van een weg maar één rijstrook beschikbaar is voor beide richtingen bevinden zich vaak verkeerslichten aan weerskanten van dit gedeelte. Deze zijn dan zo afgesteld dat aan de ene kant van de enkele rijstrook het licht op rood staat en aan de andere kant op groen, zodat het verkeer maar één kant op kan rijden. Op deze manier rijdt het verkeer beurtelings over de enige beschikbare rijstrook.
Er bestaan in de wereld verkeerslichten die zebraklok worden genoemd en de wachttijd aangeven.
Geschiedenis.
Het eerste verkeerslicht ter wereld verscheen op 10 december 1868 in Londen bij het Palace of Westminster, en kon worden toegeschreven aan John Peake Knight. Knight ontwierp een verkeerslicht zoals deze ook in gebruik was bij de spoorwegen. De verkeerslichten moesten ervoor zorgen dat de leden van het Britse Parlement veilig konden oversteken. Deze lampen werkten op gas, en konden een rode of groene kleur weergeven door middel van een lens. De gaslamp explodeerde een paar jaar later, en werd verwijderd.
In 1912 werd door Lester Wire in de Verenigde Staten een elektrisch stoplicht ontwikkeld. Dit verkeerslicht bestond uit een doos op een paal met een rode en groene lamp. De Amerikaan James Hoge bedacht een systeem met verkeerslichten op elke hoek van een kruising.
In Nederland werd in 1928 voor het eerst met verkeerslichten geëxperimenteerd aan de Laan van Meerdervoort in Den Haag. Het licht bestond uit twee neonringen van verschillende kleur. In Eindhoven kwam het eerste stoplicht min of meer zoals wij dat kennen in 1929. Die had nog een bel die rinkelde bij rood licht. In België is de oudste melding van een verkeerslicht uit 1931, toen er één op de Meir te Antwerpen verscheen.
Toen er nog veel minder verkeerslichten waren dan tegenwoordig, werd soms op drukke kruispunten het verkeer geregeld door een verkeersagent. Deze gebruikte daartoe alleen zijn handen en een schel fluitje. Als hulpmiddel werd ook wel een metalen stopbord of klapbord op een paal gebruikt.
Ook nu nog wordt incidenteel het verkeer met de hand geregeld door een verkeersregelaar (of een agent), bijvoorbeeld tijdens drukke manifestaties, wegwerkzaamheden en bij toeristische attracties, of indien het verkeerslicht door een storing niet functioneert. Bij oversteekplaatsen in de buurt van scholen staan vaak klaar-overs die met een stopbord (lollypop) het verkeer kunnen tegenhouden, zodat schoolkinderen veilig over kunnen steken.
Standaardverkeerslicht (drie kleuren).
In België mág men doorrijden bij groen, in Nederland is dit verplicht, tenzij het niet mogelijk is door te rijden, bijvoorbeeld door een file.
Het gele licht betekent dat gestopt moet worden, tenzij stoppen in alle redelijkheid niet meer mogelijk is. In Oostenrijk is het verplicht om bij geel licht te stoppen. Door geel rijden is een overtreding. Als waarschuwing voor het naderende geel, gaat het groene licht de laatste seconden knipperen.
In andere landen, bijvoorbeeld in Duitsland, Hongarije, Groot-Brittannië, Oostenrijk, Zwitserland, Polen, Litouwen, Noorwegen, Rusland en Zweden, brandt voordat het licht op groen gaat eerst het oranje licht in combinatie met het rode licht ten teken dat het groene licht eraan komt en men alvast kan oprijden.
Een knipperend oranje licht geeft in België en Nederland aan dat de verkeerslichten buiten gebruik zijn, bijvoorbeeld 's nachts omdat er dan minder verkeer rijdt. Dit gebeurt dan automatisch op basis van een ingesteld klokprogramma. Als het knipperende oranje licht zich echter op de plaats van een groen licht bevindt, dan duidt dit op een gevaarlijke verkeerssituatie. Doorrijden is toegestaan, maar met gematigde snelheid, omdat er kruisend verkeer mogelijk is, bijvoorbeeld rechtdoorgaande fietsers bij een oranje knipperende pijl naar rechts.
Wanneer een "regelende" verkeersregelinstallatie (onder normale omstandigheden) stopt met regelen (bijvoorbeeld 's avonds laat), zullen alle richtingen die op dat moment groen licht hebben, (via geel) naar rood gaan. Daarna blijven alle richtingen een korte tijd op rood staan, zodat al het verkeer dat nog op het kruispunt rijdt, het kruispunt kan verlaten. Daarna zullen (soms alle, soms een deel van) de lichten geel gaan knipperen.
Wanneer een "niet-regelende" verkeersregelinstallatie (geel knipperend) gaat beginnen met regelen (bijvoorbeeld 's ochtends vroeg), loopt de VRI de inschakelprocedure af. Hierbij zal op alle richtingen tegelijk het geel-knipperen overgaan in vast-geel en vervolgens, na enkele seconden, in rood. Daarna zullen gedurende een korte tijd alle lichten op de hele kruising op rood blijven staan, zodat het laatste verkeer dat nog vrij de kruising opgereden is, de tijd heeft om door te rijden en het kruispunt vrij te maken. Na deze ontruimingstijd wordt het regelprogramma gestart en wordt het verkeer volgens de gebruikelijke cyclus afgewikkeld.
Verkeerslichten in Vlaanderen.
De circa 2000 lichtengeregelde kruispunten in Vlaanderen hebben enkele specifieke kenmerken. Hoewel de Vlaamse lichtenregelingen voertuigafhankelijk zijn, wordt er weinig voertuigdetectie gebruikt. Ze kenmerken zich door een relatief lange minimum-groentijd en door groenfasen die pas afgebroken worden na een groot hiaat in de verkeersstroom.
Verkeerslichten in Vlaanderen worden in beperkte maar toenemende mate conflictvrij geregeld. Tot voor kort waren tweefasenregelingen de standaard, waarbij de drukste weg tegelijk met parallelle fietsers en voetgangers groen heeft in een rusttoestand. Die rusttoestand vormt een eerste fase. Deze wordt enkel onderbroken door een overstekende voetganger of fietser die op een drukknop drukt, of door een voertuig uit een zijstraat dat op een detectielus voor de stopstreep staat. Langzamerhand worden meerfasenregelingen gebruikelijker, waarin meestal de linksaffers op de hoofdrichting conflictvrij groen krijgen indien daar linksaffers aanwezig zijn.
In Vlaanderen wordt aan de overkant van het kruispunt vaak een ontruimingspijl geplaatst. Dit is enkel een groen pijllicht dat meestal gedoofd is, maar oplicht wanneer tegemoetkomend verkeer rood heeft.
Tweekleurige verkeerslichten.
Tweekleurig verkeerslicht voor het wegverkeer, bij een spoorwegovergang (kan geel en rood tonen)
In veel landen bestaan ook verkeerslichten met maar twee kleuren. Het bekendste voorbeeld hiervan zijn voetgangerslichten, die in veel landen alleen groen en rood kunnen tonen. Ook bestaan er tweekleurige verkeerslichten die alleen geel en rood kunnen tonen. In de Belgische wegcode worden ook de rode kruisen en groene pijlen boven de rijstroken van (snel)wegen "tweekleurige verkeerslichten" genoemd.
Groen-rood.
Verkeerslichten die alleen rood en groen kunnen tonen, worden vaak gebruikt voor verkeer dat voldoende langzaam gaat om geen geel licht nodig te hebben. In veel landen worden deze lichten toegepast voor voetgangers, soms ook voor fietsers. Ook voor het overige verkeer worden soms tweekleurige verkeerslichten gebruikt die alleen rood en groen kunnen tonen, bijvoorbeeld bij inritten van parkeergarages. Op plekken waar normaal gesproken langzaam wordt gereden, wordt een geel licht dan niet noodzakelijk geacht. In Nederland kent het Reglement Verkeersregels en Verkeerstekens (RVV) deze lichten alleen voor voetgangers, en ze worden voor het overige verkeer alleen op privéterreinen gebruikt.
Geel-rood.
Wanneer het licht uit staat, gelden de normale, overige verkeersregels en verkeerstekens (het is dan dus niet alsof het licht op groen staat). Deze lichten worden gebruikt waar het verkeer slechts af en toe hoeft te stoppen, bijvoorbeeld bij bruggen, overwegen van weinig bereden (goederen)spoor en uitritten voor brandweer of ambulance en OV-busbaan. In Nederland ziet men vaak voor het gele licht nog enkele seconden geel knipperlicht.
Voetgangers.
Verkeerslicht voor voetgangers (kan groen en rood tonen)
Verkeersregelinstallaties voor voetgangers hebben in België en Nederland twee lichten. In Nederland wordt de functie van het oranje licht overgenomen door een knipperend groen licht, in België springt het licht gewoonlijk direct van groen naar rood.
Op veel plaatsen zijn de voetgangerslichten voorzien van "rateltikkers", die ten behoeve van blinden en slechtzienden bij rood licht langzaam en bij groen licht snel tikken. Er zijn ook voetgangerslichten die in plaats van een rood licht een knipperend geel (oranje) licht hebben, soms uitgevoerd als een driehoekig waarschuwingsteken (met uitroepteken erin): bij oranje mogen voetgangers oversteken als er geen verkeer aan komt.
Alternatieve figuurtjes.
Sommige verkeerslichten voor voetgangers in Duitsland hebben een speelse beeltenis van een man met een hoed op, het zogenaamde Ampelmännchen. Sinds 2004 verscheen onder meer in Zwickau en Dresden een vrouwelijke versie van het Ampelmännchen op de voetgangerslichten.
Sinds het jaar 2000 hebben verkeerslichten voor voetgangers in Amersfoort de beeltenis van een vrouwtje, Sofie genaamd. Zij verscheen naderhand ook op verkeerslichten in Utrecht, Haarlem en Deventer. De stad Utrecht heeft ook enkele voetgangerslichten met kinderstripfiguur Nijntje.
In Wenen werden in 2015 voor het eerst enkele voetgangerslichten voorzien van telkens twee figuurtjes in drie varianten: een (mannelijk) homopaar, een lesbisch paar en een heteropaar. In 2016 werd een vergelijkbaar "homoverkeerslicht" geplaatst in Utrecht om daarmee diversiteit te tonen en aandacht te vragen voor de acceptatie van lhbt'ers. Ook in enkele andere Europese steden zijn dergelijke voetgangerslichten gekomen.
Openbaar vervoer.
OV-verkeerslichten in Nederland (boven) en België (onder)
In veel Europese landen, waaronder België en Nederland, kent men speciale verkeerslichten voor het openbaar vervoer (OV). In Nederland gebruikt men hiervoor een negenoog. Vroeger waren er in Nederland ook speciale tramlichten met een rood en een groen licht met daarop het woord 'TRAM'. In Den Haag werden voorheen lichten gebruikt met de witte letters TR. Brandde dit licht, dan mocht de tram doorrijden. Bij splitsingen werd er een wit lijnnummer getoond: brandde nummer 9, dan mocht tram 9 doorrijden.
Spoorwegen.
Het Nederlandse spoorwegsein lijkt in de meeste gevallen veel op een verkeerslicht. De kleuren staan echter in omgekeerde volgorde (dus groen boven, geel in het midden en rood onder).
De reden daarvoor is dat het rode licht niet wordt afgedekt als er sneeuw op de zonnekap blijft liggen. Ook is het mogelijk dat een enkele lamp alle kleuren kan tonen of dat de lampen naast elkaar staan.
De betekenis van de kleuren is anders: geel betekent langzaam rijden. Er bestaat verder knipperend geel en knipperend groen en er kan met een cijfer worden aangegeven hoe snel er gereden mag worden.
Waterwegen.
Op de Nederlandse waterwegen kent men ook een soort verkeerslichten bij sluizen en bruggen. Deze hebben normaliter ook drie lichten onder elkaar, net als een normaal stoplicht. Het onderste licht is echter ook rood en het middelste licht is groen. De betekenis van het bovenste rode en het middelste groene licht is hetzelfde als die van een verkeerslicht langs de weg. Als beide rode lichten branden, betekent dat dat de sluis of brug voorlopig niet wordt bediend. Als één rode en één groene lamp branden, duidt dat erop dat de brug of sluis bijna bediend gaat worden en het scheepvaartverkeer er bijna in kan varen.
Vaak is er onder bruggen een oranje lamp gemonteerd. Deze betekent dat men, mits het schip onder de brug door past, het rode stoplicht mag negeren en van de onderdoorgang gebruik mag maken.
Op Belgische waterwegen ziet men vaker tweekleurige verkeerslichten voor bruggen. Het tegelijk branden van het rode en het groene licht kondigt aan dat de brug voor het scheepvaartverkeer geopend zal worden.
