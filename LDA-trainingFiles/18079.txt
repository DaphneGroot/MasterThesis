 BVD-BAAS WORDT NIEUWE TOPMAN SMIT INT. 
 DEN HAAG, 4 feb (Reuter) - Het ministerie van binnenlandse zaken heeft bevestigd dat Nico Buis zijn functie van hoofd Binnenlandse Veiligheidsdienst (BVD) met ingang van 1 mei opgeeft om algemeen directeur te worden bij scheepvaartgroep Smit Internationale NV. 
 "De heer Buis is van oordeel dat zijn nieuwe functie bij een grote multinationaal op maritiem terrein beter aansluit op zijn voorgaande ervaring bij de Koninklijke Marine," aldus het ministerie in een kort persebericht. 
 Minister Hans Dijkstal van Binnenlandse Zaken zegt begrip te hebben voor de overstap van Buis, maar betreurt het dat deze al zo spoedig komt. 
 Op 1 november 1995 was Buis de opvolger van Arthur Docters van Leeuwen als BVD-hoofd. Daarvoor was hij bevelhebber van de zeestrijdkrachten en voorzitter van de admiraliteitsraad. 
 In een reactie tegen De Telegraaf zei Buis bij de BVD te vertrekken omdat hij deze dienst te ambtelijk vindt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
