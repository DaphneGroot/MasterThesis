	Niet architectuur, maar gedachte achter Bijlmer heeft schoonheid
	 
Van onze verslaggever
Sietse van der Hoek

BIJLMER
Gek zijn ze met de Bijlmer, de stedenbouwkundigen en architecten. Ook die paar oerontwerpers van dertig jaar geleden - zo jong is de oude Bijlmer - die nog werken bij de dienst ruimtelijke ordening van de gemeente Amsterdam en die het woord alleen al niet meer kunnen verdragen. Zo verbitterd zijn ze over de teloorgang van hun modernistisch ideaal: de functionele stad, waar wonen, werken, recreatie en verkeer strikt van elkaar gescheiden zijn en met heel velen bloksgewijs samengewoond wordt in een zee van groen en licht.
Zij zullen er vanavond niet bij zijn in het nieuwe kerkgebouw De Nieuwe Stad in de nieuwe laagbouwwijk Gulden Kruis om er op uitnodiging van de Stichting Architectuur Centrum Amsterdam (Arcam) te discussiren met stedenbouwkundigen en architecten die bouwen aan De Nieuwe Bijlmer. Onder die titel zal daar ook de special gepresenteerd worden van Archis, het maandblad van het Nederlands Architectuurinstituut, dat vanwege het onderwerp uitdijde tot een kloek en rijk werk van honderd pagina's. Zo inspirerend was en is de Bijlmer, die vermaledijde satellietstad met volgens Rem Koolhaas een concept 'zo sterk als Stonehenge'.
P. de Bruijn, ontwerper van Bijlmer honingraatflats en nu weer vernieuwingsarchitect in de Bijlmer waar hij ook woont: 'Het mooie van de Bijlmer is dat er een integraal stedenbouwkundig idee bijna zonder compromissen is doorgezet, een idee waar ik heel erg van hou, en waarvan ik nog steeds denk en hoop dat het richtinggevend is voor een veel verdere toekomst.
'Ik zie natuurlijk ook wat er niet gelukt is, welke beloftes niet zijn uitgekomen. (. . .) De architectuur van de Bijlmer is afschuwelijk, die hoeven we niet te sparen. Het is de gedachte die schoonheid heeft en die is zo sterk, die wordt alleen maar interessanter als er iets mee gedaan wordt.'
D. Frieling, hoogleraar stedenbouwkunde aan de TU Delft, was in de wordingsjaren van de Bijlmer onderdirecteur van de Gemeentelijke Dienst Volkshuisvesting en van 1990 tot 1992 voorzitter van de Stuurgroep Vernieuwing Bijlmermeer. Hij noemt in Archis de Bijlmer 'een constante steen des aanstoots, een fantastisch object waaraan alle problemen, alle noden, alle kansen van de moderne metropolitane samenleving kunnen worden gedemonstreerd'.
'De Bijlmer representeert nog steeds een potentieel geluk. Nog steeds achteraf redenerend ben ik ook niet blij met hoe alles gelopen is. Er is zeer veel volstrekt onnodig menselijk leed berokkend en er zijn volstrekt onnodig honderden miljoenen guldens verspild. Dat is een grote maatschappelijke schande waaraan wij allemaal - ontwerpers, ambtenaren, bestuurders, sociaal, cultureel, economisch betrokkenen - mede schuldig zijn.'
Frieling verwoordt wat impliciet schemert in andere bijdragen: de verzelfstandiging van het stadsdeel. 'Stel je voor, een gemeente met honderdduizend inwoners en veertigduizend arbeidsplaatsen, met een academisch ziekenhuis en binnenkort een fantastisch centrum. De eerste gemeente in Nederland die overwegend door allochtonen is bewoond. Hier zou de eerste zwarte- of moslim-burgemeester benoemd kunnen worden.'
Na overzichten van alle ruimtelijke vernieuwingsplannen is het uiteindelijke oordeel van Arcam-directeur M. Kloos opmerkelijk hoopvol: 'Meer gebouwtypen dan voorheen, meer soorten groen en ontsluiting, minder auto's en wellicht een nog rijkere schakering aan bewoners. De Bijlmer wordt in toenemende mate herbergzamer en de vormgeving is het beste te kenschetsen als smaakvol.
'De allergrootste uitdaging is natuurlijk om het nieuwe (''Amerikaanse'') centrumgebied met zijn grote publiekstrekkers (stadion, megabioscoop, theaters en pophal, die tezamen dertien miljoen bezoekers per jaar trekken) zo te koppelen aan de Amsterdamse Poort dat n centrum ontstaat.
'Na de Europese voetbalkampioenschappen in 2000, waarvan de finale in de Arena zal worden gespeeld, moet de hele wereld weten dat er een centrum Amsterdam-Zuidoost bestaat en waar dat centrum ligt.'
En de stad daarachter, de Bijlmer? Kloos: 'De oorspronkelijke opzet was z¢ mooi, z¢ helder, z¢ af, z¢ compromisloos dat iedere ingreep onvermijdelijk een beetje ontluisterend is.(. . .)
'Toch is gedeeltelijk sloop goed, al was het maar omdat het emotioneel gelijkwaardig is aan de radicaliteit van het begin. Anno 1997 lijkt het er in de Bijlmer op dat een wild beest getemd wordt. Maar een gewone Amsterdamse buurt wordt het niet. Het kolossale, het grootse zal nooit verdwijnen en de reactie daarop zal altijd doordrenkt blijven van haat en liefde.'

Foto
	Zicht op de Bijlmer. FOTO GUUS DUBBELMAN - DE VOLKSKRANT

