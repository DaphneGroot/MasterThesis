	'Een geheime behoefte aan breidel'
	'Ik mis bij journalisten de behoefte zich te verdiepen in de effecten van hun berichtgeving', signaleert Theo van Stegeren, de Volkskrantcolumnist en oud-hoofdredacteur van het ter ziele gegane mediablad Reporter.
Peter van Dijk, hoofdredacteur van het Algemeen Dagblad, na De Telegraaf de tweede krant van Nederland, is het daar niet mee eens: 'Iedereen theoretiseert er maar op los. Waar het aan ontbreekt, zijn de feiten, zoals een gedegen registratie van het aantal kindermoorden door de jaren heen. Zolang die gegevens er niet zijn, weiger ik deze kindermoorden bij elkaar te gooien en te doen alsof er iets bijzonders aan de hand is. En ik weiger helemaal een verband te leggen tussen kindermoorden en berichtgeving in de media. We leven in een buitengewoon kalme maatschappij. Dan krijg je al gauw ophef over niets.'
'Wij hebben de aanpak bij het journaal, na een interne discussie, wat gewijzigd', zegt Nico Haasbroek, sinds 1 februari hoofdredacteur van het NOS-Journaal, en in die hoedanigheid ook verantwoordelijk voor het Jeugdjournaal. 'We hebben ervoor gekozen geen beelden te laten zien van de omgeving waarin de moord is gepleegd. Niet weer een totaalbeeld van de straat, of het fietsje in de tuin. In plaats daarvan hebben we deskundigen aan het woord gelaten. Het Jeugdjournaal deed aanvankelijk niets met dit onderwerp. Maar na de laatste moord zijn we uitgebreid op kindermoorden ingegaan, mede omdat we telefoontjes van ouders kregen. Zij vroegen ons aandacht te besteden aan deze kwestie, omdat ze er met hun kinderen over wilden praten. Maar na deze behandeling rest ons wel de vraag: hoe ga we met het volgende geval om?'
Kranten en tv-zenders geven in de praktijk uiteenlopende antwoorden op de vraag hoe lezers en kijkers moet worden bericht over de kindermoorden. Niemand brengt de mediastilte, zoals die vorige maand werd voorgesteld door de Utrechtse hoogleraar psycho-traumatologie Wolters, in praktijk. Het verzwijgen van de waarheid - daar is nog nooit iemand beter van geworden, luidde het robuuste pers-antwoord op die suggestie.
'Terughoudendheid' is sindsdien het toverwoord voor de media - vooral nadat de waarschuwing van Wolters over de eventuele voorbeeldfunctie die media kunnen vervullen, nog eens nagalmde toen er in Hoofddorp opnieuw een moord werd gepleegd. Een vader bracht zijn vrouw en kind om - en daarmee stond de teller van het aantal in 1997 vermoorde kinderen op negen. Minister Sorgdrager mengde zich in het debat. Zij riep justitie en politie op de media voortaan 'terughoudend' van informatie te voorzien. Het Algemeen Dagblad liet daarop een opiniepeiling uitvoeren en trok daaruit de conclusie: 'Media gaan niet te ver.'
Niettemin trekt elk medium, zo leerde de berichtgeving over 'Hoofddorp', zijn eigen grens. Het christelijke dagblad Trouw besteedde minimale aandacht aan het nieuws: een tienregelig bericht op pagina drie, zonder eigen kop, weggeduwd tussen ander nieuws. Een opmerkelijk verschil met de andere landelijke kranten. Die ruimden voor de negende kindermoord allemaal ruimte in op de voorpagina. En het NOS-Journaal en het Jeugdjournaal, dat tot dan volgens Haasbroek 'de Trouwlijn' had gevolgd, doken er boven op. Maar de stereotiepe locatiebeelden bleven achterwege; in plaats daarvan werden deskundigen, hulpverleners en ex-psychoten genterviewd.
Het onderwerp mag gevoelig zijn, en de journalistieke aanpak divers - tot enige twijfel leidt het in ieder geval niet bij AD-hoofdredacteur Van Dijk. 'Persoonlijk hanteer ik de regel: alles dat drama is, is nieuws. Vraag twee luidt dan: hoe gaan we daar mee om? Kijk naar Bosni. Daar worden duizenden moorden gepleegd, maar niemand doet er nog wat aan. Omdat er een geestelijke vermoeidheid is ontstaan. Nu berichten we weer over de kindermoorden. Terecht denk ik, maar na de duizendste zal ook daarover geen beroering meer zijn. Zo gaat dat nu eenmaal. Wat wil je daaraan doen?'
De aanpak van Trouw, het summier melden van een nieuw geval van kindermoord, vindt bij Van Dijk en Haasbroek geen genade. Van Dijk: 'Iedere krant heeft zo zijn eigen formule. Trouw is terughoudend met voetbal. Trouw is kennelijk ook terughoudend met kindermoorden. Wij brengen dit prominent omdat er een belangrijke norm - gij zult niet doden - is geschonden. Wellicht vinden wij dat belangrijker dan Trouw, al kan ik me dat gezien de achtergrond van die krant niet helemaal voorstellen.'
Haasbroek: 'Ik vind zo'n onzichtbaar bericht typisch Trouw: overdreven politiek correct. Nieuws is nieuws. Het gaat in deze discussie om de vraag: hoe en waar breng je de accenten aan?'
Van Stegeren voelt wel sympathie voor de aanpak van Trouw. In zijn ogen heeft wetenschappelijk onderzoek voldoende bewijzen geleverd voor de stelling dat publiciteit een factor van betekenis is bij zelfmoordgolven. En dientengevolge ook bij moordgolven. 'Nu er een reeks moorden aan ons oog voorbij is getrokken, en met de kennis van dat onderzoek, moet toch ieder weldenkend mens toegeven dat er een verband bestaat tussen de reeks kindermoorden en de manier waarop de media daarmee omgaan', meent hij. De uiteenlopende motieven van de daders - het verlies van een kind, liefdeswoede, geestelijke nood - sterken hem in zijn opvatting. 'Ik denk dat mensen tot deze oplossing van hun problemen kunnen overgaan, omdat zij erover horen of lezen.'
'Maar wie zegt mij dat ook niet de Trouwlezer door dat berichtje op de verkeerde gedachten wordt gezet?', repliceert NOS-hoofdredacteur Haasbroek.
Van Stegeren: 'Kom nou. Natuurlijk gaat het om de wijze waarop je over deze zaken bericht.'
Van Dijk: 'Wil je dan ook beweren dat publicaties over voetbalvandalisme leiden tot meer voetbalvandalisme? En hebben stukken over incest meer incest tot gevolg? Dat hebben we zeker ook allemaal op ons geweten? Als je zo redeneert, kun je in feite geen oorlogsverslaggeving meer doen.'
Van Stegeren: 'Ik denk inderdaad dat voetbalvandalisme zich in een bepaalde periode snel heeft verspreid, omdat de media daar aandacht aan hebben besteed. Later is dat weer minder geworden.'
Van Dijk: 'Vergelijk deze zaak eens met de berichtgeving over incest. Hulpverleners en de overheid moedigen je aan daarover uitgebreid te publiceren. Maar als de dood er aan te pas komt, moet je plotseling zwijgen.'
Respecteren de media de terughoudende informatie-voorziening door justitie en politie, of stuit zo'n oproep tegen de borst van de journalist? Gaat hij bij geringe medewerking niet juist de wijk in, op zoek naar het verhaal achter de moord? Van Dijk, vol afkeer: 'Dat wroeten in gezinssituaties, dat gebeurt hier bijna niet. Dat zie je alleen in Britse kranten. Die deinzen er zelfs niet voor terug om bij rechtszaken iemand bij voorbaat te veroordelen.' Haasbroek: 'Grotere nieuwsgierigheid? Nee, in dit geval niet. Je kunt proberen dit soort gevallen grondiger te analyseren, maar voorlopig kom ik niet veel verder dan de vaststelling dat dergelijke moorden in een bepaald soort nieuwbouwwijken lijken plaats te vinden.'
De NOS-hoofredacteur kaatst de bal terug naar de overheid. 'Ik had graag Wim Kok iets over de positie van de overheid horen verkondigen. Nu wordt het beeld bepaald door n minister die vindt dat de media terughoudend moeten zijn. Ik zou het gewaardeerd hebben als de overheid wat genuanceerder reageerde, want vooral haar valt iets te verwijten. Vroeger waren er voorzieningen om wanhopige mensen op te vangen. Daardoor was de kans kleiner dat dit voorkwam.'
In verschillende toonaarden van verontwaardiging wijzen beide hoofdredacteuren de suggestie af dat hun berichtgeving eenvoudigweg niet terughoudend k n zijn, omdat zij meemoeten in de concurrentieslag met andere kranten en nieuwsbulletins.
Van Stegeren daarentegen denkt dat concurrentie wel degelijk een rol speelt. 'Als jullie vergaderen over de vraag of jullie die moord wel of niet zullen meenemen, dan wordt er toch gezegd: ''We moeten het wel doen, want we kunnen die moord moeilijk missen.'''
Haasbroek, resoluut: 'Concurrentie speelt bij het NOS-Journaal geen rol. We maken ons eigen programma op basis van onze eigen afwegingen.' Van Dijk: 'Concurrentie? Bij kindermoorden? Hou toch op. Ik wil best de concurrentiestrijd aangaan over de beste foto van koningin Beatrix, maar over een kinderlijk? Ik troef de concurrentie liever af door aan te tonen dat er helemaal geen sprake is van een golf moorden.'
Van Stegeren: 'Is het niet zo dat de media zich te veel laten leiden door hun eigen veronderstellingen over wat het publiek wil weten? Intussen groeit het aantal mensen dat met berichten en programma's over priv-levens van mensen niets te maken wil hebben. Volgens mij ontstaat er een tweedeling bij het publiek.'
Van Dijk: 'Uit onze enqute blijkt dat mensen helemaal niet vinden dat we te ver gaan.'
Van Stegeren: 'Dat is jouw uitleg. Maar die kop boven het verhaal in het Algemeen Dagblad klopte niet. ''Media gaan niet te ver'', schreven jullie, terwijl 42 procent van de mensen dat wel vindt.'
Van Dijk: 'Die kop klopte wel. Die heb ik zelf gemaakt, dus daar worden we het nooit over eens. Uit de enquoFROFo*ete blijkt namelijk ook dat 20 procent wil dat we over deze zaken nog uitvoeriger berichten. De kijker en de lezer zijn hartstikke nieuwsgierig.'
Die kijker blijkt overigens niet altijd de kwaliteit van het gebodene te onderkennen, zo ervoer Haasbroek. In zowel het Journaal als het Jeugdjournaal was een moeder te zien die na het verlies van haar kind tot wanhoop was gedreven, maar nochtans haar andere kinderen niet had vermoord. Een geluid bedoeld ter preventie. 'We kregen na die reportage veel reacties van kijkers die zeiden: ''De minister vraagt om terughoudendheid, en nu gaan jullie er toch uitgebreid op in. De meerderheid had geen oog voor het feit dat wij het op een heel andere manier hebben aangepakt.'
Haasbroek had voor die andere manier, met deskundigen in plaats van sfeerbeelden en buurtbewoners, gekozen nadat de hoofdredacteur zich had laten voorlichten door een terzake deskundige hoogleraar. 'Hij kon het niet aantonen, maar vertelde mij dat de kans op herhaling van moordpraktijken na berichten in de media niet moet worden uitgesloten. Zo'n opmerking neem ik serieus.' Van Dijk: 'Ik heb geen behoefte aan deskundigen. Bij het AD weten we zelf wel wat wel en niet kan.'
Van Stegeren denkt dat televisie bij dit soort kwesties in een moeilijker positie verkeert dan de kranten. 'Twee minuten in het Journaal bevatten beduidend minder informatie dan wat een krantenlezer in dezelfde tijd opneemt. Televisie is gemaakt om mensen iets te laten meebeleven. Dagbladjournalisten gaan op pad om verslag te doen van iets waar de lezer niet bij was.'
Van Dijk: 'Ik begrijp dat niet. Als we op de maan landen, mag iedereen het meebeleven, maar als er een kindermoord plaatsvindt, mogen we het niet meebeleven, omdat we dan allemaal kindermoorden zouden gaan plegen.'
Dat de media zelf nadrukkelijk voorwerp van debat zijn geworden, verbaast de hoofdredacteuren. Een verklaring daarvoor hebben ze niet. Haasbroek: 'Het is geloof ik wel zo dat de media het steeds leuker vinden om over media te berichten.' Van Dijk: 'Ik proef een geheime behoefte aan breidel. We leven in een liberale samenleving met veel respect voor opvattingen. Dan duikt er een non-existent fenomeen op, een zogenaamde golf van kindermoorden, en vervolgens heeft de boodschapper het opeens gedaan.'
Van Stegeren probeert Van Dijk nog eenmaal te overtuigen. 'De redenering dat er geen golf aan kindermoorden is, kon je een half jaar geleden nog volhouden, maar nu niet meer. Als alle deskundigen zeggen: we kennen geen precedent, dan kun je dat voor waar aannemen. Ik vind het raar als je dan nog steeds doet alsof er van een golf geen sprake is.'
Van Dijk: 'Ik heb het aan een criminoloog gevraagd. Hij kon mij niet bevestigen dat er nu daadwerkelijk sprake is van een uitzonderlijke situatie.'
Van Stegeren: 'Als er kan worden aangetoond dat er geen sprake is van een golf kindermoorden, dan had ik d t verhaal in het AD willen lezen.'

Foto
	Vanaf links Jan Haasbroek, Peter van Dijk en Theo van Stegeren. FOTO'S MARCEL MOLLE-DE VOLKSKRANT

