	Joker van PSV glorieert in Bundesliga
	DE slagerszoon uit Meerssen was overbodig in Eindhoven, maar viert tegenwoordig successen bij het Duitse broertje van PSV in het Ruhrgebied. Waar PSV vorige week afscheid nam van de Champions League, speelt Bayer Leverkusen in de kwartfinales tegen Real Madrid. 'Een mooie loting', zegt aanvaller Erik Meijer.
Meijer neemt, met uitzicht op het veld van stadion Ulrich Haberland, een maaltijd vol vitaminen tot zich in het clubrestaurant. Daar verschijnt ook de baas van de sportafdeling van Bayer om hem de hand te schudden. 'Eindelijk kunnen we genieten', zegt herr Von Einem.
'Als je normaal van Bayern Mnchen wint, heb je drie dagen later weer een wedstrijd. Nu mogen we ons drie maanden verheugen op het vervolg van de Champions League. Drie maanden zielerust.' Meijer: 'Ik kan me niet meer herinneren wanneer ik voor het laatst vier biertjes achter elkaar heb gedronken. Zo druk is het seizoen.'
Leverkusen wentelt zich in geluk. Na de UEFA Cup van 1988, is het bereiken van de kwartfinales ht hoogtepunt in de clubgeschiedenis. Meijer: 'Aan onze manager Calmund merkte je het best dat iets groots stond te gebeuren. Normaal is hij de rust zelve, maar de afgelopen week was hij van de zenuwen niet te genieten.'
Erik Meijer brak in Nederland door als spits van MVV, waarvoor hij in 61 duels 34 doelpunten maakte. Hij was de jongen die nooit opgaf: groot, sterk en onvermoeibaar. Van het type dat in het Engelse voetbal zijn voortanden allang zou hebben verspeeld. Als MVV'er haalde hij zelfs het Nederlands elftal. En keertje beukte hij op de levende muur van San Marino, maar zijn hoogtepunt beleefde Meijer in december 1992. Van Basten raakte geblesseerd in Turkije en Meijer vloog halsoverkop naar het uiteinde van Europa. Hij speelde niet, maar zat wel aan tafel met Gullit en co.
Bondscoach Hiddink zag onlangs de wedstrijd van Leverkusen tegen Schalke (0-0), maar het was voor Meijer moeilijk om in dat duel op te vallen. Het was een botsing van twee bulldozers. Was de keuzeheer maar komen kijken toen Meijer tegen Bayern Mnchen of Monaco speelde en in beide duels scoorde.
Meijer voelt zich niet minder dan Mulder of Van Hooijdonk, erkende pinchhitters van Oranje, maar snapt wel dat Hiddink zijn selectie niet voor elk duel omgooit. 'Ik droom niet meer van het Nederlands elftal, maar ik hoop er nog wel op.'
Trainer Westerhof haalde hem naar PSV, maar hij kreeg te maken met diens opvolger De Mos. 'Veel heb ik niet van hem geleerd. Alleen maar invallen, als joker spelen, dat is mij niet op het lijf geschreven. Zeker niet als je van MVV komt en altijd in de basis hebt gestaan. Ik was z¢ kwaad, omdat ik het gevoel had dat ik niet minder was dan degenen die speelden.' Hij doelt op Kieft en op Kalusha. Meijer opperde toen zelfs dat hij liever in de slagerij van zijn ging werken dan bij PSV op de bank plaats te nemen.
De Mos trok Ronaldo en Nilis aan en Meijer kon ermee leven dat hij op de bank belandde. Toen De Mos' opvolger Advocaat hem vertelde dat hij een gewaardeerde twaalfde man zou zijn, zei Meijer: 'Trainer, ik wil voetballen en dan bedoel ik niet veertig minuten warmlopen en twintig minuten meedoen.' En nu: 'Ik vond het mooi dat Advocaat daarop zei: ga dan maar een club zoeken.'
Bij Uerdingen investeerde hij in zichzelf. Elf doelpunten maakte hij in dertig duels en vervolgens stonden de clubs in de rij. 'Leverkusen was het slagvaardigst. Ik had hetzelfde gevoel als destijds bij MVV. Ik dacht: dit is een club waar Erik Meijer bij past.'
De 28-jarige Meijer is zelfbewust, maar hij kent zijn plaats. Manager Rudi Vller wenst hem in het voorbijgaan smakelijk eten. Meijer was toch de opvolger van de oud-international? 'Vller stopte met voetballen en ik kwam erbij als spits. Maar ik ben een heel ander type en ik durf me niet zijn opvolger te noemen. Vller is nog bekender dan de Bundeskansler.'
Als jongen keek Meijer al fanatiek naar de Bundesliga op tv; met een bord frites op schoot. Zijn moeder kookte nooit op zaterdagavond. Werder Bremen was zijn favoriete club. Niemand was voor Werder Bremen, alleen hij.
Van de Engelse clubs bewonderde hij Manchester United en Tottenham Hotspur het meest. Manchester heeft nog altijd zijn sympathie. 'Cantona was mijn voorbeeld, ondanks zijn rode kaarten en zijn sprong in het publiek. Hij ging naar Engeland en kreeg daar de waardering die hij in Frankrijk miste.'
Het was voor hem altijd Engels en Duits voetbal, nooit Italiaans of Spaans. Voetballen op basis van mentaliteit dat past het beste bij hem. 'Door mijn karakter en doorzettingsvermogen ben ik zover gekomen, uiteraard met de nodige kwaliteiten. Maar kwaliteit alleen is op dit niveau niet toereikend, er is vooral karakter nodig om een wedstrijd om te buigen.'
Het Duitse voetbal beleeft hoogtijdagen. De nationale ploeg pakte de Europese titel, Dortmund en Schalke zijn houder van een Europese beker, vijf Duitse clubs haalden de laatste acht van Europa, waarvan drie in de Champions League. De combinatie van Duitse mentaliteit en buitenlandse inbreng verklaart volgens Meijer het clubsucces. 'De Bundesliga is sterk door de inbreng van de buitenlanders. Zij geven het cachet, de Schwung. Verder heb je een heleboel degelijke Duitsers.'
Hij herinnert zich zijn jeugd, toen hij nooit de beste was. 'Bij Meerssen, bij MVV, bij Fortuna. Ik was altijd wel een van de beteren, maar ik zat nooit aan de top. Als ik terugkijk naar Fortuna, dan hebben alleen doelman Arno van Zwam en ik het gehaald. Ja, en Patrick Deckers speelt bij Den Bosch. In Maastricht kom ik nog wel eens iemand uit die tijd tegen. Sommigen wisten al vroeg dat ze het toch niet zouden halen, anderen kregen meer aandacht voor andere zaken.'
Voetballer zijn is een prachtig leven. Meijer denkt dat alleen golfers een nog mooier bestaan hebben. En Leverkusen is een professionele machine, die veel lijkt op PSV. 'Je kunt die clubs vergelijken. Ze spiegelen zich hier aan PSV. Eindhoven is Philips, Leverkusen is Bayer. Gaat het goed met Bayer, dan gaat het goed met Leverkusen. Beide steden hebben ongeveer 200.000 inwoners en de stadions lijken op elkaar. Ik hoef eigenlijk alleen maar te zorgen dat ik fit ben.'
Als hij zich gezond voelt, gooit hij alles in de strijd. 'Er zijn veel wedstrijden waarin ik niet eens het einde haal. Dan loop ik tussen de 75ste en 80ste minuut te puffen en kunnen ze me wisselen. Als een bal in de diepte wordt gespeeld, ga ik er achteraan als ik denk dat ik 'm kan halen. Het conditionele aspect is het belangrijkste hier.'
Hij is de bliksemafleider van Ulf Kirsten, de uit de vroegere DDR afkomstige aanvaller die de grote vedette is. Meijer was de eerste die de grote Kirsten tegengas gaf. 'Hij was een beetje heilig hier.'
'In het begin was het hier een stil zootje. Ik gooi mijn gevoelens eruit, ik laat mijn hart spreken. Als ik iemand een eikel vind, zeg ik het ook. In mijn eerste seizoen was ik de gangmaker, nu doen ook anderen hun mond open.'
De Duitse collega is nou eenmaal geslotener, die ziet voetbal echt als werk. Althans, dat gevoel heeft Meijer. Hijzelf praat liever over een betaalde hobby en dat is ook een van de oorzaken voor zijn populariteit. Geen supporter die Meijer wel eens met een chagrijnig hoofd ziet rondlopen.'
'Ik hou van een geintje. Als iemand tijdens de training een bal naast schiet dan zeg ik: ''goh, die verdient 2,5 miljoen gulden per jaar en schiet zomaar naast.'' Dan vragen ze zich prompt af of ik wel serieus ben.'
Vorig seizoen scoorde Kirsten 22 keer in de competitie en Meijer zesmaal. Nu staat hij op vier, plus drie in de Champions League. 'Ulf begint nu ook dingen voor mij te doen. Als hij veel scoort krijgt hij de sterkste spelers tegenover zich en daarvan kan ik profiteren.'
Onlangs stond Inter uit Milaan op de stoep, dat voorzichtig informeerde naar Meijer. Hoe oud hij was en hoe lang zijn contract nog liep? Het hoeft niet weg, want bij Leverkusen voelt hij zich gelukkig. 'En ze laten me toch niet gaan.' Nee, hij ziet zich zijn loopbaan nog wel eens afsluiten in Limburg. 'Samen met Van Zwam, met wie ik ook ben begonnen.'

Foto
	Erik Meijer FOTO OMNIPRESS

