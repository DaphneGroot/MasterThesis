Schaamlippen.
labia minora (binnenste schaamlippen) en labia majora (buitenste schaamlippen)
De schaamlippen zijn een deel van de vulva.
"Labia majora".
De grote schaamlippen zijn behaarde huidplooien die om de kleine schaamlippen heen liggen. Ze vormen aan beide kanten de grens van de vulva. Naar achteren toe verenigen ze zich tot de "commissura posterior". Ze bevatten onder andere vet, zweet- en talgklieren. De grote schaamlippen liggen in niet-opgewonden toestand vaak tegen elkaar aan, waardoor ze aan de binnenliggende delen bescherming bieden. Bij seksuele opwinding zwellen de grote schaamlippen wat op en komen ze uit elkaar te liggen.
In elk van de grote schaamlippen bevindt zich ook een klier van Bartholin. Deze klier produceert slijmerig vocht dat wordt uitgescheiden via een kleine opening in de onderste binnenkant van de labia minora.
"Labia minora".
De kleine schaamlippen vormen een plooi met de opening van de vagina aan de onderzijde. Het zijn onbehaarde, dunne huidplooien die tussen de grote schaamlippen liggen. Aan de bovenkant komen ze samen en bedekken de clitoris. Ze bevatten talgklieren en ook erectiel weefsel. Net als de clitoris kunnen de binnenste schaamlippen onder invloed van seksuele prikkels opzwellen door een verhoogde bloedtoevoer.
Variatie in uiterlijk.
Variatie in uiterlijk van de schaamlippen
Bij ongeveer 60% van de vrouwen zijn de binnenste schaamlippen na de puberteit groter dan de buitenste. Over het algemeen is er een grote variatie in kleur en vorm van de schaamlippen bij verschillende vrouwen. Bij lang niet alle vrouwen zijn de linker- en rechterschaamlippen identiek van vorm. Steeds meer jonge vrouwen, kinderen zelfs, hebben twijfels over hun schaamlippen. Het formaat van de labia van vrouwen blijkt vaak helemaal niet groot.
