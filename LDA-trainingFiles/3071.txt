	POSTUUM: Bij Townes van Zandt namen fans vele geknoei voor lief
	Het is pas elf uur, maar Townes van Zandt ziet eruit alsof hij al voor de hele week genoeg heeft gedronken. Zelf denkt hij daar anders over. Tussen zijn knieën klemt hij een fles wodka. Die zet hij aan de mond, neemt een slok, slikt de helft door en mengt het restant in zijn mondholte met een teug jus d'orange. Instant cocktail.
Rock 'n' roll-cliché in Nijmegen, op een droeve maandagmorgen, nu een jaar geleden. De avond tevoren heeft hij in Doornroosje een concert gegeven. Voor een volle zaal speelde hij z'n klassiekers: Tecumseh Valley, Pancho and Lefty, If I needed you. Het concert was om te huilen zo slecht. Z'n stem was wankel, de akkoorden klonken naar willekeur, en hij raakte halverwege de draad kwijt.
Maar zijn publiek klapte dankbaar bij elk nummer dat het herkende. Als je van Townes van Zandt houdt, dan hou je van de hele man. Dan koester je die paar momenten van grote schoonheid en neem je het vele geknoei voor lief.
Hij werd in 1944 geboren als telg van een rijk Texaans oliegeslacht. Maar Townes taalt niet naar een luxeleven. Van jongs af aan schrijft hij liedjes en zingt die met zijn indringende stem. Op niemand is de benaming singer/songwriter beter van toepassing. Er wordt gezegd dat hij meer talent heeft dan Dylan. Een paar van zijn songs worden hits voor Willie Nelson, Emmylou Harris, Merle Haggard. Nooit voor hemzelf.
Townes van Zandt wordt de man die het niet maakte. Andere muzikanten, zoals Steve Earle en The Cowboy Junkies, dragen hem op handen, hij wordt aanbeden door zijn trouwe fans, van wie er veel in Noord-Europa te vinden zijn. Maar geluk is hem niet gegund. Hij weigert concessies te doen aan de platenmaatschappijen, geleidelijk droogt zijn bron op. Als er met steeds grotere tussenpozen toch weer een album verschijnt, dan is het bij steeds een ander haast onvindbaar klein maatschappijtje.
Nu zit Townes van Zandt in hemdsmouwen te bibberen aan een formica tafeltje in de lobby van een treurig hotel. Hij weet niet welke stad hem die kou bezorgt, zelfs niet welk land. Zweden? België? Het maakt niet uit. Everywhere is hell.
Iemand heeft bedacht dat hij op deze ellendige ochtend een interview moet geven. Townes van Zandt heft zijn smalle vuist, kijkt er goedkeurend naar. Maar nee, toch maar niet. I'd hurt my hand more than I'd hurt you. En vanavond moet hij weer gitaar spelen, god mag weten wat in god mag weten waar.
Hij neemt nog een slok, raakt dan verstrikt in de ogen van de fotograaf. Jij weet er meer van, stelt hij vast. You got dog eyes man.
Dat doet hem ergens aan denken. Zelf heeft hij ook ergens een hond, jazeker. En een vrouw, en kinderen, en vogels.
Waar die zijn? Zijn gebalde vuist daalt nu voorzichtig op het formica blad. Die zijn allemaal dood!
Allemaal dood? Dat is een droevig verhaal! 'Droevig?' De uitwerking van zijn woorden stemt hem milder. Hij klemt de fles vaster tussen zijn knieën. 'Man, van nu af wordt het nog veel droeviger.'
Op 3 december gaf hij zijn laatste concert, in The Borderline in Londen. Niet lang daarvoor speelde hij nog in Nederland. Maar Townes van Zandt had de wereld al lang geleden de rug toegekeerd. Hij stierf - net als Hank Williams - op 1 januari, in Nashville. Volgens het persbericht was de doodsoorzaak een hartaanval, die hij kreeg nadat hij op Oudejaarsavond aan zijn heup was geopereerd.
Ariejan Korteweg

Foto
	Townes van Zandt. FOTO LEX VAN ROSSEN

