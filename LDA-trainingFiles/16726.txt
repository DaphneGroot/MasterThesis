Eef Brouwers.
Evert (Eef) Brouwers (Zwolle, 9 maart 1939) is een Nederlands bestuurder en voormalig ambtenaar, journalist en nieuwslezer.
Leven en werk.
Brouwers werd in 1939 te Zwolle geboren als enig kind en hij groeide op in de stad Groningen. Na de hogereburgerschool in Groningen studeerde hij aan de School voor de Journalistiek te Zwolle. Hij begon zijn carrière als stadverslaggever bij de Nieuwe Provinciale Groninger Courant. Tot 1983 was hij werkzaam in de journalistiek. Brouwers fungeerde bij het Utrechts Nieuwsblad, het Nieuwsblad van het Noorden, alwaar hij hoofdredacteur was, de Regionale Omroep Noord en Oost en de Algemene Vereniging Radio Omroep. Vervolgens was Brouwers achtereenvolgens werkzaam als presentator van NOS Studio Sport en als nieuwslezer van het NOS Journaal. In 1983 werd Brouwers aangesteld als directeur van de Philips Voorlichtingsdienst, een positie die hij tot 1995 bekleedde. Van 1995 tot 2004 was hij directeur-generaal van de Rijksvoorlichtingsdienst. In die hoedanigheid was hij voorzitter van de Voorlichtingsraad en tevens woordvoerder van zowel het koninklijk huis als van de minister-president. In de periode dat hij directeur-generaal was van de Rijksvoorlichtingsdienst kreeg hij overigens onder meer te maken met de ophef rondom Jorge Zorreguieta (1928), prinses Mabel (1968) en prinses Margarita (1972). Brouwers werd opgevolgd door Gerard van der Wulp (1950).
Gedurende het Europees kampioenschap voetbal 2004 was Brouwers communicatieadviseur van het Nederlands voetbalelftal. Thans vervult Brouwers zowel posities in besturen van maatschappelijke organisaties als in adviesraden van ondernemingen.
Brouwers ontving diverse onderscheidingen. Hij is officier in de Orde van Oranje-Nassau (Nederland), commandeur in de Orde van Leopold II (België), grootofficier in de Orde van het Zuiderkruis (Brazilië), grootofficier in de Orde van Verdienste (Chili), commandeur in de Nationale Orde van Verdienste (Frankrijk), commandeur in de Orde van Verdienste (Noorwegen), grootofficier in de Orde van Burgerlijke Verdienste (Spanje), grootkruis in de Orde van de Kroon van Siam (Thailand) en ereburger van Thorn (Nederland). Eveneens is het erekruis in de Huisorde van Oranje (Nederland) aan Brouwers verleend.
