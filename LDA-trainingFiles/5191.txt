	'Het voetbal van Ajax is mijn soort voetbal'
	Van onze verslaggever
Paul Onkenhout

AMSTERDAM
Onvermijdelijk dwaalden gistermiddag de gedachten af naar 30 september 1991 toen in de perskamer van stadion De Meer Louis van Gaal zichzelf, uitdagend en zonder relativering, 'eerlijk, direct en consequent' noemde. Zijn opvolger zei, vriendelijk en welwillend, dat hij is wie hij is. 'Ik draag geen masker.'
Morten Olsen is 47 jaar, welbespraakt, geheelonthouder en niet-roker, Deens recordinternational en idealist. De spanning die persconferenties van Van Gaal altijd kenmerkt, ontbrak gisteren in de Arena. Olsen betuigde kalm zijn liefde voor Ajax en de speelstijl, vroeg vriendelijk of de tientallen journalisten hem, vanwege zijn Vlaams-Duitse dialect, goed konden verstaan en presenteerde zich als een hartstochtelijk pleitbezorger van aanvallend, technisch verfijnd voetbal.
'Het voetbal van Ajax is mijn soort voetbal', zei hij onder meer en snel werd duidelijk dat de club een fanatieke supporter heeft binnengehaald. De lofzang op de club had uit de mond van een seizoenkaarthouder kunnen komen. 'Het moeilijke voetbal is mij dierbaar.' Zijn tafelgenoten, de bestuursleden Van Praag en Henrichs, knikten goedkeurend.
Olsen is niet sinds kort fan, maar sinds jaar en dag. De verhalen van landgenoten die in de jaren tachtig voor Ajax speelden en die hij vaak ontmoette bij de nationale ploeg, Frank Arnesen, Sren Lerby, Henning Jensen, Sten Ziegler, Jan Mlby en Jesper Olsen, inhaleerde hij immer gretig.
'Ik heb de afgelopen dagen vaak aan vroeger gedacht.' Nóg heeft hij er spijt van dat hij zelf nooit voor Ajax heeft gespeeld. In 1986 kreeg hij de kans, na het wereldkampioenschap, maar Olsen, 37 jaar toen al, koos FC Köln als laatste club in zijn lange loopbaan.
Het tweede verzoek om in dienst van Ajax te treden, legde hij niet naast zich neer. 'Ik heb me altijd geïdentificeerd met Ajax. Toen het aanbod werd gedaan, kón ik niet weigeren. Het voetbal dat hier wordt gespeeld, en in de toekomst zal wórden gespeeld, is het voetbal naar mijn smaak. Maar het is niet zo dat ik geblinddoekt op de aanbieding ben ingegaan. Mijn oude tegenstander uit de Belgische competitie, Van Gaal, heeft het verschrikkelijk goed gedaan. Daardoor heeft hij mijn werk hier moeilijker gemaakt.'
Maar: 'Het woord angst staat niet in mijn woordenboek. Ik heb wel angst, om ziek te worden bijvoorbeeld, maar niet als het om voetbal gaat.'
En: 'Druk en stress zijn goed, dat zoek je op als trainer en ik kan er goed mee leven. Ook na een paar nederlagen slaap ik goed. Alleen het opstaan is dan verschrikkelijk.
'Plezier hebben bij wat je doet, dat is het allerbelangrijkst voor trainers en spelers. Ik zie veel voetballers op de klok kijken, hopend dat de wedstrijd snel is afgelopen. Dat tolereer ik niet. Voetballers zijn eigenlijk gewoon betaalde hobbyisten. Maar hun mentaliteit moet in orde zijn. Daar hamer ik op.'
In zijn maiden-speech in de Arena die, stipte Olsen aan, op dezelfde datum, 14 augustus, werd geopend als hij werd geboren, bracht de Deen zelf Van Gaal en Cruijff ter sprake. Het was een slimme en goed doordachte zet van een man die weet dat hij komend seizoen frequent met dat duo zal worden vergeleken.
'Ik realiseer me dat velen hoopten en wensten dat Cruijff hier nu zat, en niet ik. Alle grote clubs in de wereld willen Cruijff als trainer. Maar hij heeft er voor gekozen iets anders te gaan doen. Ik ben er trots op dat ik na hem en Van Gaal deze club mag trainen.' Kalm: 'Maar ik zal het op een andere manier doen.'
Olsen gaf weinig van zijn strijdplan en strategieën prijs. Aan de speelstijl met vleugelaanvallers zal niet worden getornd, wilde hij wel kwijt. 'Niemand hoeft bang te zijn dat ik alles om zal gooien. De structuur en de organisatie zijn perfect om op voort te bouwen.'
Tal van aanbiedingen kreeg hij sinds zijn ontslag bij FC Köln anderhalf jaar geleden, maar niet één geïnteresseerde club kon hem bekoren. Het aanbod van Feyenoord, in oktober '95, werd om een andere reden genegeerd. Olsen was met FC Köln nog verwikkeld in een financieel conflict.
Niet veel clubs zijn van zijn gading. 'Maar het is niet zo dat alleen Ajax voor mij geschikt is. Ik had ook bij een club uit een lagere afdeling willen werken. Als bij zo'n club het voetbal maar leeft en de traditie, structuur en cultuur mij bevallen.'
Welke spelers Ajax de komende maanden aantrekt en door wie hij zal worden geassisteerd, wordt beslist door Olsen. Met Van Gaal zal hij onder meer daarover op korte termijn afspraken maken. De komende maanden benut hij om 'te inventariseren', gesprekken te voeren en wedstrijden te bekijken.
Het is zinloos om hem in die periode een mening over Ajax te vragen, kondigde hij aan. 'Ajax is nu nog Van Gaal: pas volgend seizoen ben ik de chef. De club gaat belangrijke maanden tegemoet. Van Gaal gun ik een mooi afscheid, dat heeft hij verdiend.'
Ooit troffen Van Gaal en Olsen elkaar als spelers in de Belgische competitie. Van Gaal was er niet, gisteren in de perskamer van de Arena, maar toch ook weer wel. De eerlijkheid waar hij zeseneenhalf jaar geleden van repte, keerde terug. Olsen: 'Eén ding is zeker: ik draag geen masker. Ik ben wie ik ben, tegen de pers, de spelers, in al mijn contacten. Dát is ook eerlijkheid.'

Foto
	De Deen Morten Olsen, gisteren in de Arena. FOTO GUUS DUBBELMAN - DE VOLKSKRANT

