Cees van der Hoeven.
Cornelis Harry (Cees) van der Hoeven (Den Haag, 9 september 1947) is een voormalig Nederlands topman. Hij is vooral bekend als de voormalige voorzitter van de raad van bestuur van Ahold.
Beginjaren.
Van der Hoeven begon op zestienjarige leeftijd met de studie bedrijfseconomie aan de Rijksuniversiteit Groningen. Hij studeerde vijf jaar later cum laude af. Na zijn studie begon hij een succesvolle carrière bij de NAM (Nederlandse Aardolie Maatschappij) en Shell. In 1985 werd Van der Hoeven lid van de raad van bestuur bij Ahold, hij is binnen het bestuur de financiële man.
Voorzitter raad van bestuur Ahold.
In 1993 werd hij voorzitter van de raad van bestuur van Ahold. Aanvankelijk was hij succesvol. Zo werd hij vijf keer achter elkaar benoemd tot topman van het jaar. Onder zijn leiding pleegde Ahold meer dan 50 overnames en het aandeel Ahold was op de effectenbeurs een geliefd aandeel.
Boekhoudschandaal.
In 2002 kwam er onverwachts een kentering: Ahold moest tot driemaal toe een winstwaarschuwing afgeven. In februari 2003 kwam een boekhoudschandaal bij Aholddochter US Foodservice aan het licht. Ahold heeft het bedrijfsresultaat van U.S. Foodservice in 2001 en 2002 op papier overschat met meer dan 500 miljoen dollar. Ahold claimde ook volledige zeggenschap te hebben over maatschappijen in Zweden en Zuid-Amerika terwijl dat niet het geval was. Nadat deze fraude aan het licht kwam stortte de beurskoers van Ahold in. Investeerders en beleggers maakten veel verlies.
Strafproces.
Naar aanleiding van het boekhoudschandaal moesten Cees van der Hoeven en zijn financiële rechterhand Michiel Meurs, aftreden. Van der Hoeven en Meurs werden vervolgens vervolgd door het Openbaar Ministerie wegens verdenking van fraude, oplichting en valsheid in geschrifte. Ook voormalig Ahold-bestuurslid Jan Andreae en voormalig Ahold commissaris Roland Fahlin werden van deze feiten verdacht. In 2004 moesten Van der Hoeven en zijn medeverdachten voor de Rechtbank in Amsterdam verschijnen. Een poging van Van der Hoeven en zijn medegedaagden om het openbaar ministerie niet ontvankelijk te laten verklaren, werd door de Rechtbank niet gehonoreerd.
Het proces tegen Van der Hoeven en de drie medeverdachten begon op 6 maart 2006. Op 4 april daaropvolgend eiste de officier van justitie 20 maanden cel, waarvan 6 voorwaardelijk tegen van der Hoeven en Meurs. De twee andere verdachten kregen een lagere strafeis. Op 22 mei 2006 werd van der Hoeven veroordeeld tot een voorwaardelijke celstraf van 9 maanden en een boete van 225.000 euro. Van der Hoeven kondigde aan in hoger beroep te gaan. Ook het OM ging in hoger beroep. Na drie jaar onderhandelen werd in oktober 2007 een civiele schikking getroffen, Van der Hoeven betaalt 5 miljoen euro vergoeding aan het Ahold concern, en Meurs 600.000 euro. De strafzaak liep gewoon door.
Hoger beroep in strafzaak.
Op 2 juni 2008 begon bij het Gerechtshof te Amsterdam de behandeling van het hoger beroep van de strafzaak tegen Van der Hoeven en andere betrokkenen. Op 29 oktober 2008 eiste het OM weer onvoorwaardelijke gevangenisstraffen tegen de voormalige top van Ahold. Tegen Cees van der Hoeven werd 15 maanden geeïst, tegen zijn kompaan Michel Meurs 12 maanden. Het OM eiste zes maanden tegen oud-bestuurslid Jan Andreae, Fahlin kwam er in de eis af met een boete. Naast de strafbare feiten die Van der Hoeven volgens het OM had gepleegd, tilde het OM er bij de eis ook zwaar aan dat Van der Hoeven nooit enige spijt heeft betuigd. Van der Hoeven heeft zijn handelen altijd afgedaan als een inschattingsfout.
Op 28 januari 2009 veroordeelde het gerechtshof te Amsterdam Van der Hoeven tot een geldboete van € 30.000,-- omdat hij, toen hij het bestaan van de side letters ontdekte, dit niet direct aan de externe accountant meldde. Meurs werd veroordeeld tot een voorwaardelijke gevangenisstraf van 6 maanden, een werkstraf van 240 uur en een geldboete van € 100.000. Andreae werd veroordeeld tot een voorwaardelijke gevangenisstraf van 3 maanden en een geldboete van € 50.000. Fahlin werd vrijgesproken.
Persoonlijk Leven.
Cees van der Hoeven is sinds 1998 getrouwd met Annita Belinda van der Klooster, voormalig presentatrice van het programma "Trendies Beauty" van RTL 4.
