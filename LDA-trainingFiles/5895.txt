Tafelsuiker.
Tafelsuiker, kristalsuiker, bietsuiker, rietsuiker of chemisch sa(c)charose en in huishoudelijke termen suiker, is een voedingsmiddel dat geassocieerd wordt met een van de primaire smaken, namelijk zoetheid. Sacharose is een disacharide met molecuulformule C12H22O11.
Het product suiker wordt gemaakt van suikerbieten, suikerriet of suikerpalm door middel van een raffinageproces. Bij dat proces wordt de suiker uit de plant opgelost in heet water, en door middel van herkristallisatie en filtratie gezuiverd.
De energie-inhoud van suiker (sacharose) bedraagt 16,8 kJ per gram.
Een koolhydraat bestaat uit een aantal C-atomen met meerdere hydroxylgroepen(-OH) die zich in een ringstructuur bevinden (vaak 5- of 6-ring) gevormd uit het corresponderende aldehyde of keton. Een monosacharide-eenheid kan ook worden geschreven met de brutoformule (C·H2O)n, letterlijk een hydraat van kool(stof).
Gezondheidsaspecten.
De eerste stap van de vertering van suiker is de splitsing in fructose en glucose. De tweede stap is de omzetting van de fructose in nog een glucose-eenheid. De glucose kan daarna door het bloed worden getransporteerd naar alle cellen in het lichaam die energie nodig hebben. Voor de opname van glucose in de cellen is insuline nodig, een hormoon dat wordt gemaakt in de alvleesklier.
Suiker is een belangrijke voedingsstof voor het menselijk lichaam. Wereldwijd is het gebruik van suiker sinds enige decennia echter sterk toegenomen; een teveel ervan kan overgewicht veroorzaken wat weer kan resulteren in een hogere kans op welvaartsziekten als onder andere kanker, diabetes, hart- en vaatziekten en zelfs depressies. Daarbij komt suiker niet alleen voor in bekende, zoete producten als snoepgoed, chocolade, frisdrank, banket etc. maar wordt ook steeds meer toegevoegd aan veel minder voor de hand liggende producten als vleeswaren, soep, sauzen, kant-en-klaarmaaltijden etc.
Een ander gezondheidsaspect is cariës. Het nuttigen van sucrose geeft een uitstekende voedingsbodem voor bacteriën in de mond. Deze bacteriën produceren een zuur dat het beschermende glazuurlaagje op het gebit kan aantasten. Hierdoor krijgen bacteriën rechtstreeks toegang tot de dentine.
Voor zowel volwassenen als voor kinderen raadt de Wereldgezondheidsorganisatie (WHO) aan de inname van vrije suikers te verminderen tot minder dan 10% van de totale energie-inname. ("Guideline: Sugars intake for adults and children", 2015)
Suiker wereldwijd.
Van de wereldwijde suikerproductie is ongeveer 80% rietsuiker en de rest voornamelijk gemaakt van suikerbieten. De globale suikerproductie is gestegen van circa 53 miljoen ton in 1960 naar 175 miljoen ton in 2016, een gemiddelde groei van 2,1% op jaarbasis.
De meeste statistieken van suiker volgen de plant-oogst cyclus; een "suiker" jaar duurt daarom van oktober tot en met september. In 2015/16 werd wereldwijd 166 miljoen ton suiker geproduceerd en de consumptie lag hoger op 172 miljoen ton. De consumptie van suiker groeit gestaag met iets meer dan 2% op jaarbasis als gevolg van de aanwas van de bevolking en veranderingen in eetpatronen. De productie laat grotere fluctuaties zien mede als gevolg van weersomstandigheden. Ongeveer een-derde van alle suiker wordt internationaal verhandeld.
De gebieden die het meeste suiker consumeren zijn India, met ongeveer een aandeel van 16% in de wereldwijde consumptie, gevolgd door de Europese Unie met 11%, China met een aandeel van 10%, Brazilië (6%) en de Verenigde Staten (6%). De suikerconsumptie per hoofd verschilt sterk per land, in 2011 consumeerde de gemiddelde Chinees iets meer dan 11 kilogram suiker per jaar; in Brazilië lag dit op 59,5 kilogram. Brazilië, India, Thailand en China zijn de grootste producenten met een gezamenlijk aandeel van iets meer dan 50% van de globale suikerproductie. Brazilië was veruit de grootste exporteur van suiker met een aandeel van ongeveer 50%, gevolgd door Thailand en Australië.
De Braziliaanse suikerexport wordt sterk beïnvloed door de prijs van suiker maar ook van ethanol. Rietsuiker is een zeer goede grondstof voor de productie van ethanol. Ethanol wordt in Brazilië, maar ook daarbuiten, toegevoegd aan motorbrandstoffen maar in het land rijden ook veel auto's die bijna uitsluitend ethanol als brandstof gebruiken. Exporteurs zullen minder suiker exporteren als de vraag naar, en dus de prijs van, ethanol hoog is. Brazilië is ook de grootste producent en exporteur van ethanol wereldwijd. Verschuivingen in de toepassing van suiker, directe export of productie van ethanol, kunnen een groot effect op de wereldsuikerprijs hebben. Hierdoor is een relatie ontstaan tussen de prijs van aardolie en suiker.
De prijs van suiker komt tot stand op markten, ofwel door vraag en aanbod. Andere factoren, dan ethanol, die daarbij een rol spelen zijn de grootte van de oogst, de globale voorraadpositie van suiker, transportkosten, wisselkoers veranderingen en overheidsingrijpen.
EU-suikermarktordening.
In 1968 besloot de toenmalige Europese Gemeenschap tot een gemeenschappelijke ordening van de markt in de suikersector. Dit resulteerde in de EU-suikermarktordening. De EU had tot doel zelfvoorzienend te zijn in suiker en de boeren te voorzien van stabiele en hoge inkomsten. Dit werd bereikt via een stelsel van hoge importheffingen op suiker van buiten de EU, productiequota per land en minimumprijzen voor suikerbieten en suiker. De productie van zoetstoffen als alternatief voor suiker werd ook beperkt. Als een gevolg hiervan heeft de Europese suikerprijs altijd beduidend boven de wereldmarktprijs gelegen. Deze hoge prijzen leidde ook tot een hogere productie - circa 22 miljoen ton - dan noodzakelijk. De suikeroverschotten, circa 6 miljoen ton per jaar, werden verkocht op de wereldmarkt. Vanwege deze intensieve regulering was er weinig concurrentie in de suikersector en maakten suikerproducenten stabiele winsten.
Sinds 2006 zijn er vergaande hervormingen doorgevoerd in de marktordening voor de Europese suikersector. De doelen van deze hervormingen zijn een gezonde suikersector, meer concurrentie en toegang voor rietsuikerproducenten tot de EU. De nieuwe marktordening beschermt, gedeeltelijk, de Europese boeren en suikerfabrieken met een tariefmuur, maar er zijn tevens gelimiteerde productiequota voor de suikersector. Daarnaast voorziet deze marktordening in een onbeperkte toegang van rietsuiker uit de Minst Ontwikkelde Landen (MOL) en - tot 2015 nog met een limiet - Afrika Caraïben Stille Oceaan-landen (ACS-landen). Dit heeft geleid tot een sanering van de suikersector in de EU waarbij 800.000 hectaren aan bietenteelt is ingeleverd en tevens is de EU niet langer een exporteur van suiker maar een importeur geworden. In 2008 was de EU de grootste importeur van suiker. Omstreeks 2010 nam China deze positie over en ook Indonesië strijdt met de EU vanaf die tijd om de tweede plaats als grootste suikerimporteur.
In 2013 hebben de Europese landbouwministers besloten het bietenquotum per 30 september 2017 af te schaffen. Iedereen mag dan zoveel suiker produceren als mogelijk is, er wordt geen onderscheid meer gemaakt tussen voedingssuiker en industriële suiker en de minimumbietenprijs komt te vervallen. De importheffing van 419 euro per ton witsuiker blijft gehandhaafd waardoor export naar de EU financieel onaantrekkelijk blijft. De uitzondering voor de MOL wordt verruimd, zij mogen vanaf 2015 onbeperkt suiker afzetten op de Europese markt.
De Europese suikersector voldoet aan de strengste normen ter wereld op het gebied van pesticiden, voedselveiligheid en milieu. De meeste suikerproducerende landen beschermen hun suikersector met tariefmuren, quotasystemen, "soft-loans" of andere overheidssteun.
