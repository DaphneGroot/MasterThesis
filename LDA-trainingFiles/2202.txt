	Onvindbare Radio 5 gaat de kop voortaan vol trots uitsteken
	Van onze verslaggeefster
Ellen van den Boomgaard

HILVERSUM
'Als je een willekeurige Nederlander op straat vraagt of hij weet waar Radio 5 zit, dan blijkt slechts twee of drie procent de zender te kunnen vinden.' Volgens Hans Le Poole, een van de twee zendercordinatoren van Radio 5, is de geringe luisterdichtheid van Radio 5 niet alleen het gevolg van onduidelijke programmering, maar vooral ook van onbekendheid met de zender.
Vanaf zondag moet het daarom allemaal anders. Met een herziene, horizontale programmering, de introductie van een aantal nieuwe programma's, een logo en de slogan 'Radio 5, de opiniezender' moet de herkenbaarheid van de zender worden vergroot.
'Het imago van vijf moet verbeterd worden zodat meer mensen de weg naar deze zender kunnen vinden', geeft Michel van Bergen Henegouwen, de andere zendercordinator van Radio 5, strijdvaardig aan. 'We moeten de bescheidenheid afleggen, de kop uitsteken en roepen: hier wordt fantastische radio gemaakt.' Hij gaat ervan uit dat er een groter publiek bestaat voor het soort programma's (documentaires en achtergronden bij het nieuws) dat Radio 5 uitzendt.
Volgens hem was het zendschema van vijf 'een lapjesdeken'. Met de gedeeltelijke horizontale programmering (eenzelfde soort programma dagelijks op een vast tijdstip terug laten komen) moet het allemaal helderder worden.
Vanaf maandag staat voortaan iedere werkdag van 08.00 tot 09.00 uur Wereldnet geprogrammeerd. Dit nieuwe live praatprogramma speelt in op het toenemend aantal Nederlanders dat in het buitenland verblijft. Het grote en kleine nieuws dat zich daar afspeelt wordt besproken door gewone of ongewone Nederlanders in den vreemde.
Het uur daarvoor is voor ouderen gereserveerd. De eerste vijftien minuten NOS Sportief en vervolgens De Tijd van je Leven. Meer dan voorheen ligt de nadruk op informatie en iets minder op beweging. Dat betekent dat NOS Sportief tien minuten is ingekort.
Het vaste herkenningspunt voor tussen de middag wordt het nieuwe programma Debat op 5. Ook De Radio 5-documentaire (van 13.00 tot 14.00 uur) maakt deel uit van de horizontale programmering. Daarnaast blijft een blok vrije programmering bestaan. 'Want de praktijk leert dat je niet alles overhoop moet halen', weet Le Poole. 'Als je veranderingen aanbrengt, is het altijd zo dat de trouwe kern van luisteraars eerst geschokt is.' Van Bergen Henegouwen vult aan: 'Verandering betekent altijd even schrikken en een beetje verlies, maar de winst op de lange duur is gegarandeerd.'
Hoewel het Radio 5 niet aan trouwe luisteraars ontbreekt, gemiddeld zijn dat er zo'n 25 duizend, moet er toch iets veranderen, meent Van Bergen Henegouwen. 'Een aanwas van nieuwe luisteraars is er gewoon niet. Langzaam maar zeker zijn de aantallen teruggelopen. Als dat zo doorgaat kun je met de rekenliniaal ernaast uitrekenen dat het ergens ophoudt. We verwachten geen spectaculaire winst, maar willen vooral de neergaande spiraal stoppen.
'Je merkt dat de animo om te investeren in radioprogramma's van Radio 5 afneemt.' Verontrust voegt Van Bergen Henegouwen daar aan toe: 'Als je geen nieuw leven in de zender weet te blazen, dan zullen de zendgemachtigden ook denken dat het weinig zin heeft om die programma's te maken. En dan gaat gewoon de rooie streep erdoor.'
Radio 5 zit als enige publieke zender niet op de FM-band. Dat is Le Poole een doorn in het oog. 'Het is toch van de de gekke dat je mooie dure radio gaat uitzenden op een soort mobilifoonkwaliteit. Dat is zoiets als een prachtig natuurprogramma op een draagbare zwart/wit tv uitzenden. Het is onlogisch de mooiste radio uit te zenden op de slechtste kwaliteit op een onvindbare plek.'

