Mohammed Mourhit.
Mohammed Mourhit (Kouribga, 10 oktober 1970) is een van oorsprong Marokkaanse atleet, die gespecialiseerd is in de middellange en lange afstand. Hij is meervoudig Marokkaans en Belgisch kampioen en heeft verschillende Europese en Belgische atletiekrecords in handen. Hij nam voor België eenmaal deel aan de Olympische Spelen.
Biografie.
Na zijn huwelijk met de Luikse Béatrice Bouteille verkreeg hij in 1997 de Belgische nationaliteit.
Zijn eerste succes boekte Mourhit in 1992 door bij de Marokkaanse kampioenschappen een gouden medaille te veroveren op de 1500 m. Drie jaar later werd hij opnieuw Marokkaans kampioen in deze atletiekdiscipline. Tussen 1999 en 2001 boekte Mourhit het ene succes na het andere. Tijdens de wereldkampioenschappen van 1999 in Sevilla veroverde hij brons op de 5000 m. In datzelfde jaar vestigde hij tijdens de Memorial Van Damme een Europees record op 10.000 m. Ook won hij in 1999 de Zevenheuvelenloop in 43.30 en de Dam tot Damloop in een tijd van 1:01.00, toen deze nog uit een halve marathon bestond.
In 2000 ging Mourhit met dat elan verder. Tijdens de wereldkampioenschappen veldlopen in het Portugese Vilamoura gaf hij iedereen, inclusief de vijfvoudige wereldkampioen Paul Tergat op kop, het nakijken. Hij werd hiermee de eerste Belg sinds Leon Schots in 1977 die wereldkampioen veldlopen werd. Ook de zomer van 2000 begon voorspoedig voor Mourhit. In augustus verbeterde hij de Europese records op de 3000 en 5000 m. Daarmee werd hij de eerste atleet na Paavo Nurmi die zowel Europees recordhouder was op de 3000 m, 5000 m en 10.000 m.Op de Olympische Spelen van 2000 in Sydney vertegenwoordigde hij België op de 10.000 m. Hij liep 27.45,75 in de kwalificatieronde en plaatste zich hiermee voor de finale. In de finale moest hij vanwege een blessure echter opgeven.
Het jaar 2001 begon goed. Eerst veroverde Mourhit zilver op de 3000 m achter winnaar Hicham El Guerrouj tijdens de wereldindoorkampioenschappen in Lissabon. Nog geen maand later verlengde hij zijn wereldtitel veldlopen in Oostende.
Daarna ging het bergaf met Mohammed Mourhit. Tijdens een dopingcontrole op het wereldkampioenschap halve marathon in Brussel in 2002 liep hij tegen de lamp. Aanvankelijk werd hij voor drie jaar geschorst, maar dit werd tot twee jaar herleid. Tijdens de zomer van 2004 maakte hij een comeback, echter zonder succes.
In het najaar van 2011 kondigde Mourhit op zijn 41ste zijn comeback aan.
