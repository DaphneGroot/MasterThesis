 HUIZENPRIJZEN STEGEN 10,85 PCT IN JULI-SEPTEMBER. 
 NIEUWEGEIN, 11 nov (Reuter) - De gemiddelde verkoopprijs van bestaande woningen in Nederland is in de periode juli tot en met september gestegen tot 265.600 gulden, zo blijkt uit gegevens van de Nederlandse Vereniging van Makelaars (NVM). 
 Deze prijs betekent een stijging van 10,85 procent ten opzichte van het gemiddelde van 239.600 gulden dat in dezelfde periode van vorig jaar werd genoteerd. 
 Daarmee blijft de prijsstijging op een hoog niveau. In juni-augustus trok het gemiddelde, vergeleken met dezelfde periode een jaar eerder, met 9,9 procent aan, in mei-juli met 9,6 procent en in april-juni met 11,2 procent. 
 In het eerste halfjaar van 1996 liep de gemiddelde verkoopprijs met 10 procent op maar de NVM verwachtte toen dat de prijsstijging in het tweede halfjaar wat zou temperen. 
 Daar lijkt in ieder geval in het derde kwartaal van dit jaar nog niets van terecht te zijn gekomen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
