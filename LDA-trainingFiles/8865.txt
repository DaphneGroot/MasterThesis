Medeklinker.
Medeklinkers of consonanten zijn spraakklanken waarvan de uitspraak begint met open stemspleet. De spraaklucht gaat al dan niet door de stembanden trillen en moet gehinderd door andere spraakorganen de mond verlaten. Bij de /p/ van "aap" verzamelt de lucht zich eerst voor de afgesloten lippen, en komt dan met een plofje naar buiten. Bij de /n/ van "noot" is de mondholte afgesloten en komt de lucht door de neus. Bij de /s/ van "sap" gaat de tong omhoog naar het verhemelte, waardoor de opening nauwer wordt en er een sisklank ontstaat.
De wijze waarop een medeklinker wordt gearticuleerd kan worden onderverdeeld in: plofklanken, wrijfklanken, neusklanken, vloeiklanken en glijklanken. Veertien van de in het Nederlands voorkomende medeklinkers vallen onder een van deze klanksoorten. Doordat de overige zes medeklinkers
veelal voorkomen in woorden die een vreemde taal als herkomst kennen, worden deze medeklinkers tot meerdere klanksoorten gerekend.
De plof- en wrijfklanken worden verder onderverdeeld in stemloze en stemhebbende. Bij een stemloze medeklinker trilt de stemband niet mee, bij een stemhebbende wel. Het verschil is duidelijk hoorbaar tussen /p/ en /b/, /t/ en /d/, /s/ en /z/.
Plofklanken.
Het Nederlands heeft vijf plofklanken: /p/ (p van "pas"), /t/ (t van "tas"), /k/ (k van "kas"), /b/ (b van "bas") en /d/ (d van "das"). Deze klanken worden zo genoemd omdat bij het vormen ervan de lucht met een plofje uit de mond komt.
De stemloze plofklanken /p/ en /t/ hebben respectievelijk de /b/ en de /d/ als stemhebbende tegenhangers. De stemhebbende tegenhanger van de /k/ is /g/ en is bekend in woorden als "goal", en in inheemse woorden in combinatie met een andere stemhebbende medeklinker, zoals in "bakboord" en "zakdoek"; deze blijft dan echter als k geschreven.
Wrijfklanken.
Het Nederlands heeft acht wrijfklanken: /f/ (f van "laf") en /v/ (v van "val"), /s/ (s van "las") en /z/ (z van "zal"), de (ch van "lach"), /ɣ/ (g van "gal"), de (sj van "sjaal") en /ʒ/ (j van "journaal"). Deze klanken worden zo genoemd omdat bij het vormen ervan een lichte wrijving ontstaat door een vernauwing in de mondholte.
De stemloze wrijfklanken /f/, /s/, /ʃ/ en /x/ hebben respectievelijk /v/, /z/, /ʒ/ en /ɣ/ als stemhebbende tegenhangers.
Tot de wrijfklanken wordt ook gerekend /ɦ/ (de h van "haar"). De wrijving is echter zo licht, dat de /ɦ/ ook wel ruisklank wordt genoemd. Deze stemhebbend ruisklank komt in het Nederlands alleen vóór klinkers voor.
Neusklanken.
Er zijn in het Nederlands drie neusklanken: /m/ (m van "mat"), /n/ (n van "nat") en /ŋ/ (ng van "rang"). Deze worden zo genoemd omdat bij het vormen ervan de lucht door de neus naar buiten komt.
Vloeiklanken.
Er zijn twee vloeiklanken in het Nederlands: de /l/ van "lor" en de /r/ van "rol". Deze worden zo genoemd omdat bij het vormen ervan de lucht gelijkmatig langs de tong vloeit. Er zijn twee varianten van de r, nl. /r/ (rollende r, waarbij de tongpunt tegen de tanden of daarboven trilt) en de /ʀ/ (brouwende r, waarbij de huig tegen de achterkant van de tong trilt).
Glijklanken.
Er zijn in het Nederlands twee glijklanken: /j/ (j van "jaar") en /ʋ/ (w van "waar").
Affricaten.
Het Nederlands kent, voornamelijk in woorden van vreemde herkomst, vier zogenaamde affricaten of gemengde medeklinkers: de /ts/ van "tsaar", de /dz/ van "pizza", de /tʃ/ van "tsjilpen" en de /dʒ/ van "gin".
Consonantenreductie.
In sommige woorden vallen mettertijd medeklinkers weg. Dit heet consonantenreductie. Een voorbeeld hiervan is de d in veder, teder en weder. Deze is weggevallen zodat de woorden veer, teer en weer ontstonden. Dit verschijnsel komt vaak tot stand als het woorden gemakkelijker uit te spreken maakt en het komt in verschillende taalfamilies voor.
