Spoorwegrijtuig.
Een spoorwegrijtuig, rijtuig of spoorwegwagon (geen jargon) is een niet-aangedreven railvoertuig voor het vervoer van reizigers. Ook een spoorwegrijtuig dat geheel of gedeeltelijk is ingericht voor het vervoer van post of van bagage van reizigers wordt spoorwegrijtuig genoemd, of specifieker, post- respectievelijk bagagerijtuig. Soms wordt bak gebruikt om een rijtuig aan te duiden, vooral om het aantal rijtuigen van een treinstel aan te geven. Formeel is een 'bak' een rijtuig of locomotief zonder wielen en draaistellen. Een goederenwagen, wagen of goederenwagon (geen jargon) is uitsluitend bedoeld voor het vervoer van goederen.
Rijtuigen worden getrokken of geduwd door locomotieven. Ook komt het voor dat rijtuigen door een motorrijtuig, rijtuigen met een eigen aandrijving, worden getrokken of geduwd. In Nederland worden rijtuigen voornamelijk ingezet in intercity's, bijvoorbeeld op de trajecten Den Haag – Eindhoven, Amsterdam – Breda en Amsterdam – Brussel-Zuid).
Rijtuigen hebben als nadeel dat de hieruit samengestelde getrokken treinen moeilijk van lengte en samenstelling te veranderen zijn en meer tijd nodig hebben bij het kopmaken (het van richting veranderen op een station) doordat de locomotief voorop naar achteren moet rijden of een tweede locomotief aan de achterkant moet worden vastgekoppeld, nadat de locomotief aan de voorzijde is afgekoppeld.
Als oplossing daarvoor zijn er trek-trektreinen, trek-duwtreinen en treinen met tractieschakeling.
Geschiedenis.
De bovenbouw van de oudste spoorwegrijtuigen werd van hout gemaakt, zoals gebruikelijk bij rijtuigen in de 19e eeuw. Een voorbeeld van rijtuigen uit de eerste generatie zijn de rijtuigen die door de Arend, de eerste Nederlandse trein in 1839, werden voortgetrokken. Een in 1939 gebouwde replicatrein is in het Nederlands Spoorwegmuseum te bezichtigen: een rijtuig 3e klasse no 10 "waggon", een rijtuig 2e klasse no 8 "char à bancs" en een rijtuig 1e klasse no 4 "diligence". Deze rijtuigen waren niet voorzien van een verwarming.
Naast zitrijtuigen werden er ook rijtuigen met slaapcoupés en buffet- en restauratierijtuigen gebouwd. Verder kwamen er speciale bagagerijtuigen en postrijtuigen. Aanvankelijk waren rijtuigen tweeassig. Later kwamen ook drieassige en vierassige rijtuigen, waardoor een grotere capaciteit kon worden geboden.
Na de houten rijtuigen kwamen vanaf de jaren twintig de stalen rijtuigen. Deze waren steviger en gaven de reizigers bij ongevallen meer veiligheid. Aanvankelijk werden stalen rijtuigen met klinknagels gemonteerd. Een voorbeeld hiervan zijn de Blokkendoosrijtuigen uit de jaren 1924-1931. Vanaf de jaren dertig werden stalen rijtuigen gelast. Gelaste rijtuigen waren lichter en goedkoper. In Nederland werden de laatste houten rijtuigen in 1956 buiten dienst gesteld.
Na de Tweede Wereldoorlog kwamen er ook dubbeldeksrijtuigen, vooral in Frankrijk werden zij op grote schaal ingezet in het forensenverkeer. In Nederland en België werden zij in de jaren tachtig geïntroduceerd. Met het drukker wordende reizigersverkeer kon zo een grotere capaciteit worden geboden zonder de trein te behoeven verlengen. Een dubbeldeksrijtuig heeft ongeveer anderhalf keer de capaciteit van een gewoon rijtuig.
De modernste rijtuigen op het Nederlandse en Belgische spoorwegnet zijn die van de TGV met speciale vering en luxueuze zitplaatsen.
