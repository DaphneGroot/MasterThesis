	Liever zwak portret Kok dan slechte satire
	Aardige mensen. Netwerk.
De KRO is nog niet, zoals zoveel zendgemachtigden, ten prooi gevallen aan de zomermoeheid. Op de grens tussen het hoog- en het laagseizoen rijgt de omroep enkele nieuwe programma's aan elkaar. Nieuwsgier, het mislukte programma van Aad van den Heuvel, heeft de laatste adem nog niet uitgeblazen, of er is op vrijdag alweer een nieuw programma, Aardige Mensen, te zien.
De KRO levert met dit 'satirisch commentaar op het nieuws' een opvallende prestatie. Aardige Mensen is zo slecht dat een kijker naar het treurigmakende Nieuwsgier gaat terugverlangen.
Ruim dertig minuten lang openden Bavo Galama, Jeroen van Merwijk en andere lolbroeken de aanval op de lachspieren, zonder ook maar n resultaat te boeken.
De opzet van Aardige Mensen is een beproefde. In korte sketches vergroten typetjes de werkelijkheid in die mate uit dat zij gaat kantelen. Tussen de sketches door krijgt de kijker enkele ankerpunten aangereikt.
In Aardige Mensen zijn dat nagespeelde redactievergaderingen. De makers van het programma zitten dan wat te keuvelen. Over het nut van het Holland Festival, bijvoorbeeld. Lolbroek 1 zegt niet te weten waartoe het festival dient. Waarop Lolbroek 2 staatssecretaris Nuis belt om het bevrijdende antwoord te horen. Lolbroek 2 wacht even (humor is timing, weet hij uit het boekje How to bluff your way into Hilversum) en dan, in een fractie van een seconde, vliegt de grap eruit: 'Nuis zegt dat het Holland Festival dient als bodemloze put voor subsidiegeld.'
Vooruit, voor wie niet genoeg kan krijgen van pijnlijke misverstanden, volgt hier nog een grap. De zoon van de vorige week overleden zanger Jack Jersey komt bij een notaris zijn erfenis opeisen. De notaris springt op het bureau en zingt spontaan een hit van Jersey: 'Papa was a poor man. A poor, poor, poor man'.
Aardige Mensen moet een stoet van bonte typetjes zijn, maar het is een polonaise van slecht gespeelde karikaturen, tweedehands mopjes en houterig geformuleerde one liners.
Zondag volgde voor de KRO de herkansing. Jan Driessen en Sven Kockelmann maakten voor Netwerk een registrerend portret van Wim Kok, 'de zoon van een timmerman die baas van Europa werd'. Het zit de KRO niet mee, want Driessen en Kockelmann overtuigden evenmin, al was hun poging een inkijk te geven in het werk van EU-voorzitter Kok het aanschouwen waard.
Netwerk kondigde de aflevering aan als 'een blik over de schouder van de premier', maar in plaats van een verhaal met en over Kok werd het portret het verhaal van Kok. De premier mocht vertellen zijn Europese werk 'eervol en uitdagend' te vinden. 'Als je met vijftien landen tot een akkoord moet komen, moet er gegeven en genomen worden', zei hij ook nog.
Dergelijke uitspraken werden uitgeserveerd met een berg vanuit de coulissen van de politiek gemaakte beelden. De camera van Netwerk snorde enkele minuten in het Catshuis en in het Torentje, en tijdens Koks reizen naar Moskou, Praag, Parijs en Drente.
De ene dag wandelde Kok, na een bezoek aan Boris Jeltsin, met een bataljon veiligheidsbeambten over het Rode Plein. De andere dag wilde hij van een Drentse boer weten hoeveel emmers water een kalf drinkt.
Netwerk bood de mogelijkheid naar de premier te gluren. Soms was dat aardig (Kohl moet voor de lunch nog even piesen), en soms geestig (Kok heeft geen idee wat hij op het Elyse heeft gegeten), maar meer dan dat werd Netwerk niet. Een hedendaags politicus is nou eenmaal niet onbevangen met een camera aan te raken.
Ronald Ockhuysen

Foto
	Bavo Galama presenteert het satirische programma Aardige Mensen. FOTO KIPPA

