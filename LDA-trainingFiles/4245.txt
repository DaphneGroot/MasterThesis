	Horror in een skiklasje
	'DE SNEEUWKLAS', het klinkt zo vredig. Alleen een lawine kan de rust verstoren. De sneeuwklas is de achtste roman van de Franse schrijver Emmanuel Carrre en hij komt als een lawine over je heen.
Voor Carrre (1958) was De sneeuwklas zijn grote doorbraak. Hij won met de roman de Prix Fmina 1995 en bereikte voor het eerst een groot lezerspubliek. Hij deed ook inderdaad iets uitzonderlijks in de moderne Franse literatuur. Hij schreef een roman die zijn spanning eerder ontleent aan een fijnzinnig geconstrueerde plot dan aan een psychologisch of sociaal conflict. Carrre verwijdert zich ver van de liefdesniemendalletjes en de talrijke mevrouwtjes Bovary in de Franse letteren. Hij leidt de Fransen de wereld van de horror binnen.
Zuinig, nooit te veel verradend, laat Carrre een vrolijk beginnend schoolreisje ontaarden in wat de Nederlandse uitgever 'een eindeloze nachtmerrie' noemt. Die nachtmerrie doet zich echter bij het volle daglicht voor. Ze is onontkoombaar de realiteit, waarvoor de personages hun ogen niet kunnen sluiten.
Carrre moet een liefhebber zijn van het genre horror-films dat consequent begint met het beeld van een paradijselijke tuin. Daarin: een schommelend meisje in een maagdelijk wit jurkje. Alleen het piepen en zuchten van de schommel verraden, voor de goede verstaander, dat hier iets verschrikkelijks gaat gebeuren. Maar het sterke van De sneeuwklas is dat de roman zich uiteindelijk onttrekt aan alle sjablonen en zijn eigen gruwelijke wendingen neemt. Bovendien heeft Carrre met Nicolas een aantrekkelijk karakter geschapen dat uitnodigt tot medeleven en dat de lezer dus onvermijdelijk meezuigt in de gruwelen.
Nicolas is klein voor zijn acht jaar, de kleinste van de klas, en wordt door zijn vader met de grootste zorgen omgeven. Dit tot schrik van het knaapje dat zich in de ogen van zijn schoolkameraden alleen maar kleiner ziet worden. Omdat er onlangs een bus met schoolkinderen is verongelukt, mag Nicolas niet mee in de bus op schoolreisje. Vader brengt hem hoogstpersoonlijk met de auto naar de sneeuwklas en voorziet hem intussen van allerlei raad waarvan elk kind weet dat het die niet nodig heeft. Nicolas moet oppassen voor dit en uitkijken voor dat. Maar hij denkt alleen maar dat hij moet oppassen dat er straks geen pottenkijkers zijn als zijn vader hem een afscheidskus geeft.
Dit perspectief van een 8-jarig jongetje houdt Carrre tot het einde toe vol. De verbeeldings- en belevingswereld van Nicolas zijn bijzonder authentiek en doen denken aan die van Reve's held Werther Nieland. Nicolas heeft een sterk gevoel voor hirarchie, voor het onderscheid tussen de zwakken en de sterken. Zelf hoort hij uiteraard bij de zwakken, dus verschanst hij zich in zijn eigen innerlijke wereld met eigen rituelen en ook een heel eigen perceptie van de dingen. Het donkere, geheime en verbodene doen hem huiveren, maar daarin schuilt voor hem juist hun aantrekkingskracht. Graag zou hij een verbond sluiten met de zoveel grotere, vroegrijpe, ondoorgrondelijke Hodkann, de keizer van de klas. Dan zou hij niet langer het pispaaltje zijn. Dan zou hij de macht kunnen grijpen.
Bij de beschrijving van deze kinderwereld legt Carrre de nadruk op de voor kinderen kenmerkende sterke zintuiglijke ervaringen die in het volwassen bestaan allengs worden uitgewist. Waar de volwassene streeft naar orde, maat en gewoonte, daar laat het kind zich vervoeren door het onbekende waarvoor het tegelijkertijd terugdeinst. Zo probeert Nicolas zich met heel zijn wezen in te leven in een doof, blind en verlamd kind. Hoe, stelt hij zich voor, zou zo'n kind zich voelen in de blinde gevangenis van zijn lichaam?
Zelf vat hij 's nachts kou als hij in zijn bed heeft geplast en voor de gevolgen van die 'misdaad' naar buiten vlucht, de sneeuw in. De volgende dagen veinst hij dat hij ziek is. Zo lukt het hem het contact met de andere kinderen te vermijden en hoeft hij ook niet te skin. Bijkomende zegen is dat hij door de leiders als een prins wordt verzorgd. Hij kan de hele dag lang heerlijk dagdromen in de warmte en chocolademelk drinken. Maar terwijl hij nu eens geniet van zijn uitzonderingspositie, bespeurt hij tal van tekenen die hem erop wijzen dat dit reisje alleen maar slecht kan aflopen. De anderen razen van de hellingen af en zien het niet.
Als er een kind wordt vermist in het naburige dorp ziet Nicolas zijn kans schoon om zich te onderscheiden. Hij betrekt Hodkann in een deels gefantaseerd, deels van zijn vader gehoord verhaal over smokkelaars van kinderorganen. Zijn vader, eigenlijk handelsreiziger, geeft hij een helden-rol. Als priv-detective zou hij de 'slechte mannen' op het spoor zijn, nog wel met een pistool. Hodkann luistert ademloos toe. Nota bene naar zijn verhaal! Om Hodkanns aandacht vast te houden put hij zich uit in steeds sterkere verhalen, die ten slotte, vergeleken met de gebeurtenissen om hen heen, toch niet zo verschrikkelijk zijn als ze leken.
Carrre is een vakman. Hij schreef, heel on-Frans, een 'page-turner', die je ademloos uitleest zonder te kunnen stoppen. Met grote vaart snelt de lezer op de verschrikkingen af die Carrre voor hem in petto heeft. Maar wie de raadsels van het boek wil oplossen, moet langzaam lezen en als een detective speuren naar de verborgen aanwijzingen. In de vernuftige structuur zit het geheim.
Henk Prpper
Emmanuel Carrre: De sneeuwklas.
Uit het Frans vertaald door Floor Borsboom.
De Arbeiderspers; 144 pagina's;  25,-.
ISBN 90 295 0895 7.

Foto
	'Zo lukt het hem het contact met de andere kinderen te vermijden en hoeft hij ook niet te skin.' FOTO BERT VERHOEFF - DE VOLKSKRANT

