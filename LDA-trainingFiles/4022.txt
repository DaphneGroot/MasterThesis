	Eenbenige avonturen
	IN HET 'Museum voor Arbeid en Ongeluk' zijn bijzondere suppoosten aangesteld, suppoosten die de mensen beter kennen dan anderen en die meteen herkennen wat er aan de hand is. (Zou dit ook iets voor het Stedelijk Museum in Amsterdam zijn?) Als een bezoeker een bepaalde trek op het gezicht heeft, wordt hij niet eens binnengelaten. Maar in het 'Museum voor Arbeid en Ongeluk' werken weleens onbekwame lieden. Zo kan het gebeuren dat er iemand doorheen glipt en de museumtoren bestijgt, iemand van wie te voorzien was dat hij al te veel van het uitzicht zou genieten en naar beneden zou vallen.
Kortom, de verantwoordelijkheid van een suppoost weegt zwaar, en menige moeder zal haar kind aanraden een dergelijke nuttige betrekking te aanvaarden. In elk geval doet de moeder dat in 'De Zomermisdadigers', een van de verhalen uit de bundel Kappers in het gras van de Duitse schrijfster Felicitas Hoppe.
De moeder van het ik-personage heeft daar dan ook alle reden toe. Haar man is zomaar verdwenen, op de eerste zachte zomerdag, en ze denkt dat hij, aangezet door een lauwe bries, slachtoffer is geworden van het fraaie uitzicht vanaf de toren. Gelukkig kan ze lering trekken uit deze gebeurtenis en zo haar kind beter voorbereiden op het leven. Het is fijn in een dergelijk geval kinderen te hebben, want hoe zou je beter de imperfecte wereld een tegenwicht kunnen bieden dan door een 'stuk van jezelf' te vervolmaken?
De moeder bereidt de dochter voor op tekenen van vertrek, zoals een half leeg gegeten bord en pas gepoetste schoenen op de drempel, en natuurlijk half uitgelezen boeken op een kussen. Deze observaties moeten tot het grootste wantrouwen aanzetten. Moeders stelregel luidt kernachtig: 'Men moet weten wie waarheen gaat en vanwaar hij terugkomt, al het andere heeft geen zin.'
Kappers in het gras is het literaire debuut van de dramaturge en journaliste Felicitas Hoppe (1960). Een verhalenbundel met twintig uiterst korte vertellingen; verrassende, surrealistische en absurdistische prozaminiaturen, die de lezer door grillige werelden voeren. Fantastische werelden waarin de logica die van de droom en het sprookje is. 'Noch voor de personages noch voor de lezer is er een vaste bodem', staat op de flaptekst van de onlangs verschenen vertaling en dat kan alleen maar worden beaamd. Zo weet je van de ik-vertellers die in de meeste verhalen aan het woord zijn, nauwelijks het geslacht of de leeftijd. Het is zelfs niet in alle gevallen duidelijk of het wel om mensen gaat. Misschien zijn de kinderen in het verhaal 'Aan de zoom', van de in zijn studie over de veldhaas verdiepte vader, tijdens diens schrijfproces ook hazen geworden, evenals hijzelf. Hun lange oren en snelle tred wijzen daar wel op.
Wat al deze miniatuurwerelden met elkaar gemeen hebben, is het gevoel van onherbergzaamheid dat ze oproepen. Samen vormen ze ook een soort Museum voor Arbeid en Ongeluk. Kleermakers, schrijvers, suppoosten, douaniers en kappers, ze bieden een scala aan pogingen het leven doel te geven, maar mislukking, onzekerheid, verstarring en chaos zijn het resultaat.
Vooral het gezinsleven belichaamt de onherbergzaamheid bij uitstek. Kinderen worden door opvoeders verlaten, opgesloten of de wijde wereld in gestuurd. 'Zoals je weet zijn er twee soorten ongeluk', zegt de advocaat die zijn zoon met wat reisgeld het tuinhek uit jaagt. Het is te hopen dat de zoon weet welke twee soorten dat zijn, de lezer komt er in elk geval niet achter.
Er wordt ook heel wat afgesold met de kinderen: ze zijn onderworpen aan de grillen en voorstellingen van hun opvoeders. In het verhaal 'Kop en Kraag' beoordeelt een vader zijn kind als volgt: 'De kop te zwaar, de handen te groot, de benen te kort.' Daarom zet hij het kind in een kooi en probeert hij er een dansende beer van te maken, 'zo een die je een rugzak op de rug bindt en voor je uit door de wereld drijft'. Zo heeft tenminste deze vader, die een been mist, een lamme arm heeft en zijn geld verdient met het in elkaar zetten van lucifersdoosjes, ook nog wat plezier en leidt hij zijn kind 'door de wereld aan de ketting van zijn eenbenige avonturen'.
Het kind zullen deze avonturen letterlijk de kop kosten, het te grote hoofd rolt van zijn romp, zodat het voor de vader gedaan is met het romantische artiestenbestaan. Hij moet weer in zijn keuken lucifersdoosjes plakken. Arbeid die trouwens, wie zou dat verwachten, met dikke pakken bankbiljetten wordt beloond.
We zijn op aarde om onszelf en anderen in het ongeluk te storten, de een door zijn mislukking en de ander om er getuige van te zijn. Zo ongeveer luidt het inzicht van een van de personages, die haar gokzuchtige vader het laatste meubelstuk ziet verpanden. Eenzaam troont de vader in het lege huis op een kist, met een das, die levenloos als de staart van een dode hond om zijn nek hangt. Dit beeld brengt een lach op de lippen van het kind. Hoe kon de vader nou zo consequent overtuigd zijn van de mogelijkheid van geluk. Gelukkig is hier het kind beter op de hoogte en zal het er waarschijnlijk ook niet rouwig om zijn dat de vader uiteindelijk door een licht zuchtje wind voorgoed in de duisternis verdwijnt.
Maar al deze 'helden van het schampschot', wier verstand krap bemeten is, deze tragische ridders en ongelukzoekers die hun kinderen geen warm huis, eten in overvloed en een lang en gelukkig leven kunnen bieden, vormen geen triest beeld en leveren geen zware lectuur op. Integendeel, het is een kolderieke stoet die voorbij trekt van personages die houvast zoekt in absurde, huisgebakken levenswijsheden als 'met kaalkoppen eten brengt geen geluk' en sporadisch ontroerd raakt door volksliedjes uit hun jeugd en melancholieke zeemansliederen. De fraaie zinnen ('We lagen voor Madagaskar en hadden de pest aan boord') laten zelfs een kleine vrouw smelten.
'Niemand wil aan de lange ketting van het verhaal tot medelijden worden gebracht', zegt het kind van een ridder en daarom misschien schrijft Felicitas Hoppe lichtvoetig en terloops over menselijke drama's. Medelijden wekt ze daarmee allerminst, wel bewondering voor haar rijke fantasie.
Ingrid Paulis
Felicitas Hoppe: Kappers in het gras.
Vertaald uit het Duits door Tinke Davids.
Querido; 91 pagina's; ÂŸ 29,90.
ISBN 90 214 6681 3.

Foto
	Felicitas Hoppe FOTO RENATE VON MANGOLDT

