	Uit de lucht gevallen drama PLOT ONDERGRAAFT SUGGESTIEVE KRACHT VAN KRISTIEN HEMMERECHTS' NIEUWE ROMAN
	WAAROVER JE niet spreken kunt, daarover moet je schrijven. Koester daarom het taboe; het is een rijke bron voor een schrijver. Literatuur is een vrijplaats voor de duistere onderstromen en onbegrepen emoties die we in het dagelijks leven liever wegduwen, om de boel draaglijk en overzichtelijk te houden.
Dat was de strekking van een lezing die Kristien Hemmerechts in 1995 hield voor de Stichting Literaire Activiteiten Amsterdam, en die werd opgenomen in de recente essaybundel Altijd met uw gezever, gij.
In die essays beantwoordde zij, om in n klap van alle gezever verlost te zijn, de vier geijkte vragen van haar interviewers: behalve de taboe-vraag die naar het 'vrouwelijke' in haar werk, het autobiografische, en het Vlaamse.
Veel gezeverd werd er in de kritiek op Hemmerechts werk ook over de losse structuur van haar romans. Show, don't tell is haar methode, het uitzichtloze gedonder tussen mensen die familie of geliefden zijn, haar onderwerp. In haar romans liggen brokstukken uit mensenlevens naast en door elkaar, en zelfs van die brokstukken krijg je slechts flarden te zien en te horen. In messcherpe dialogen, ijzige confrontaties, ontluisterende seksscnes wordt dat waar wij niet over spreken getoond.
Geen verklaring, geen analyse, geen psychologie. Wie in een roman de chaos van het echte leven logisch geordend en van een conclusie voorzien wil krijgen, opdat weer een deeltje kan worden bijgezet op de plank met begrepen dingen, moet niet bij deze schrijfster zijn.
Kraakhelder opgeschreven, volmaakt toegankelijk als het om afzonderlijke scnes gaat en raadselachtig in zijn uiteindelijke bedoeling, dat is Hemmerechts werk. Niet voor niets worden haar korte verhalen meer gewaardeerd dan haar romans: op de korte baan is raadselachtigheid beter te verdragen. Wat in een verhaal prettig suggestief is, wekt in een roman op den duur irritatie.
Vrouwelijk, Vlaams, taboe-achtig en wellicht een tikje autobiografisch - Hemmerechts nieuwste roman Margot en de engelen bevat al deze elementen. Misschien zaten die interviewers er met hun geijkte vragen niet zo ver naast. Het taboe is hier ouderliefde. Zoiets vanzelfsprekends, dat tegelijk onbespreekbaar is. Houden ouders wel genoeg van hun kind? Is ouderliefde geen verkapte eigenliefde? Willen ze eigenlijk wel weten wie dat kind is, wat het verlangt? Geven ze het wel de kans om aan hun eigen verwachtingen te ontsnappen?
De ouders van de 17-jarige Margot, Dave en Sofie, moeten zich deze pijnlijke vragen stellen. Margot ging er plotseling vandoor, met achterlating van een fax waarin ze haar ouders zegt dat ze zich geen zorgen hoeven maken. Maar dat doen ze natuurlijk wel. Margots verdwijning wijst hun op hun eigen struisvogelgedrag, met de te harde en te 'softe' opvoeding van het kind, met hun gebrek aan werkelijke aandacht. En vooral met de wankele grondslag waarop Margots leven rust: hun huwelijk dat een vergissing was, een modderig compromis.
Dave en Sofie liepen weg van elkaar, en hun dochter, spil van hun geordende quasi-gezinsleven - kind een paar dagen bij papa, een paar dagen bij mama, de school halverwege - zet het hun betaald door beiden de rug toe te keren. De kwellende angst om Margot zet de sluizen voor de emoties wijd open. Of liever, er opent zich een beerput.
De beschrijving van die kolkende stroom narigheid is Hemmerechts toevertrouwd, het is haar onderwerp. Alles is misverstand in de levens van deze mensen. Sofie trouwde met Dave, maar houdt van Nick, de andere helft van het vriendenkoppel dat ze als jong meisje in Engeland ontmoette. Nick is hartelijk en gewelddadig, een schoonheid en een dronkelap. Hij sist 'you bitch' als hij in haar binnendringt, maakt haar uit voor 'Belgian cunt' en trapt het kind in haar buik dood als ze zo stom is geweest de pil te vergeten: 'That'll teach you.'
Naar deze ellendeling blijft Sofie haar leven lang met hart en ziel, en vooral met heel haar lichaam verlangen: 'Nick had geen aanleiding nodig gehad om haar te meppen. Hij trok aan haar haren, duwde haar gezicht weg en beet in haar hals, allemaal dingen die hij ook deed als ze gewoon vrijden, zodat ze dikwijls niet meteen het verschil in de gaten had.'
Sofie zocht troost bij Dave, het verwende Engelse moederspapkindje, dat zich ook al door Nick de tanden uit de mond had laten slaan. Ze sleurde hem bij zijn familie vandaan, naar een benauwend Vlaams dorp met roddelende buurvrouwen die 'den Engelsman' wantrouwen en de werkende moeder en kunstenares Sofie evenzeer. Het is een dorpje dat aan Hugo Claus doet denken, aan De Metsiers en De geruchten, een kleine hel compleet met de halve gare dorpsjongen die de gemeenschap ontregelt en voor een broeierige seksuele sfeer zorgt.
Dat is het Vlaamse aan dit boek en Vlaams is ook, zegt Sofie, dat iedereen die iets kan, er op den duur terechtkomt in het onderwijs. Sofie heeft geen tijd om te scheppen; zij moet immers geld verdienen voor haar mannen, die het weer aan hun moeder doorsluizen, terwijl ze heimelijk neerkijken op de eigengereide 'carreer woman' die zij is geworden. En dat is het 'vrouwelijke' aan deze roman: Dave, hoe bekommerd om zijn dochter ook, blijft een slappe Britse pafkop, wiens visie op het gebeurde we kunnen missen.
Tot zover is Margot en de engelen een buitengewoon sterk boek, dat meedogenloos laat zien hoe mensen zich vastdraaien in gedoemde patronen, en nooit loskomen van noodlottige keuzen. Krachtig geschreven, met adembenemende dialogen. Had Hemmerechts het hierbij maar gelaten, dan was het een suggestieve roman geworden zonder conclusie, zonder uitweg, maar met feilloze showing van hoe de dingen soms gaan. Maar zij wilde kennelijk met alle geweld een 'plot' in deze roman, opdat we zouden weten waar Margot terecht was gekomen en hoe het met haar afliep.
Dan volgt een even ongeloofwaardig als verward verhaal over een jongerensekte in een geheim kraakpand, waar Sofie door een van haar leerlingen op de kunstacademie - 'een engel' - naartoe wordt gevoerd, en wordt verleid. Zoals eerder Margot overkwam. De ontvoerder blijkt de kleinzoon van de buurvrouw van Sofie, die Margot van haar eetstoornis afhielp. Een engel, leek ze, dit heksachtige sloofje, maar zij is een duivelin in de ogen van de moderne Katharen in wier gevaarlijke handen Margot blijkt te zijn beland. Margot wil ook een engel zijn en voegt in het laatste hoofdstuk, als alle personages in dit ontsporende verhaal je inmiddels koud laten, de daad bij het woord.
Met dit bizarre, tragische einde ontkracht Hemmerechts haar roman. Het slaat letterlijk alles dood. Als de bezorgde ouders, die na Margots daad niet meer in beeld komen, ouders van een dood kind blijken te zijn, houdt alles op: hun ruzies, hun misverstanden, hun ongerijmde verledens. Met terugwerkende kracht doet niets er meer toe, want hun leven, dat om hun dochter draaide, is zinloos geworden. Bovendien is de lezer veel te weinig over Margot te weten gekomen om met haar begaan te zijn.
Het lijkt het einde van een andere roman, over een verward meisje Margot, waarvan het eerste deel in de la is blijven liggen. Uit de lucht gevallen drama. De levendige emoties in Hemmerechts werk zijn niet bestand tegen het verpletterende laatste woord van de dood.
Aleid Truijens
Kristien Hemmerechts: Margot en de engelen.
Atlas; 239 pagina's;  34,90.
ISBN 90 254 2212 8.

Foto
	Kristien Hemmerechts FOTO DANIEL KONING - DE VOLKSKRANT

