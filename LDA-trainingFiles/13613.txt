Equatoriaal-Guinea.
Equatoriaal-Guinea, officieel de Republiek Equatoriaal-Guinea (Spaans: "República de Guinea Ecuatorial", Frans: "République de la Guinée Équatoriale", Portugees: "República da Guiné Equatorial") is een land in Afrika, bestaand uit een continentaal gedeelte, Mbini, dat grenst aan Gabon en Kameroen, en het eiland Bioko, waar de hoofdstad Malabo ligt. Bij het land hoort ook het eilandje Annobón.
Geschiedenis.
In 1963 verleende dictator Franco, die toen Spanje bestuurde, Spaans Guinea zelfbestuur. De Spaanse Hoge Commissaris benoemde de gematigde nationalist Bonifacio Ondó Edu tot minister-president.
Equatoriaal-Guinea werd na 190 jaar een kolonie van Spanje te zijn geweest, op 12 oktober 1968 onafhankelijk. Ondó Edu verloor het premierschap en de leider van de extreemlinkse Partido Unido Nacional del Trabajador (PUNT, Verenigde Nationale Arbeiderspartij), Francisco Macías Nguema werd de eerste president.
Na anti-Spaanse rellen werden in 1969 alle Spanjaarden het land uitgezet. President Macías Nguema voerde een dictatuur met persoonlijkheidscultus in en liet zich in 1972 uitroepen tot 'president voor het leven'. In 1974 liet hij massaal tegenstanders van zijn regime executeren.
In 1978 vaardigde de president een verbod op godsdienstoefeningen uit en werd het land een 'atheïstische republiek' naar het voorbeeld van dictator Enver Hoxha in de volksrepubliek Albanië.
In augustus 1979 pleegde de neef en onderminister van Defensie, generaal Teodoro Obiang Nguema Mbasogo een coup. Hij liet president Macías Nguema executeren en werd zelf president. Godsdienstoefeningen werden weer toegestaan en het socialistische economisch beleid werd radicaal gewijzigd (geleidelijke invoering vrije markteconomie). Generaal Nguema Mbasogo trad echter hard op tegen tegenstanders van zijn regime, met name tegen die van de bevrijdingsbeweging GNBA (Nationalistische Groep van het Bubi-volk van de Eerste April).
In 1986 probeerden hoge militairen het bewind van Nguema Mbasogo omver te werpen, maar de president bleef stevig in het zadel zitten. In 1987 richtte Nguema Mbasogo de Partido Democrático Guinea Ecuatorial (Democratische Partij van Equatoriaal-Guinea, PDGE) op. De PDGE werd de enige toegestane partij.
In 1991 werd officieel het meerpartijenstelsel ingevoerd. Politieke partijen (behalve de PDGE) moeten echter aan zoveel regels voldoen dat er geen sprake is van een echte oppositie.
In 1996 werd Obiang Nguema Mbasogo met een overweldigende meerderheid als president herkozen.
Geografie.
Het land bestaat uit twee oude Spaanse koloniën, die samen Equatoriaal-Guinea vormen. Rio Muni, ook wel Mbini genoemd, ligt op het vasteland, het eiland Bioko ligt meer naar het noordwesten, voor de kust van Kameroen.
Het hoogste punt van Equatoriaal-Guinea ligt op 3.008 m (Pico Basilé). Het grenst voor 350 kilometer aan Kameroen en de grens met Gabon is 189 kilometer lang. De kustlijn bedraagt 296 kilometer. De Santa Isabel, 3.007 meter hoog, is de enige actieve vulkaan van het land. Het kwam in 1923 de laatste keer tot uitbarsting.
Natuur.
Enkele voorbeelden van diersoorten die enkel en alleen voorkomen in Equatoriaal-Guinea (en dus endemisch zijn) zijn Acontius aculeatus, Acontius humiliceps, Cyphonisia manicata, Hybomys basilii en Sylvisorex isabellae, veel van deze soorten komen enkel voor op het eiland Bioko.
Taal.
Het Spaans, Frans en Portugees zijn officiële talen in Equatoriaal-Guinea. Daarnaast wordt er door de plaatselijke bevolking Fang en Bubi gesproken.
Religie.
Equatoriaal-Guinea is overwegend katholiek. In 1978 werd de staat atheïstisch en de uitoefening van godsdienst werd verboden, maar na de omverwerping van het regime-Macias Nguema in 1979 werd de godsdienstvrijheid hersteld. Een klein aandeel, minder dan 5%, is aanhanger van de islam.
Bestuurlijke indeling.
Equatoriaal-Guinea is onderverdeeld in twee regio's (Spaans: "región"; Frans: "région"; Portugees: "região"), samengeteld heeft het land zeven provincies.
Persvrijheid.
Het land heeft de rechten van journalisten zeer sterk ingeperkt. Volgens Freedom House behoort het land tot de 10 slechtste landen op dit gebied en staat tussen Noord-Korea, Syrië en Turkmenistan.
Lokale gebruiken.
Familiebanden zijn zeer hecht in het land, er heerst een sterk ingeburgerde traditie van grote families die goede banden met elkaar onderhouden. Ieder lid van zo'n familie heeft dus een "vangnet" van familieleden om op te steunen in geval van nood.
Voetbal.
Equatoriaal-Guinea werd gekozen als mede-organisator van de African Cup of Nations 2012 in samenwerking met Gabon. Equatoriaal-Guinea won zijn eerste wedstrijd tegen Libië in Groep A met 1-0.
Het land werd ook gekozen als organisator van het Afrikaans kampioenschap voetbal vrouwen in 2008, hetgeen zij wonnen. Het nationale vrouwenelftal plaatste zich bijgevolg voor het wereldkampioenschap in 2011 in Duitsland.
In 2015 vervangt Equatoriaal-Guinea Marokko als organisator van de Afrika Cup, omdat Marokko de deadline miste voor het bevestigen van bereidheid tot de organisatie omdat het het toernooi uit wilde stellen vanwege de Ebola-uitbraak in West-Afrika en derhalve werd gediskwalificeerd.
Zwemmen.
Naast voetbal is ook zwemmen een relatief grote sport in Equatoriaal-Guinea. Voorbeelden van bekende zwemmers zijn Eric Moussambani en Paula Barila Bolopa.
Volkslied.
Het volkslied van Equatoriaal-Guinea heet Caminemos Pisando la Senda de Nuestra Inmensa Felicidad.
Economie.
De valuta van Equatoriaal-Guinea is de CFA-frank. Het BNP tegen marktprijzen van de natie bedroeg in 2011 circa $ 16,8 miljard.
Landbouw.
Het eiland Bioko, onderdeel van Equatoriaal-Guinea, heeft een vruchtbare, vulkanische bodem die ideaal is voor het verbouwen van cacaobonen. Mede door de houtkap die nodig is om landbouwgebieden te creëren, is hout nu samen met olie het belangrijkste exportproduct in Equatoriaal-Guinea. Deze grootschalige houtkap heeft veel nadelige gevolgen voor het milieu. Landbouw heeft slechts een bescheiden aandeel in de economie al is het de belangrijkste werkgever.
Oliewinning.
Sinds het eind van de jaren 90 wordt olie gewonnen in Equatoriaal-Guinea. In 2010 produceerde het land iets meer dan 300.000 vaten olie per dag. Het is veruit het belangrijkste exportproduct gevolgd door hout. De export van olie leverde in 2012 bijna $ 15 miljard op. Financieel staat het land er goed voor, de overheid ontvangt veel geld door de oliewinning, het land heeft nauwelijks schulden en het bruto nationaal product per hoofd van de bevolking behoort tot de hoogste van Afrika met zo'n $ 22.300 in 2012. Helaas is de verdeling van deze inkomsten heel scheef. In 2006 leefde driekwart van de bevolking onder de armoedegrens. Het meeste oliegeld blijft in handen van de presidentiële clan. Hoofdstad Malabo profiteert mee van de inkomsten, want hier wordt hard gewerkt aan de infrastructuur.
Nieuwe hoofdstad.
De regering investeert miljarden dollars in de bouw van een nieuwe hoofdstad Oyala.
De stad moet in 2020 klaar zijn en is berekend op 200.000 inwoners. Een bibliotheek van de nieuwe "International University of Central Africa", een luxe hotel met 450 kamers en golfbanen zijn al gebouwd in het midden van het ongerepte bos. Een van de argumenten om de stad zo'n 150 kilometer landinwaarts te bouwen is het gevaar van aanvallen vanuit zee op de huidige hoofdstad.
Verkeer en vervoer.
Er zijn vijf vliegvelden, allemaal uitgerust met verharde start- en landingsbanen. In het land is geen spoorwegennet aangelegd. Het totale onverharde wegennet is 2880 kilometer lang.
