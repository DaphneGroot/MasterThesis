Harry Belafonte.
Harold George Belafonte (Harlem (New York), 1 maart 1927) is een Amerikaans zanger en acteur. Hij kreeg de bijnaam "King of Calypso" omdat hij de calypsomuziek internationale bekendheid gaf. Later zong hij kerstmuziek. Hij werd bekend met zijn hit "Banana Boat Song" en zijn werk als Unicef-ambassadeur.
New York.
Belafonte werd geboren in New York en groeide op in Harlem. Van 1935 tot 1939 woonde hij met zijn moeder in haar vaderland Jamaica. Na zijn terugkeer naar New York volgde Belafonte de George Washington High school. Vervolgens ging hij bij de Amerikaanse marine, waar hij diende tijdens de Tweede Wereldoorlog. Aan het eind van de jaren veertig nam hij acteerlessen. Belafonte trouwde in 1948 met Marguerite Byrd, zij kregen samen twee dochters en scheidden in 1955. In 1956 trouwde Belafonte met Jullie Robinson, zij kregen een zoon en een dochter.
Burgerrechten en links.
Begin jaren vijftig was hij (een vroeg) lid van de Burgerrechtenbeweging. Belafonte was een vertrouweling van Martin Luther King. Toen hij in 1968 in een tv-show van Petula Clark optrad, lachte Clark tijdens het zingen en raakte ze Belafontes arm aan. In die dagen was dit beeld erg uitzonderlijk op de Amerikaanse televisie. Vriendschappelijke aanrakingen tussen verschillende rassen waren 'not done'. Het leidde tot veel ongenoegen en protest bij de sponsor Plymouth Motors. Niettemin ging de show door. Belafonte organiseerde in 1985 mee het Live Aid concert en "We are the world" van USA for Africa; een poging van talloze artiesten om geld in te zamelen voor Afrika. In 1987 werd hij benoemd tot "goodwill"-ambassadeur bij Unicef. Belafonte is bekend om zijn aversie voor Colin Powell en Condoleezza Rice die hij in 2002 als "huisslaven" bestempelde omdat ze niet in opstand kwamen tegen het besluit van George W. Bush om ten oorlog te trekken tegen Irak. In 2005 noemde hij zwarte republikeinen "tirannen" en vergeleek de leden van de regering-Bush met nazi's.
90 jaar.
De wijk Harlem heeft sinds zijn 90e verjaardag de Harry Belafontebibliotheek ('Harry Belafonte-115th Street Library').
