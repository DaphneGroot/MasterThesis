	Beperking van aftrek hypotheekrente komt er toch aan
	Van onze verslaggever
Mike Ackermans

DEN HAAG
Beperk de aftrek van de hypotheekrente. Wie een deuk in zijn politieke blazoen wil oplopen, moet iets in die geest roepen. Het CDA-kamerlid H. Hillen deed het eerder deze week, en hij werd onmiddellijk vanuit eigen gelederen teruggefloten. Pvda-kamerlid Van der Ploeg en zijn D66-collega Giskes gingen hem vorig jaar voor.
De aftrek van de hypotheekrente in Nederland is heilig. De VVD, van oudsher de partij die op de meeste sympathie van de 2,5 miljoen huizenbezitters in Nederland kan rekenen, buit die wetmatigheid ten volle uit. De liberalen wensen niet te tornen aan de aftrek, en maken dat keer op keer publiek.
Maar de VVD staat zo langzamerhand alleen. Bij alle andere grote partijen is de aftrek van de hypotheekrente in het vizier gekomen. Niet in de zin dat hij maar helemaal afgeschaft moet worden. Wel dat de aftrek best eens een keer ter discussie mag worden gesteld, in het kader van een brede doorlichting van het totale belastingstelsel.
In feite was dat wat Hillen deze week probeerde. Ook het CDA brainstormt inmiddels over een nieuw stelsel. Pvda en D66 hebben al resultaten van hun denksessies het licht laten zien. Geen van beide was zo onverstandig om het einde van de aftrek aan te kondigen, maar ze openden wel de discussie.
Het is wachten op de finale deelnemer aan dat debat, staatssecretaris van Financiën Vermeend. Die legt nu de laatste hand aan een ontwerp voor het belastingstelsel van de 21ste eeuw. Het staat wel vast dat ook hij de renteaftrek aan de orde zal stellen.
Pvda, CDA en D66 vinden dat alle aftrekposten in de belastingen maar weer eens bekeken moeten worden. Er moet een nieuw belastingstelsel komen, vindt iedereen (ook de VVD), en dat moet vooral eenvoudiger zijn dan het huidige. Dat betekent minder aftrekposten, en in ruil daarvoor lagere belastingtarieven.
Per saldo hoeft niemand er op achteruit te gaan. Sterker, zowel PvdA, D66 als VVD heeft al gezegd dat de totale lastendruk weer verder moet dalen. Als een soort smeergeld om het nieuwe stelsel aan de burger te verkopen.
Dat de belastingen rondom het eigen huis in aanmerking komen voor een vereenvoudiging ligt voor de hand, gezien de knap ingewikkelde regelingen die voor het huis gelden. 'Zet alles rondom het eigen huis nu eens op een rijtje', zegt D66-kamerlid Giskes. 'Doel van het beleid is om het eigenhuisbezit te bevorderen.'
Ze somt vijf regelingen op: de overdrachtsbelasting (bij de koop), de vermogensbelasting (over het vrije vermogen in het huis), de onroerendezaakbelasting die de gemeente heft, het huurwaardeforfait (de belasting over het huis die het rijk heft) en de aftrekregeling voor de betaalde rente over de hypotheek. Vier belastingen, en één belastingvermindering.
Dat is zo ingewikkeld dat de vraag opkomt of het doel, stimulering van het huizenbezit onder burgers, nog wel gehaald wordt. Logisch dat de politiek na wil denken over het wegstrepen van de renteaftrek tegen een belasting, bijvoorbeeld het huurwaardeforfait. Precies dat voorstel deed Hillen. D66 is wat minder expliciet. 'We moeten de discussie niet richten op één van de vijf regelingen', zegt Giskes. En: 'Niemand mag er op achteruit gaan, en de huizenmarkt mag er niet onder lijden.'
PvdA'er Van der Ploeg eist precies hetzelfde in de discussie. Maar hij heeft wél een uitgewerkt plan. Een aantal aftrekmogelijkheden, waaronder wellicht de hypotheekrente, kan verlaagd worden, door ze alleen toe te staan tegen het tarief van de eerste belastingschijf (het belastbare inkomen tot 47 duizend gulden).
Nu trekken alle huizenbezitters hun rente af tegen het hoogste tarief. Voor de meesten is dat 50 procent, voor sommigen zelfs 60. Zou voor de renteaftrek het tarief van de eerste schijf gelden, dan krijgt de huizenbezitter van elke betaalde gulden hypotheekrente slechts 37 cent terug.
De laagste inkomens met een eigen huis, die toch niet in het hoge tarief vallen, merken daar niets van. De hogere inkomens wel, tenzij ze (zoals Van der Ploeg wil) worden gecompenseerd. Bijvoorbeeld met een tariefsverlaging in de hogere belastingschijven. Vermeend denkt daar al over na. Maar het CDA vindt dat een 'gekunstelde constructie'.
Terpstra: 'De PvdA heeft een dubbele moraal. Je hebt progressieve belasting op inkomen, dus ook progressieve tarieven voor de aftrek. Maar dat willen ze niet.' Het CDA doet het nog eenvoudiger. Verlaag gewoon de hoogste belastingtarieven fors, tot bijvoorbeeld onder de 50 procent, zoals Frankrijk en Duitsland overwegen. Dan wordt de renteaftrek vanzelf minder.
Het schijnt dat de pragmatische Vermeend dat ook overweegt. De beperking van de renteaftrek komt er dus aan, al blijft het nog even de vraag hoe deze er uit zal zien.

