	Europeanen zullen in toekomst minder bier gaan drinken
	Van onze verslaggever
AMSTERDAM
In Europa zal de komende jaren steeds minder bier worden gedronken. Volgens een onderzoek van de Rabobank zal in drie jaar tijd de Europese bierverkoop met 5 procent teruglopen. Dit staat in de studie World Beer Business dat binnenkort wordt gepresenteerd.

De onderzoekers van de Rabobank menen dat de consument in Europa steeds gezonder wil leven en dat bierdrinken daar niet in past. Ook vinden ze dat de anti-alcohollobby voor steeds meer tegengas zorgt.
In een voorpublicatie in het bedrijfsblad Rabovisie wijzen ze erop dat de Engelse en Belgische bierdrinkers vorig jaar al voor forse omzetdalingen hebben gezorgd.
De bierconsumptie per hoofd van de bevolking daalt in West-Europa al sinds begin jaren negentig. België is een van de landen waar niet alleen de consumptie per hoofd daalt, van 121 liter in 1990 tot de huidige 104 liter, maar waar ook de totale verkoop terugloopt.
In Nederland is de totale verkoop redelijk stabiel, maar de consumptie per hoofd van de bevolking is met ruim 4 liter gedaald tot 86 liter per jaar.
De Rabobank-onderzoekers waarschuwen dat Nederlandse bierbrouwers er niet op mogen rekenen dat zij hun verdiensten op peil kunnen houden door de verkoop van duurdere speciaalbieren, zoals afgelopen jaren het geval was. 'De daling in België voorspelt weinig goeds; het laat zien dat speciaalbieren net als de normale standaardbieren bij consumenten aan populariteit kunnen verliezen', aldus de voorpublicatie.
De stagnerende biermarkt heeft al zijn weerslag op de Amsterdamse effectenbeurs. Sinds Heineken bekendmaakte dat de winst over 1996 lager zal uitkomen dan in 1995, is de koers van het aandeel Heineken teruggevallen van een hoogtepunt van 402 gulden tot beneden de 300 gulden.
Heineken haalt meer dan 70 procent van zijn omzet uit Europa. Toch voert de Nederlandse bierbrouwer met trots het predikaat multinational. Heineken komt qua volume na het Amerikaanse Anhauer-Busch weliswaar op de tweede plaats in de wereld. Maar het concern is wel de meest internationale bierbrouwer ter wereld. In maar liefst 160 landen wordt minimaal een van de 162 biermerken van Heineken verkocht.
Heineken heeft in Nederland een marktaandeel van iets meer dan 50 procent. In Griekenland is het de onbetwiste nummer eéé met een marktaandeel van 75 procent.
De huidige beurshausse gaat ook aan Grolsch voorbij. De brouwer uit Twente noteert op het Damrak momenteel 68, terwijl de koers vorig jaar regelmatig de 70 gulden overschreed.
Heineken heeft in de Verenigde Staten ingespeeld op het gezondheidsdenken door de succesvolle introductie van Amstel Light, dat minder calorieën bevat. In Europa is het minder ongezonde bier niet aangeslagen.

