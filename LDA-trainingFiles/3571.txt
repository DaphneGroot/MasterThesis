	ROTHMANS Schilderijen in sigarettenfabriek
	Ook museumdirecteuren hebben graag luxe bijbaantjes wanneer ze gepensioneerd zijn. Zo adviseert voormalig directeur van het Stedelijk Museum in Amsterdam Wim Beeren over de aankopen van de Peter Stuyvesant Collectie, een grote bedrijfsverzameling van moderne kunst. Willem Sandberg en Edy de Wilde, zijn voorgangers in het museum, gingen hem ook in deze functie voor. Het werk dat de afgelopen vier jaar op Beerens aanraden werd aangeschaft, is nu te zien in het hoofdkantoor van holding Rothmans in Amsterdam-Buitenveldert.
Beeren was volledig vrij in zijn keuze, maar had te maken met een aantal beperkingen. Wat geschikt is voor een groot internationaal museum, is dat lang niet altijd voor een bedrijf. Museumkunst is vaak kenniskunst, waarvoor enige notie van kunst en kunstgeschiedenis onmisbaar is. Terwijl bedrijfskunst bij voorkeur kijkkunst is die het zonder toelichting kan stellen; zij hangt nu eenmaal niet in witte zalen met parket en gedempt licht maar in gangen, kantines en kantoren.
De collectie-Stuyvesant komt zelfs nog verder: tot in de fabriekshal. Daar heeft ze de taak om de omgeving van de werknemers te verbeteren. Maar daartoe moeten de kunstwerken wel de strijd aanbinden tegen ratelende sigarettenmachines. Om daar stand te houden, kunnen ze beter niet al te subtiel zijn. En ook niet te eenduidig, want ze houden het personeel dag in, dag uit gezelschap.
Beeren hield met deze beperking terdege rekening. Hij kocht grote doeken, vaak met felle, sprekende kleuren en krachtige voorstellingen. Geen grote Duitse meesters, verklaart hij in de aanwinsten-catalogus, daar was het budget niet naar. Maar wel buitenlandse helden als de Rus Erik Bulatov, de Mexicaan Julio Gal n en de Amerikaan Peter Halley.
Beerens keuze betreft voornamelijk schilderkunst. Van een beleid als dat bij de KPN, die de laatste jaren veel fotografie en zelfs video- en mediakunst aankoopt, is geen sprake. Op de door hem gekozen doeken mag best af en toe iets anders voorkomen - Gal n verwerkt spiegeltjes en kralen, de Zuidafrikaanse Penny Siopsis glazen kolven en haar landgenoot Willie Bester stukjes hout en botten - maar de kwaststreek overheerst, zelfs op de paar litho's en zeefdrukken die gekozen zijn. Slechts een heel enkel werk is geen verf op doek. Basis van Mind Choral van Berend Strik vormt een foto van een dame, waarvan het kostuum met borduurwerk tot een tastbare aanwezigheid is gemaakt. Multinuck, een veelspenige uier van Les Schliesser, is een computerprint.
Een aantal werken is zeer goed gekozen. Halleys knetterende kleurvlakken van vervreemdende ruimtes doen het ongetwijfeld goed boven de draaibank. Evenals de ondoorgrondelijke blikken van drie Chinezen op Hang Xiaogangs Familieportret. Dat zijn doeken waarbij extra kennis de waardering voor het kunstwerk vergroot, maar niet onmisbaar is om geboeid te raken.
Maar het onderscheid tussen kijkkunst en kenniskunst is niet altijd even goed gehanteerd. De litho's van Ger van Elk zijn typische kennis-kunstwerken. Ook het gekladder van The Descent en The Fall van Mike Kelley zal de ongeschoolde kijker weinig zeggen; hij kan deze werken niet plaatsen in de eeuwenlange traditie van kunstwerken over de Apocalyps.
Blijkbaar hangt Beeren nog altijd aan de gedachte dat goede beeldende kunst ook expliciet over schilderkunst moet gaan. Een achterhaald idee, waar alleen kunsthistorici nog een boodschap aan hebben.
Ineke Schwartz
Groei in de collectie Peter Stuyvesant, t/m 16/10, hoofdkantoor Rothmans, Drentestraat/De Boelelaan, A'dam, dag. 9-17u, za en zo 13-17u.

Foto
	Hang Xiaogang: Family Portrait.

