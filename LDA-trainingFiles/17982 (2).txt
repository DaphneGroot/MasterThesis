Bon Jovi.
Bon Jovi is een rockband uit New Jersey, VS, waarvan ruim 140 miljoen albums over de toonbank gingen. De band heeft liveconcerten gespeeld in de grotere steden van Europa, Azië, Australië, Canada en Zuid-Amerika, naast een groot aantal steden in de Verenigde Staten.
Biografie.
Frontman Jon Bon Jovi (echte naam: John Francis Bongiovi) begon op 13-jarige leeftijd met gitaarspelen. Op die leeftijd begon hij ook zijn eerste bandje, Raze. Toen hij 16 was, ontmoette hij David Bryan op de Sayreville War Memorial High School. Met hem richtte hij de rhythm-and-blues-coverband Atlantic City Expressway op. Ze speelden in bars in New Jersey. In zijn latere tienerjaren speelde Jon in de band John Bongiovi and the Wild Ones, waarmee hij ook weer vooral in New Jersey speelde. Met deze band stond Jon in voorprogramma's van bekendere lokale bands.
In de zomer van 1982, toen hij van school af was en parttime werkte, kreeg Jon een baan bij de Power Station Studios, een New Yorkse muziekstudio waarvan zijn achterneef Tony Bongiovi mede-eigenaar was. Hier maakte Jon een aantal demo's die hij naar verschillende platenmaatschappijen stuurde, maar zonder succes.
Toen Jon 19 was, zong hij "R2-D2 We wish you a merry Christmas" op een Star Wars kerstalbum, "Christmas in the Stars", met muziek van John Williams, geproduceerd door Tony Bongiovi van Power Station.
In 1983 schreef een lokaal radiostation een wedstrijd uit om zo de beste band zonder platencontract te vinden. Jon won met het nummer "Runaway", dat hij al in 1980 had geschreven en waarvan de muziek werd verzorgd door musici van de studio. Het nummer werd al gauw populair in New York City en omstreken. De studiomusici die Jon hielpen met "Runaway" gingen door het leven onder de naam The All Star Review. Deze groep bestond uit Tim Pierce (gitaar), Roy Bittan (keyboard), Tony Laroca (drums) en Hugh McDonald (basgitaar).
Door de populariteit van "Runaway" had Jon een band nodig. De huidige leden van Bon Jovi hadden elkaar allemaal al weleens ontmoet, maar het duurde tot maart 1983, nadat "Runaway" op nummer 39 kwam te staan in de singles-hitlijst, toen ze bij elkaar kwamen. Bon Jovi was geboren, met naast Jon zelf als line-up David Bryan, Alec John Such en Tico Torres.
Een aantal gitaristen volgde elkaar toen op, onder wie Dave Sabo die later voor Skid Row ging spelen. Uiteindelijk kwam Richie Sambora bij de band. Voordat hij bij Bon Jovi ging, toerde Richie met Joe Cocker, speelde hij bij de band Mercy en had hij net auditie gedaan voor Kiss. Hij speelde ook op het album Lessons met de band Message.
Tico Torres was toen al een ervaren muzikant. Hij jamde bij Miles Davis en speelde live met de Marvelettes en Chuck Berry. Hij had al op ongeveer 26 albums gespeeld en had net het derde album met Frankie and the Knockouts opgenomen. Dit was een band uit New Jersey die begin jaren 80 een aantal hits had.
Toen ze een keer in het voorprogramma van de band Scandal stonden, werden ze opgemerkt door PolyGram. Hun debuutalbum kwam uit op 21 januari 1984. Dit album werd meer dan 500.000 keer verkocht, en kwam ook in het Verenigd Koninkrijk uit. Hun derde album, Slippery When Wet, bracht hen wereldbekendheid met nummers als "Livin' on a Prayer" en "You Give Love a Bad Name". Sinds zijn release eind 1986 werden van het album meer dan 14 miljoen exemplaren verkocht. Tijdens de tour die op dit album volgde, kreeg Jon problemen met zijn stem, als gevolg van de hoge noten en het drukke schema. Met de hulp van een coach kwam hij de tour door. Sindsdien zingt hij lager.
Na het succes van het album Slippery When Wet kwam Bon Jovi in 1988 terug met een nieuw album. Het album New Jersey werd vlak na het einde van de Slippery When Wet Tour opgenomen en met dat album bewees Bon Jovi geen eendagsvlieg te zijn. De nummers "Lay Your Hands On Me", "Born To Be My Baby", "I’ll Be There For You" en "Bad Medicine" werden grote hits en worden tijdens concerten nog steeds gespeeld.
Aan het einde van de The Jersey Syndicate Tour gingen alle bandleden hun eigen weg. Jon Bon Jovi ging met zijn motor door Amerika rijden en schreef de muziek voor zijn soloalbum Blaze of Glory. Richie Sambora maakte ook een soloplaat en liet hiermee zien meer te kunnen dan de achtergrondzang bij Bon Jovi. Het album Stranger in this Town was commercieel gezien een minder groot succes dan het album van Jon.
Na deze rustperiode kwam de band weer bij elkaar om het album Keep the Faith op te nemen. Met dit album liet Bon Jovi zien dat ze wilde doorgroeien en zij hun muzikale talenten wilden uitbreiden. De nummers "Keep the Faith", "I Believe", "I’ll Sleep When I’m Dead", "In These Arms" en "Bed of Roses" werden grote hits.
"Greatest hits".
Toen was het tijd om terug te kijken op 10 jaar Bon Jovi. Er kwam een Greatest Hits cd uit met de naam Crossroad waarop alle grote hits stonden inclusief twee nieuwe nummers; "Someday I'll be saturdaynight" en "Always". "Always" werd de grootste hit die Bon Jovi tot dan toe had gehad.
"These days".
Na Crossroad en een tournee bracht Bon Jovi weer een nieuw album uit. Het album "These days" was een stuk donkerder dan de vorige albums en wordt door veel fans gezien als het beste album. Het album werd vooral in Europa en Azië een groot succes. In thuisland Amerika waren de fans minder enthousiast en hierdoor besloot de band om na de These Days Tour die ze naar alle uithoeken van de wereld had gebracht opnieuw een pauze te nemen.
Bon Jovi kwam terug in 2000 met de hit "It's My Life". Wereldwijd stonden ze bovenaan de hitlijsten.
"Have a nice day".
In 2004 bestond de band 20 jaar en bracht om die reden This Left Feels Right uit. Na dit album kwam "Have a Nice Day" uit. Hierop stonden onder meer "Have a Nice Day" en "Who Says You Can`t Go Home". Nadat het album uitkwam, verkocht de band 100 miljoen platen en bracht daarom een box uit: One Hundred Million Fans Can't Be Wrong. De cover van de box lijkt op een cd die Elvis Presley eerder uitbracht. De titel kreeg veel kritiek, maar de band wilde met deze plaat een statement maken. De band kampt al sinds z'n oprichting in 1983 met hevige kritieken, uit bepaalde hoeken, dat ze foute muziek maken en niet origineel zijn. De band wil met de titel zeggen dat als we baggermuziek maken, hoe kan het dan dat we 100 miljoen platen verkocht hebben. "Zijn er dan zoveel mensen met zulke slechte smaak?"
"Lost highway".
In 2007 is het album "Lost Highway" uitgekomen, waarop Nashville-invloeden te merken zijn, omdat het nummer "Who Says You Can't Go Home" van het album Have A Nice Day uit 2005 in Amerika een grote hit werd. Daar werd een versie uitgebracht met Jennifer Nettles van de band Sugarland, het werd de eerste Country hit en beloond met een Grammy Award.
Op het album staat onder andere het nummer "Seat Next To You". Voor Jon heeft dit nummer betrekking op het missen van zijn vrouw tijdens het toeren en voor Richie is dit nummer gewijd aan het gemis van zijn overleden vader. Hits van dit album zijn titelsong "Lost Highway" en "(You Want To) Make A Memory"
"The circle".
Eind 2009 kwam Bon Jovi's "The Circle" uit. Dit album valt in de categorie van "Have A Nice Day" te plaatsen. Bon Jovi deed ook 12 keer de 02-Arena in Londen aan. Deze data stonden eigenlijk gepland voor Michael Jackson, maar door zijn dood gingen deze shows niet door. Bon Jovi had een aantal data opgekocht.
Op 24 juli 2011 gaf Bon Jovi een concert op het strand van Zeebrugge in het kader van een nieuwe cd met muzikale hoogtepunten, die op 9 november verscheen. Het was een exclusief concert voor de Benelux en Frankrijk.
"What about now.
In 2013 volgde een wereldtournee onder de naam 'Because We Can' en in het voorjaar van dat jaar kwam het album "What about now" uit.
In november 2014 werd bekend dat Richie Sambora de band verlaten zou hebben.
"Burning Bridges".
Op 31 juli 2015 gaf Bon Jovi twee singles vrij, 'We do not run' en 'Saturday night gave me Sunday morning', voor het album "Burning Bridges", dat uitkwam op 21 augustus 2015.
