	Gelauwerde top-cricketter treurt bij afscheid van Nederlands team om competitie-opzet Zonder Lubbers wordt het nog meer bikkelen
	Van onze cricketmedewerker
DEVENTER
Hij stond aan de basis van de ontwikkeling van het Nederlandse cricket en nu neemt Steven Lubbers op 43-jarige leeftijd afscheid van de top. Hij zet een punt achter zijn imponerende carrière van 180 wedstrijden en hij keert de Schiedamse hoofdklasser Hermes DVS na vijf jaar de rug toe.
Lubbers gaat terug naar zijn grote liefde: de Koninklijke UD in Deventer. Een keuze die deels uit nood is geboren. 'Ik ben gymnastiekleraar in Deventer, ik ben coach en begeleider voor de cricketjeugd en bovendien is er mijn groothandel in cricketartikelen.'
Lubbers is de laatste jaren van meer dan gewone betekenis geweest in de razendsnelle groei van het Nederlandse cricket. Het eerste succes was de plaatsing van het Nederlandse team in 1994 voor de WK A-landen na de sensationele zege op Bermuda. 'Een absoluut hoogtepunt voor mij. Aan bat kwamen wij tot een geweldige score van 302 voor het verlies van twee wickets. Bermuda was op 203 all out. Vooral het optreden van Nolan Clarke en Flavian Aponso was voor Bermuda te veel van het goede.'
Eind maart komt het Nederlandse team in Maleisië aan de start voor de ICC Trophy. Tegenstanders zijn Canada, Kenya, Denemarken, Ierland, Singapore en de beide grootmachten Bermuda en de Emiraten. De algemene verwachting is, aldus Lubbers, dat Nederland een van de kanshebbers is. 'Maar van onderschatting mag absoluut geen sprake zijn. Canada, Bermuda en de Emiraten worden met veel geld gesteund. Het zal bikkelen worden. Concentratie van de eerste tot de laatste minuut is een vereiste.'
Het afscheid van Hermes DVS was voor Lubbers geen onverdeeld genoegen: in een beslissingswedstrijd moest de landstitel aan stadgenoot Excelsior worden gelaten. 'Een drama was het, vooral de wijze waarop onze wickets vielen.'
Lubbers beleefde een tweede teleurstelling vlak voor kerst. Een groot deel van de hoofdklasse-clubs had aanvankelijk zijn fiat gegeven aan vernieuwing van de competitie-opzet volgend jaar. Maar in een tweede vergadering bleken vrijwel alle verenigingen opeens 180 graden gedraaid en dus blijft volgend seizoen alles in de hoofd- en eerste klasse bij het oude.
Samen met Tim de Leede en Paul Jan Bakker had Lubbers zich op verzoek van de cricketbond sterk gemaakt voor die vernieuwing. Lubbers: 'We werden direct al geconfronteerd met de enorme verschillen in de beide hoogste afdelingen. Er moest iets gebeuren om een betere aansluiting te krijgen met het mondiale cricket. Het komt er niet van. Het blok Rotterdam/Den Haag heeft ongelooflijk veel druk uitgeoefend op de overige clubs. Het clubbelang is blijkbaar zo groot dat men de realiteit uit het oog verliest. In het land der blinden is éénoog koning.'
Steven Lubbers richt zijn aandacht in deze wintermaanden op de cricketjeugd. Per regio wordt een keer per week gewerkt met groepjes van zes spelers en hij begeleidt de nationale jeudselectie. Ongeduld speelt hem daarbij nog wel eens parten. 'Mijn slechtste eigenschap is dat wat er in mijn kop zit ook moet worden afgewerkt. Misschien een negatieve gedachte, maar in mijn lange cricketloopbaan heb ik daar toch vaak ook profijt van gehad.'
Lubbers hoopt dat het nationale cricketteam, ook zonder hem, een goed resultaat boekt in Maleisië. Het is noodzakelijk om de internationale doorbraak te bestendigen. Maar zijn eerste zorg betreft de competitie. 'Gezien de negatieve opstelling van de meeste topclubs en het terugdraaien van de nieuwe competitie-opzet ben ik bang dat wij de komende jaren de rekening gepresenteerd krijgen. Het kan toch niet zo zijn dat de kantine-opbrengsten voor een aantal verenigingen belangrijker zijn dan een verdere ontwikkeling van de cricketsport in Nederland.'

Foto
	Stefan LubbersFOTO GUUS DUBBELMAN

