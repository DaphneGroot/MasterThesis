Kamer van Koophandel.
De Kamer van Koophandel (afkorting: KvK) registreert bedrijven officieel en geeft hen advies en steun. De voornaamste taak van de KvK is het houden van het wettelijke Handelsregister. De KvK is een zelfstandig bestuursorgaan, opgericht door de Rijksoverheid. Verder adviseert en steunt de KvK ondernemers. België zowel als Nederland evenals vrijwel alle andere landen bezitten vergelijkbare Kamers van Koophandel (in het Engels: Chamber of Commerce, Duits: Handelskammer, Frans: Chambre de Commerce). De KvK wordt ook wel aangeduid als 'de burgerlijke stand van het bedrijfsleven'. Een bedrijf kan meestal zonder bewijs van inschrijving bij de KvK geen belangrijke juridische handelingen verrichten, zoals het kopen of verkopen van onroerend goed.
Geschiedenis.
Al voor 1800 bestonden er colleges en comités die de gezamenlijke belangen van de kooplieden en fabrikanten behartigden. Deze kwamen voort uit de middeleeuwse gilden.
Begin 19e eeuw werd in het door Napoleon bezette deel van Europa het patentrecht ingesteld. In 1803 werd in Rotterdam, onder druk van het Franse bestuur, de eerste Kamer van Koophandel geopend.
In 1815 legde koning Willem I de positie van de "Kamers van koophandel en fabryken" vast in een Koninklijk Besluit. Deze Kamers van Koophandel hadden oorspronkelijk slechts een adviserende taak en waren financieel afhankelijk van de gemeenten.
In Nederland werden de Kamers in 1920 onafhankelijk van de gemeenten en werden ze georganiseerd in 36 regionale kamers. In 1921 kregen ze hun belangrijke openbare administratieve taak, toen de Handelsregisterwet werd ingevoerd.
Door fusies is het aantal Kamers van Koophandel in Nederland per 1 januari 2008 teruggebracht tot 12. Dit fusieproces werd ingezet door de toenmalige staatssecretaris van Economische Zaken Karien van Gennip. De Kamers van Koophandel zijn op 1 januari 2014 gefuseerd tot één organisatie.
In de loop van 2008 trad een nieuwe Handelsregisterwet in werking. Dit had tot gevolg dat de tot dan toe niet inschrijvingsplichtige "ondernemers" alsnog werden ingeschreven. Dit zal resulteren in een bestandsgroei van ± 13%. Denk hierbij aan maatschappen, tandartsen, agrariërs en ook overheidsinstanties. Dit zorgt volgens het ministerie van Economische Zaken voor een volledig register en meer rechtszekerheid voor ondernemers.
Per 1 januari 2013 is de verplichte heffing die bedrijven moeten betalen, afgeschaft. Bij de eerste inschrijving van een onderneming of organisatie in het Handelsregister is een eenmalige inschrijfvergoeding verschuldigd.
Situatie in België.
De Kamers van Koophandel in België zijn verenigingen van werkgevers, waar de meeste ondernemers bij zijn aangesloten. Er zijn 7 Vlaamse, 1 Brusselse en 6 Waalse Kamers van Koophandel. Al deze Kamers zijn geaccrediteerd door en lid van de Federatie van Belgische Kamers van Koophandel (FKHNB). Daarnaast is er nog een groot aantal Belgische Kamers van Koophandel in het buitenland, waarvan er 28 zijn geaccrediteerd door de FKHNB.
De zeven Vlaamse Kamers van Koophandel en het Vlaams Economisch Verbond (VEV) zijn verenigd in het "Vlaams netwerk van ondernemingen", Voka.
De Kamer van Koophandel in Brussel ging in 2006 een verregaande alliantie aan met het Verbond van Ondernemingen te Brussel. Ze werken sinds 2008 samen onder de gemeenschappelijke naam "Brussels Enterprises Commerce and Industry".
Doel en activiteiten.
De Kamers van Koophandel houden zich bezig met advisering en belangenbehartiging voor ondernemers. Ze adviseren ook de overheid en zetten zich daarbij in voor een goed ondernemersklimaat, denk bijvoorbeeld aan de beschikbaarheid van bedrijfsterreinen.
Een andere belangrijke taak is de geschillenbeslechting voor handelsconflicten tussen bedrijven. De Kamers van Koophandel zijn daartoe actief in arbitrage op handelsgebied.
Europees deel van Nederland.
Kantoor van de Kamer van Koophandel in Arnhem.
Het Europese deel van Nederland kent sinds 2014 één Kamer van Koophandel (KvK). De KvK is een zelfstandig bestuursorgaan, geregeld in de Wet op de Kamer van Koophandel. Het instituut Kamer van Koophandel wordt ondersteund door de Handelsregisterwet 2007. Het budget van de KvK wordt gefinancierd uit de rijksbegroting en door inkomsten uit (kostendekkende) tarieven voor verleende diensten en geleverde producten. De KvK is een organisatie zonder winstoogmerk, complementair aan andere publieke en private organisaties en levert geen diensten die ook door marktpartijen (kunnen) worden geleverd. Het ministerie van Economische Zaken houdt toezicht op de uitvoering van de taken van de KvK.
Doel en activiteiten.
De KvK helpt ondernemers om te starten, innoveren en ondernemen in binnen- en buitenland. Ze ondersteunt ondernemers bij hun start- en groeiambities. Met het Handelsregister voert de KvK de officiële en verplchite juridische registratie van alle ondernemingen in Nederland uit. Het doel is veilig handelsverkeer. De landelijke organisatie heeft een regionale verankering en opereert sterk regionaal.
Bij specifieke vragen over de ondernemerschapsthema’s innovatie, internationaal ondernemen, starten of overname ondersteunt de KvK ondernemers (cross-sectoraal) met advies en projecten, zowel landelijk als regionaal. In de regio kunnen ondernemers met (groei)ambitie deelnemen aan activiteiten (zoals netwerkbijeenkomsten) binnen projecten waarvan bijvoorbeeld de uitwisseling van ‘best practices’ onderdeel is. De KvK brengt ook mkb-ondernemers met elkaar en met kennis- of onderzoeksinstellingen in contact voor vernieuwing in dienstverlening of werkwijze van hun bedrijf.
Iedere in Nederland gevestigde onderneming en rechtspersoon moet ingeschreven zijn in het Handelsregister. De Nederlandse wet verplicht alle besloten vennootschappen, naamloze vennootschappen, coöperaties en onderlinge waarborgmaatschappijen ieder boekjaar een financieel verslag, een jaarrekening, te deponeren bij de KvK. Ongeveer 700.000 bedrijven moeten jaarlijks verplicht hun financiële gegevens bij de KvK inleveren.
Organisatie.
In Nederland biedt de KvK haar informatie, diensten en producten voor ondernemers eenvoudig, toegankelijk en steeds meer digitaal aan (zoals webinars, apps en e-consulting). Op deze manier maken vrijwel alle ondernemers op een efficiënte wijze gebruik van de KvK. Op de website bundelt de KvK voor ondernemers de overheidsinformatie van publieke dienstverleners zoals de Belastingsdienst, Rijksdienst voor Ondernemend Nederland en het CBS. Aan werknemers heeft de KvK per 1 januari 2014 circa 1500 fte (fulltime-equivalent). Met een landelijk dekkend netwerk van 19 kantoren blijft de nieuwe KvK verbonden met ondernemers in de regio en kan ze inspelen op hun specifieke behoeften rondom start en bedrijfsovername, innovatie en internationaal ondernemen. Door de landelijke aansturing kan de KvK slagvaardig en efficiënt werken; zowel landelijk als in de vijf werkgebieden (regio’s Noord, Noordwest, Zuidwest, Oost en Zuid). De verschuiving naar meer gebruik van zogenaamde ‘big data’ met onder andere het Handelsregister als waardevolle bron, moet meer relevante informatie en data opleveren die ondernemers kunnen gebruiken voor hun bedrijfsvoering en groei.
De Raad van Bestuur is verantwoordelijk voor de totale aansturing van de organisatie. Het ministerie van Economische Zaken houdt als eindverantwoordelijk departement op hoofdlijnen toezicht. De Raad van Bestuur ontvangt over het te voeren beleid adviezen van de Centrale Raad en vijf Regionale Raden. Deze raden bestaan uit twaalf vertegenwoordigers van (regionale) werkgevers- en werknemersorganisaties en overige leden. De Regionale Raden adviseren over regionale activiteiten van de organisatie, de Centrale Raad adviseert over landelijke prioriteiten en projecten.
BES-eilanden.
Op de BES-eilanden stelt de "Wet op de Kamers van Koophandel en Nijverheid BES" twee Kamers van Koophandel vast. Eén op Bonaire en één op Sint Eustatius voor Sint Eustatius en Saba gezamenlijk. De "Handelsregisterwet 2009 BES" bepaalt dat de KvK's belast zijn met het beheer van het Handelsregister.
Andere Kamers van Koophandel in Nederland en België.
Naast de regionale kamers van koophandel komen in Nederland en België ook de zogenaamde bilaterale Kamers van Koophandel voor. Dit zijn verenigingen waar bedrijven zijn aangesloten die zaken doen met een bepaald land. Bijvoorbeeld de Nederlandse Kamer van Koophandel voor België en Luxemburg (NKVK) Nederlands-Franse Kamer van Koophandel en de Nederlands-Duitse Kamer van Koophandel. In tegenstelling tot de regionale kamer van koophandel waar bedrijven verplicht zijn ingeschreven in het handelsregister, is er bij de bilaterale kamers sprake van een betaald lidmaatschap. De bilaterale kamers richten zich merendeels op handelsbevordering. Men organiseert handelsmissies, geeft seminars over zakendoen met bijvoorbeeld Duitsland of doet individuele marktonderzoeken.
Naast de bilaterale kamers bestaan er ook kamers van koophandel die zijn opgericht door een bepaald land, ter promotie van dat land. Voorbeelden zijn de American Chamber of Commerce in the Netherlands en de Franse Kamer van Koophandel in Nederland.
Kamers van Koophandel elders.
Buiten Nederland en België zijn ook Kamers van Koophandel actief. Deze Kamers hebben een ander karakter dan de Nederlandse regionale Kamers van Koophandel. Met name in de Verenigde Staten en het Britse Gemenebest zijn de KvK's ("Chambers of Commerce") meer verenigingen waarbij ondernemers zich aansluiten om de regio die wordt vertegenwoordigd, te promoten en economisch te stimuleren. Deze Kamers van Koophandel hebben geen Handelsregister en het lidmaatschap is vrijwillig. Bedrijven staan in het buitenland vaak ingeschreven bij aparte instellingen, zoals het Companies House in Cardiff, Groot-Brittannië. Frankrijk kent de "Chambre de commerce et d'industrie"; Duitsland de "Handelskammer".
