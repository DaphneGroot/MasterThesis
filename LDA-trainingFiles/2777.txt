	De radicale feministe is thuisgekomen
	HANNEKE Groenteman in De Plantage tegen zangeres Anouk: 'Ik vind jou leuker dan al die Spice Girls bij elkaar.' In Middageditie tegen twee jonge Nederlandse getuigen van de aanslag in Egypte: 'Waarom gaan jullie niet gewoon naar de Algarve?' In De Plantage tegen beeldhouwster Maya van Hall en schilder Jurriaan van Hall: 'Jullie hoeven niets te zeggen, als jullie hier maar moeder en zoon zitten te zijn.'
VPRO-presentator Hanneke Groenteman (58) is niet bang voor persoonlijke ontboezemingen. Heeft ze in interviews van haar hart nooit een moordkuil gemaakt, ook in haar programma's deinst ze niet terug voor een hartelijke opmerking of een moederlijke vermaning. Zo kreeg Anouk, behalve popwonder ook groepsleidster in een kindertehuis en dus druk bezig, te horen: 'Geen gemene spullen nemen om wakker te blijven hoor, denk erom.' Het klonk licht ironisch, maar ook zeer gemeend.
'Groenteman, dat is rellen en radicaal feminisme', zei ze in 1987 over het beeld dat de buitenwereld van haar had. Door de presentatie van het radioprogramma Hoor Haar gold ze als een van de boegbeelden van de vrouwenbeweging. Haar medewerking aan de VARA/Stad Radio Amsterdam-uitzending tijdens de kroning van Beatrix in 1980 kostte de VARA twintigduizend leden. Inmiddels is de vrouw die bij die omroep geen televisieprogramma kreeg, bij de VPRO een van de meest geliefde gezichten. Ze maakt er De Plantage, waarin ze op een persoonlijke manier met kunstenaars spreekt. Waarmee ze aan het andere eind van het journalistieke spectrum lijkt te zijn beland. Groenteman, dat is 'koekje, glaasje, keuveltje', schreef criticus Frits Abrahams in NRC Handelsblad.
'Dat persoonlijke is haar kracht, daardoor is ze zo sterk', zegt VPRO-collega en vriendin Djoeke Veeninga. 'Veel mensen zijn op televisie heel anders dan in het echt, maar Hanneke blijft volstrekt zichzelf.' Veeninga leerde Groenteman kennen toen zij ging meewerken aan Hoor Haar, dat tot 1987 heeft bestaan. 'Het persoonlijke was politiek. Alles wat je zelf als vrouw meemaakte en voelde kon een onderwerp zijn. Want als jij het zo voelt, zullen een heleboel andere vrouwen dat misschien ook zo voelen.'
Groenteman ging in 1978 als verslaggeefster voor emancipatiezaken bij de VARA werken, na een carrire bij Het Parool en een uitstapje naar een onderwijsproject.
Hoor Haar was een echt vrouwenbolwerkje, volgens toenmalig redactielid Toni Boumans, nu televisiemaakster bij de VARA. 'Het grote dilemma was altijd: wat doen we met de man. Pakken we hem hard aan, maken we grappen over hem of negeren we hem. Per uitzending handelden we naar bevind van zaken.'
Er roerde zich in die jaren nog een actiebeweging: het kraken. De manier waarop Groenteman daarmee in aanraking kwam, zou leiden tot een van de vervelendste ervaringen in haar carrire. 'De VARA wilde de tegenstem laten horen', herinnert Stan van Houcke zich over 30 april 1980, de dag waarop Beatrix tot koningin werd gekroond.
Van Houcke, nu VPRO-radiomaker, was toen verslaggever voor Stad Radio Amsterdam. Voor een gecombineerd programma van Stad en VARA deed hij op straat verslag van de rellen die ontstonden na de eerste kraakactie die dag. Groenteman ontving gasten in een studio aan het Rembrandtplein.
'Hanneke maakte een paar opmerkingen die niet per se noodzakelijk waren, zoals dat het een mooiere dag was om te kraken dan om te kronen. De dagen erna leek het alsof Stad en de VARA die rellen hadden uitgelokt, wat natuurlijk nergens op sloeg.' In de commotie die ontstond over de uit de hand gelopen kroningsdag, kreeg Groenteman de toorn van het volk te verduren. Het waren zwarte dagen voor de programmamaakster, haar imago raakte zwaar beschadigd.
Hoor Haar hield in 1987 op te bestaan. Groenteman was al een paar jaar eerder vertrokken. De maaksters van het programma leden aan 'metaalmoeheid', het feminisme was over zijn hoogtepunt heen.
Groenteman ging andere radioprogramma's maken, zoals En dat op maandagmorgen en Factor 5. Vanaf 1990 maakte ze drie jaar lang een programma over kunst en cultuur, Ophef en Vertier. 'Na al die jaren van maatschappelijke kwesties, feminisme, politiek, actualiteit, was het net of ik in een warm bad ging zitten', zei ze in Opzij. ' 't Was verwennerij, echt verwennerij.'
Mede-presentator Berend Boudewijn van Ophef en Vertier: 'Ik heb me erover verbaasd hoe goed het ging', zegt hij. 'Onze temperamenten verschillen. Ik ben te laf om een vrijpostige of emotionele vraag te stellen, maar Hanneke durfde op haar intutie te koersen.'
Ook toen al was de vraag voor hoe kritisch zo'n soort programma moet zijn. Boudewijn: 'We haalden maar heel zelden mensen naar de studio die we niets vonden. Er werd vaak over gepraat: hoe journalistiek zijn we? In dat programma komen was al een soort journalistieke aanbeveling van onze kant. We maakten ons daar wel eens zorgen over.'
Met toenmalig VARA-voorzitter Marcel van Dam had Groenteman het al vaker gehad over een eigen televisieprogramma. Maar Van Dam wilde dat niet. 'De VARA had al te veel presentatoren en bovendien zou een kunst- en cultuurprogramma niet genoeg kijkers trekken', zegt hij. 'Althans niet voor de VARA, dat in de samenwerking met VPRO en NOS op Nederland 3 een breed publiek zou moeten trekken.'
De VPRO gunde Groenteman, die Van Dams weigering als een veto opvatte, wel een kunstprogramma. Roerend Goed werd geen succes. In een kille studio moest Groenteman items en filmpjes aankondigen, niet meer en niet minder. 'Dat was heel stijf, ze zat er heel ongelukkig bij', weet Djoeke Veeninga nog. 'Ze heeft toen gezegd: ik wil gewoon doen wat ik leuk vind, gezellig praten met veel mensen aan een tafel.' Zo werd De Plantage geboren.
De Plantage wordt op zondagmiddag uitgezonden op Nederland 3, tussen vijf en zes uur. Per uitzending ontvangt Groenteman een paar schrijvers of kunstenaars, wier werk om een of andere reden actueel is. Geinteresseerd en betrokken praat ze met haar gasten, informeel, ontspannen, soms met milde spot. Ze ontheiligt kunst door van kunstenaars mensen te maken met een ambacht. Gewichtigdoenerij is haar vreemd.
Televisie-adviseur van TV-Inside Bert van der Veer noemt Groenteman de 'Tineke van de grachtengordel'. 'Wat op het puntje van haar tong ligt, kan ze eruit flappen, maar tegelijkertijd getuigt ze van een heel grote deskundigheid. Als ze van een kunstenaar zijn tentoonstelling in 1962 in Vlagtwedde heeft gemist, geneert ze zich. Groenteman spreidt een grote persoonlijke betrokkenheid ten toon. Ze is thuisgekomen.'
Soms treft Groenteman het verwijt dat ze niet kritisch genoeg is. 'Af en toe is het wat al te gezellig', erkent eindredacteur Cornald Maas van De Plantage. 'We hebben het daar veel over gehad de laatste tijd. We zouden soms wat zakelijker en kritischer willen zijn.' Maas vindt dat het programma wat meer rumoer kan gebruiken. 'De uitzendingen moeten niet inwisselbaar worden.'
Maar kritisch zijn tegenover een kunstenaar is moeilijk, vindt Maas. Een politicus kun je aanspreken op zijn beleid, maar hoe pak je een schilder en zijn schilderij aan? Bovendien is Groenteman volgens haar eindredacteur het onzekerst tegenover de mensen die ze het meest bewondert. 'Ze heeft respect voor haar eigen ambacht, maar wat kunstenaars doen staat op een hoger plan. Dan denkt ze: ''Wie ben ik dat ik zo iemand de oren zou poetsen''.'
Groenteman is volgens Maas ook heel erg sociaal, ze heeft een grote behoefte aan mensen om zich heen. 'Ze is stapeldol op haar zoon Gijs, en vooral bij jonge mensen, zoals Anouk, komt haar moederinstinct op scherp te staan. En dat straalt ze ook uit tijdens De Plantage.'
Harmen Bockma

Foto
	Hanneke Groenteman FOTO BERT VERHOEFF - DE VOLKSKRANT

