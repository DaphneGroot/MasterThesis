Ozzy Osbourne.
John Michael "Ozzy" Osbourne (Birmingham, 3 december 1948) is een Engelse singer-songwriter wiens carrière meer dan 40 jaar overspant. Sinds december 2010 is de verkoop van zijn albums gestegen naar een totaal aantal van meer dan 100 miljoen albums wereldwijd.
Osbourne verkreeg bekendheid als leadzanger van de heavymetalband Black Sabbath. In zijn latere solocarrière behaalde Osbourne een multi-platinastatus in aanvulling op diegene die hij had verdiend met Black Sabbath.
Jeugd.
Osbourne werd geboren op Lodge Road 14 in het Engelse Birmingham. Hij groeide op in een arm gezin en had tijdens zijn jeugd maar één paar sokken en één paar schoenen.
Toen Osbourne het op 14-jarige leeftijd niet meer zag zitten probeerde hij zelfmoord te plegen door zichzelf op te hangen aan een waslijn. Zijn vader kwam net op tijd thuis maar sloeg hem daarna in elkaar. Drie jaar later maakte Osbourne voor het eerst kennis met de gevangenis wegens een inbraak. Na een aantal criminele jaren met drank en drugs herontdekte Osbourne eind jaren 60 zijn liefde voor muziek.
Het was zijn moeder die hem altijd aanmoedigde om iets met muziek te gaan doen. Hij raakte geïnspireerd door The Beatles en stal hun platen om er naar te luisteren. Daarna ging Osbourne in een slachterij werken, waardoor hij gefascineerd raakte door dieren en de dood. Met het geld dat hij daar verdiende, probeerde hij eind jaren 60 een muziekcarrière te beginnen. Maar pas toen zijn vader zich in de schulden stak om voor zijn zoon een microfoon en versterker te kopen, kwam Osbourne´s carrière pas echt van de grond.
Eerste stappen in de muziek.
In de jaren 60 speelde hij in een paar bands, en in "Rare Breed" ontmoette hij Terence "Geezer" Butler. Samen met Bill Ward wilde Tony Iommi een nieuwe band starten en plakte een advertentie aan het raam van de supermarkt, waarop Osbourne reageerde. Osbourne werd destijds gepest op school door Iommi maar kreeg toch een kans om zich te bewijzen door Butler. Ook Alan Clarke en Jim Phillips speelden mee in deze band: "The Polka Tulk Blues Band". Al snel bleek een verschil in muziekstijlen, met name tussen Iommi enerzijds en Phillips en Clarke anderzijds. De laatstgenoemde twee verlieten daarop de groep.
Black Sabbath.
Osbourne, Butler, Iommi en Ward zochten een naam voor hun band en de eerste was Earth. Met die band kwamen ze niet aan de bak en gingen op zoek naar een andere naam en ze werden geïnspireerd door de horrorfilm "Black Sabbath" van Boris Karloff. Het debuutalbum in 1970 had onverwacht veel succes, en zou later inspiratie vormen voor vele bands zoals Metallica. Ook het tweede album "Paranoid" dat eigenlijk "War Pigs" had moeten heten, scoorde hoog.
Iommi begon een zware stempel op de muziek te drukken, die meer en meer progressief en experimenteel werd, tegen de zin van Osbourne in. Op 5 november 1977 verliet Osbourne de band dan ook tijdelijk, om al snel weer terug te komen, waarna een nieuw album werd opgenomen: "Never say die" (1978). In 1979 werd hij ontslagen vanwege overmatig drank- en drugsgebruik; Black Sabbath ging verder met achtereenvolgens Ronnie James Dio, Ian Gillan en Tony Martin. In 1985 trad Osbourne met Black Sabbath op tijdens Live Aid in Philadelphia en in 1992 tijdens het laatste concert van hun tournee "Dehumanizer", waar hij de belangrijkste optredende artiest was.
Ook tussen 1997 en 2005 waren er optredens met Black Sabbath, waaronder een wereldtournee in 1999.
1980-1992.
Osbourne besloot mede door Sharon Arden (zij is de dochter van Don Arden en zal later ook de vrouw en steun en toeverlaat van Osbourne worden) zijn eigen band op te richten genaamd The Blizzard of Ozz. Bij de band haalde hij gitarist Randy Rhoads, bassist Bob Daisley, drummer Lee Kerslake.
In 1980 bracht de band zijn eerste album uit. Osbourne bewees het ook zonder de legendarische band Black Sabbath te kunnen en scoorde hits met o.a. "Crazy Train" en "Mr. Crowley". Na de vervanging van Kerslake en Daisley door respectievelijk Tommy Aldridge en Rudy Sarzo lukte het Osbourne in 1981 ook door te breken in Amerika met het album "Diary of a Madman" en het daarbij behorende drugslied "Flying High Again". Mede door zijn tournee "Diary" verkoopt The Blizzard of Ozz meer albums dan zijn oude band Black Sabbath.
Osbourne bewees dat hij met gemak hele zalen kon vermaken met zijn optreden. Maar hij kwam in opspraak door het welbekende vleermuisincident tijdens een van die optredens. Een fan gooide een vleermuis op het podium en "The Prince of Darkness", zoals Osbourne zichzelf noemt, beet zijn kop er af. Osbourne dacht dat het een nep-vleermuis was maar nadat hij met spoed naar het ziekenhuis moest bleek dat het om een echte vleermuis ging. Na ontslagen te zijn uit het ziekenhuis kreeg Osbourne daarna alle dierenrechtenorganisaties achter zich aan wegens het doden van de vleermuis. Ook trok Osbourne ooit in een dronken bui de kop van een duif eraf tijdens een overleg betreffende het tekenen van een platencontract. Dit resulteerde erin dat enkele nette pakken van mensen van de platenmaatschappij vol bloedspetters kwamen. Toch tekende iedereen, vooral omdat de platenmaatschappij wel brood zag in zo'n apart figuur als Osbourne.
1982 was een vreemd jaar voor Osbourne, want hij trouwde op 4 juli 1982 met zijn grote liefde Sharon maar verloor zijn beste vriend en collega Randy Rhoads door een vliegtuigongeluk. Osbourne was totaal van de kaart door het verlies van zijn vriend en collega. Het livealbum dat in 1982 zou uitkomen werd daardoor niet uitgebracht. In plaats daarvan komt Osbourne met het album "Speak of the Devil", waarop hij de grootste hits van Black Sabbath speelt, samen met gitarist Brad Gillis.
In deze periode werd ook het eerste kind van Sharon en Osbourne geboren. Ondanks het succes van het album "Bark at the Moon" in 1984 gaat het toch steeds slechter met Osbourne. Het album "Ultimate Sin" en de single "Shot in the dark", die twee jaar later verschijnen, worden door critici met de grond gelijk gemaakt en Osbourne belandt nog verder in een depressie. Ook de geboorte van zijn tweede dochter Kelly (27 oktober 1984) kan daar op dat moment weinig aan veranderen.
Daarnaast wordt Osbourne beschuldigd van het aanzetten tot zelfmoord onder de fans. In het nummer "Suicide Solution" zou hij zijn vooral jonge fans oproepen een einde aan hun leven te maken. Volgens Osbourne schreef hij dit nummer in de tijd dat hij verslaafd was aan alcohol en drugs. Die verslaving is hij te boven gekomen door onder andere de hulp van zijn vrouw Sharon.
Na een concert in Moskou, waar Osbourne van fans allerlei flessen Wodka meekreeg, begon Osbourne thuis deze flessen op te drinken, maar werd er niet echt dronken van. Hij bleef er zelfs wakker van en dronk alle flessen achter elkaar leeg wat resulteerde in wanen. Onder andere een waanidee dat hij een vriend had die constant bij hem was. Die denkbeeldige 'vriend' bracht Osbourne op het idee om Sharon te vermoorden, wat niet lukte. Na een paar nachtjes in de cel trok Sharon de aanklacht in en is Osbourne serieus gaan werken aan zijn alcohol- en drugprobleem. Osbourne is, volgens een documentaire uit 2013 in een interview, 5 jaar clean (vanaf medio 2008). De jaren daarvoor viel Osbourne regelmatig terug in zijn alcohol en drug-probleem. Nadat Osbourne een paar jaar helemaal clean was, haalde hij ook zijn rijbewijs, na zijn 60e levensjaar en is hij fysiek in een goede conditie, door hardlopen en fitnesstraining.
Nadat op 8 november 1985 zijn derde kind, een zoon, is geboren, krijgt Osbourne weer zin in het leven en gaat hij op weg terug naar de top. Met het heavyalbum "No rest for the wicked" scoort hij weer hoog en komt weer in het nieuws met de openingstrack "Miracle Man" dat gaat over de predikant Jimmy Swaggart.
Daarna volgen nog succesalbums als "No More Tears", "Live & Loud" en "Ozzmosis", waarmee hij begin jaren 90 succes heeft. Daarnaast heeft Osbourne in 1992 ook een hit als gastzanger op een remix van het tien jaar oude Was (Not Was)-nummer "Shake Your Head" (in duet met Kim Basinger). Tijdens het laatste concert van zijn tournee speelt hij een paar nummers met Black Sabbath.
1997-nu.
In 1997 begon Osbourne met zijn festival Ozzfest. Samen met metalacts als Pantera, Marilyn Manson en oudgediende Black Sabbath ging hij op tournee, maar hij maakt zijn belofte om meer tijd aan zijn gezin te besteden ook waar. Osbourne nam namelijk zijn hele gezin in een luxe bus mee op tournee.
In 1998 maakte hij een reünie-cd met Black Sabbath en nam hij met rapper Busta Rhymes de oude Black Sabbath-hit "Iron Man" op, onder de titel "This Means War". In 2000 kwam het album "Down to earth" met de hit "Dreamer" uit. Geïnspireerd door een aflevering van het MTV-programma "Cribs", waarbij een kijkje wordt genomen in de huizen van sterren, besloot Osbourne met de muziekzender te gaan praten. MTV voelde er wel iets voor om een realityshow te maken rondom het leven van de familie Osbourne. Gedurende de laatste maanden van 2001 volgden camera's alles wat Osbourne, Sharon en hun kinderen Jack en Kelly deden. Alleen dochter Aimee voelde er niets voor om mee te werken aan de serie.
Vanaf de eerste uitzending van "The Osbournes" bleek de serie aan te slaan. De wereld maakte zo kennis met Osbourne en zijn gezin en dochter Kelly kon door deze publiciteit een eigen carrière als zangeres beginnen. Osbourne kwam in de serie vooral naar voren als een liefhebbende vader, echtgenoot en dierenliefhebber. Door de serie werd Osbourne uitgenodigd voor een diner in het Witte Huis ter promotie van het beschermen van dieren. Iets dat hij aan het begin van zijn carrière voor onmogelijk hield.
In 2003 nam Osbourne een nieuwe versie op van "Changes"; als duet met Kelly. Aan het eind van het jaar stond het wekenlang op #1 in Engeland. De zanger reisde met zijn dochter naar de BBC-studio in Londen om het nummer te playbacken in "Top of the Pops", maar raakte gewond bij een ongeluk met een quad op zijn landgoed in Engeland. Osbourne overleefde dit maar net. Eén van zijn bodyguards redde zijn leven door reanimatie en door hem naar vlak terrein te brengen, waar een ambulance hem verder kon vervoeren. Hij mocht als dank, na Osbournes herstel, een heel seizoen in beeld bij de serie The Osbournes, met onder meer een bezoek aan Japan, waar familie van de bodyguard woonde en waar Osbourne toen optredens had.
In 2006 bracht Osbourne een coveralbum uit met de naam "Under Cover". Daarop staan voornamelijk oude Beatles en Stones nummers. Hij werkte ook aan een musical genaamd "Rasputin", over de gelijknamige persoon. In 2007 bedacht Sharon Osbourne een nieuwe stunt door het festival Ozzfest gratis te maken; gratis entree ingang en de performers werden niet betaald. Verder kwam er op 22 mei van dat jaar een nieuw album uit: Black Rain.
In 2009 verbrak Osbourne na meer dan 20 jaar de samenwerking met gitarist Zakk Wylde; de reden was dat zijn muziek steeds meer op die van Zakks eigen band Black Label Society begon te lijken. Een opvolger werd gevonden in de Griekse gitarist Gus G.
In 2010 verwierf Osbourne via juridische stappen 50% van de rechten op de groepsnaam Black Sabbath.
Een voor 2012 geplande tournee van Black Sabbath werd teruggebracht tot een paar concerten in verband met een kankerbehandeling van Iommi. Als pleister op de wonde toerde de zanger met een team van wisselende muzikanten als "Ozzy & Friends".
