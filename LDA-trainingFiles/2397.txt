	Gezworen vijand
	Nergens op aarde, weet Jim Clark, oprichter van Netscape, miljardair en oceaanzeiler, bouwen ze betere boten dan in Vollenhove. Daarom bivakkeert Clark om de haverklap in Nederland, spreekt hij 'Blokzijl' uit zonder zijn tong te breken, en voelt hij zich in Amsterdam volmaakt op zijn gemak. Dat voelt hij zich zelfs als hij, zoals deze week in de RAI, de wereldwijde organisatie van krantenuitgevers moet onderhouden over Internet.
Voor de meer dan honderd jaar oude, nog heel erg analoge kranten moet Clark het vleesgeworden kwaad zijn. Tientallen miljoenen mensen gebruiken zijn software om over het Internet te dwalen. De Amerikaan is zowat de ontdekker van de commercile potentie van het world wide web, en predikt een digitale wereld waarin we op den duur allemaal permanent plugged in zullen zijn. Eenmaal aangesloten, lezen we minder. Dat kost kranten miljarden, vooral aan advertenties.
Met die vijandigheid, grijnst Clark, in de luwte van het congres in de RAI, valt het geweldig mee. 'Dat mensen minder lezen, kun je mij niet verwijten. Uitgevers doen dat ook niet. Hun business zal de komende tien jaar veranderen. Hun omzet zal ergens anders vandaan komen, uit de online-wereld die nu eenmaal efficinter is. Het zal minder omzet zijn. Daarmee moeten ze leren leven. Wat er met de kranten gebeurt, weet ik niet. Ik zie ze niet graag verdwijnen, verwacht dat ook niet, maar maak me wel zorgen.'
Voor kranten vertegenwoordigt de 53-jarige Clark niettemin de nieuwe tijd. Eerder dan bijna iedereen rook hij drie jaar geleden de mogelijkheden van het Internet. Kort daarvoor was hij opgestapt bij Silicon Graphics, het computerbedrijf dat hij in 1981 had opgericht en tot een miljardenbedrijf had uitgebouwd. Nu liep hij tegen Marc Andreessen aan, een 24-jarige student in Illinois die een computerprogramma (Mosaic) had geschreven waarmee je over het web kon dwalen.
Uit Clarks spaarpot en het brein van Andreessen ontstond Netscape. Vanaf de beursgang, een ruim jaar later, was het bedrijfje in het Californische Mountain View de natte droom van elke venture capitalist. De koers schoot door elk denkbaar plafond. Andreessen was instant-miljonair. Clark werd honderden miljoenen rijker. Door hun Internet-browser gratis te geven, bouwden ze een kring van miljoenen gretige gebruikers op. Alle concurrenten werden weggevaagd, op n na.
Die ene was Microsoft, 's werelds grootste fabrikant van software. Volgens Clark voorzag hij dat Netscape in het nauw zou komen zodra Microsoft-topman Bill Gates hem in de gaten kreeg. Clark: 'Hij pikt niet dat wie dan ook een grote gebruikerskring heeft. Maar ons zag hij over het hoofd. Ik heb ons product gratis weggegeven, omdat we snel die installed base en naamsbekendheid moesten hebben. Het was onze enige kans om te overleven. Anders blaast Microsoft je zo opzij.'
Gates kent nu geen grotere vijand dan Netscape. De oorlog draait inmiddels om veel grotere belangen. Wie de software maakt waarmee mensen het Internet opgaan, controleert straks de computerindustrie. Precies zoals Microsoft op basis van een weinig spectaculair besturingsprogramma vrijwel monopolist kon worden met tal van andere soorten software. Voorlopig heeft Netscape de beste papieren, omdat het de meeste gebruikers heeft. Maar Microsoft is pakweg honderd maal rijker.
Clark: 'Nooit eerder hebben ze zo hard geprobeerd iemand te vernietigen. En het lukt ze niet. Nee, dat is niet verbazingwekkend. Want ze hebben de intelligentie niet, het instinct voor Internet niet. Niet dat ze het nooit krijgen. Maar wij hebben Andreessen. En Jim Barksdale is een betere topman dan Gates. Die heeft nooit tegen de stroom in moeten roeien. Heeft sinds zijn twintigste nooit iets zien mislukken. Denk daar eens over na. Bescheiden word je door nu en dan flink je harses te stoten.'
Niet te beroerd voor een stevig rondje Microsoft-bashing waarschuwt Clark de krantenuitgevers voor Gates. Niet langer maakt de oprichter en grootaandeelhouder van Microsoft uitsluitend software, hij wil uitgever worden, mediamagnaat. Zeg maar: de baas van de wereld. 'Uitgeven is zijn voorland', zegt Clark. 'En ik begrijp niet dat mediabedrijven dat toestaan. Ik ben verbijsterd dat NBC zo nauw met Microsoft samenwerkt (in de nieuwsdienst Msnbc, red.). They will eat their lunch.'
- Internetgebruikers zien niet graag dat wie dan ook een monopolie krijgt. Zouden Netscape en Microsoft nog eens vreedzaam kunnen samenleven?
Clark: 'Microsoft wil dat met niemand. Nooit. We wisten van meet af aan dat we ze zouden tegenkomen. Ik voorzag dat er een geweldige markt zou ontstaan, en zo'n markt trekt altijd de aandacht van Gates. Een investeerder van ons zei dat we met Microsoft moesten samenwerken. Ik vroeg: ''Waarom? Noem mij n bedrijf dat met ze samenwerkte, en nog steeds bestaat.'' Wie succes had, werd overgenomen. Ik had maar een paar maanden voorsprong, maar dat was me liever dan iets anders. Dus zette ik het op een lopen.'
- U behoort tot degenen die vinden dat Microsoft moet worden opgesplitst, zoals lang geleden monopolisten als AT&T en Standard Oil in stukken werden gehakt?
'Absoluut. Of dat ook gebeurt? Voorlopig niet. Misschien voordat ik doodga. Microsoft is pas vijftien jaar oud, en kijk eens wat een macht ze hebben ontwikkeld. Als dat zo doorgaat, zullen de printindustrie en de broadcast-industrie... AT&T mocht zich niet met uitgeven bezighouden, omdat het als telecombedrijf een monopolie had in de distributie. Als het een nieuwsorganisatie was geweest, had AT&T tegen The Wall Street Journal kunnen zeggen: je mag niet op ons netwerk, tenzij we een deel van je aandelen krijgen.'
Volgens Clark heeft Gates Netscape precies zo gechanteerd. Tegen de regels in hield Microsoft technische informatie achter die Netscape niet kon missen. Clark: 'Elke keer als wij daarover begonnen, wilden ze eerst praten over een aandelenpositie en een commissariszetel. Dat kun je maar op n manier uitleggen.'
Uiteindelijk, denkt Clark, wordt Microsoft opgesplitst. 'Ik weet alleen niet hoe lang dat nog duurt. Voorlopig doet justitie niets. Al Gore houdt toespraakjes bij Microsoft. Hij is een fan. En zijn dochter werkt er... De Amerikaanse regering is volstrekt onnozel. Er is geen politicus die ook maar het geringste benul heeft van informatie-technologie. Het is te nieuw. Bovendien zien ze Microsoft als een voorbeeld van een industrie die wij, de VS, domineren. En we domineren een heleboel niet meer, de auto-industrie niet, de halfgeleiders niet. Microsoft, zeggen ze, is een kroonjuweel, en dat breek je niet in stukken.'
Henk Blanken

Foto
	Jim Clark:'Noem mij een bedrijf dat met Microsoft samenwerkte, en nog steeds bestaat.' FOTO P. ERANIAN - SYGMA ABC

