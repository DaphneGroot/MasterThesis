Eskimo's.
Eskimo's is de verzamelnaam voor inheemse bevolkingsgroepen die Groenland, het noorden van Canada, Alaska en het uiterste oosten van Siberië bewonen. De Eskimo's worden (politiek en vaak ook wetenschappelijk) niet tot de indianen gerekend.
Alhoewel de Canadese Eskimo's zelf liever met hun eigen woord "inuit" (dat "mensen" betekent) zouden worden aangeduid, de Groenlandse Eskimo's, die gebruikelijk ook tot de inuit worden gerekend, zichzelf de kalaallit noemen en de aanzienlijke minderheid in Alaska en het noordoosten van het Russische Verre Oosten zichzelf Yupik (of Yup'ik) noemt, is "Eskimo" nog altijd de gebruikelijke Nederlandse aanduiding voor de gehele bevolkingsgroep. In de Verenigde Staten worden Eskimo's ook wel "Native Alaskans" genoemd.
Taal.
De kalaallit in Groenland spreken Kalaallisut. In Canada wordt meestal de variant Inuktitut gesproken; beide zijn talen in de Eskimo-Aleoetische familie.
Etymologie.
De oorsprong van het woord "Eskimo" is niet geheel zeker. Franse kolonisten van noordoost-Amerika duidden rond 1600 twee verschillende inheemse groepen aan als "grands esquimaux" (de Inuit) en de "petits esquimaux" (de Innu, een niet-verwante indianenstam).
Het Franse "esquimau" is bijna zeker overgenomen van één van de buurvolkeren van de Eskimo's, die bijna allen Algonkische talen spraken. Mogelijk was de oervorm "ayaxkyimewa", later "aškimeew", wat zou betekenen "hij/zij spreekt de taal van een vreemd land". Onder andere de Innu duidden ook de Mikmaq-indianen aan als "aškimeew".
De lezing dat de oorsprong van het woord is terug te voeren tot het woord "aškipow", dat in het Cree (ook een Algonkische taal) "rauwvleeseter" betekent, is inmiddels achterhaald. Taalkundig onderzoek heeft uitgewezen dat het waarschijnlijker is dat de term "Eskimo" afkomstig is uit de Montagnais-taal. In deze taal betekent het "pelsjager op sneeuwschoenen", een benaming zonder negatieve bijklank. Anderen noemen "sneeuwschoenmaker" als de betekenis van het woord Eskimo.
Muziek.
Inuitdans begeleid met zang en trommels (1900 nabij Nome)
De muziek van de Eskimo's is traditioneel vocaal. De zang wordt soms begeleid door met en stok op een raam- of lijsttrommel te slaan. De muziek bestaat uit strofenliederen met refrein en is pentatonisch.
Kunst.
Eskimo's hebben een traditie in het op kunstige wijze bewerken van het ivoor zoals walrustanden. Hun bouwkunst is eenvoudig van aard met materialen zoals sneeuw, ijs, drijfhout, beenderen en dierenhuiden die zich niet voor grote architectuur lenen. Hun traditionele iglo's zijn constructief niettemin uniek, evenals de kajak, de speciale gesloten kano die zij met name voor de jacht ontwikkelden.
