Bari (stad).
Bari is de hoofdstad van de gelijknamige metropolitane stadsregio en van de regio Apulië in Zuid-Italië. De stad telt ongeveer 330.000 inwoners.
Bari is een belangrijke havenplaats aan de Adriatische kust. Van daaruit zijn er regelmatige veerdiensten naar Durrës in Albanië, en ook naar Dubrovnik in Kroatië en Bar in Montenegro. Ook cruiseschepen leggen aan in de haven van Bari. In tegenstelling tot Malta en Sicilië ligt Bari echter niet aan de belangrijkste zeeroutes van de Middellandse Zee. Bari is ook een universiteitsstad. De historische oude stad, met zijn talrijke kerken en pleinen en zijn kasteel, is goed bewaard. Daarnaast is er het moderne Bari met een opvallend rechthoekig stratenpatroon. Ten noorden van de "Corso Vittorio Emanuele" ligt het 'oude gedeelte' op een kleine kaap, begrensd door de twee havens. De Domkerk stamt uit de 12e eeuw en bezit een roosvenster in de façade. Ook de kerk van de heilige Nicolaas (in 1087 begonnen met de bouw) is bezienswaardig. Aan de zuidzijde van de eerder genoemde Corso Vittorio Emanuele werd in de 19e eeuw een kaarsrecht stratenpatroon gerealiseerd en daar bevinden zich het Archeologisch Museum en de Pinacotheek.
In de directe omgeving bevinden zich de "Grotte Castellane" met fraaie druipsteenformaties (ontdekt in 1038) en het dorpje Alberobello (de hoofdstad van de "trulli").
Geschiedenis.
Bari zou gesticht zijn door de Illyriërs omstreeks 1.500 vóór onze jaartelling; de stad werd de hoofdplaats van Peucezia. In de vierde eeuw v. Chr. werd "Barium" als een Romeinse "municipium" deel van het Romeinse Rijk en bleef dat tot 476 n. Chr. Door de eeuwen heen kende de streek verschillende overheersers onder meer de Goten, de Arabieren, de Byzantijnen en de Normandiërs.
Bari werd in 847 veroverd door de Arabieren en zou tot 871 als emiraat Bari onder islamitische heerschappij blijven. Daarna werd het heroverd door de Byzantijnen. In 1071 werd het ingenomen door de Normandiërs van Robert Guiscard. In 1119 verklaarde Bari zich onafhankelijk doch werd opnieuw veroverd in 1131 door Rogier II van Sicilië. Vanaf 1282 werd Bari bij het koninkrijk Napels gevoegd en kwam zo onder het gezag van de huizen van Anjou, Aragon, Habsburg en Bourbon, tot het in 1861 deel ging uitmaken van Italië.
Tijdens de Tweede Wereldoorlog werd de stad zwaar beschadigd door een Duitse aanval met bommenwerpers. In de nacht van 2 december 1943 vielen 105 Junkers Ju 88 bommenwerpers de haven aan. Zuid-Italië was inmiddels in handen van de geallieerden en de haven lag vol met oorlogs- en transportschepen. Ruim 20 schepen zonken als een gevolg van de aanval waaronder het Liberty vrachtschip "John Harvey" met een lading mosterdgas. Het schip lag te wachten om gelost te worden. De lading was een geheim en de havenautoriteiten waren hiervan niet op de hoogte gesteld. Het mosterdgas kwam vrij en reddingswerkers konden niet adequaat reageren op de bijzondere verwondingen waardoor het totaal aantal doden van de aanval op zo’n 2000 uitkwam, waarvan de helft burgers. Op bevel van de allerhoogste politieke en militaire leiders bleef dit een geheim en pas in 1967 werd dit bij het publiek bekend na de publicatie van het boek "Disaster at Bari" van Glenn Infield.
Sint-Nicolaas in Bari.
In de Basiliek van Sint-Nicolaas worden de stoffelijke resten bewaard van Sint Nicolaas, de bisschop van Myra. Deze werden in 1087 door zeelui van Bari uit Myra meegebracht.De heilige Nicolaas is beschermheilige van de stad. Zijn feest wordt elk jaar uitgebreid gevierd op 6, 7 en 8 mei.
Het gaat hier om dezelfde sint wiens naamdag (6 december) op 5 en 6 december in onder meer in de Lage Landen in ere wordt gehouden.
Nicolaas is ook een heilige in de oosters-orthodoxe kerken.
Sport.
AS Bari is de professionele voetbalploeg van Bari en speelt in het Stadio San Nicola. AS Bari was regelmatig actief op het hoogste Italiaanse niveau de Serie A.
In het Stadio San Nicola werden wedstrijden gespeeld toen Bari speelstad was bij het WK voetbal van 1990. Een jaar later won Rode Ster Belgrado er de finale van de Europacup 1.
Trivia.
Het element Barium is volgens sommigen vernoemd naar deze stad, omdat het hier ontdekt zou zijn. Volgens anderen is de naam Barium afgeleid van het Griekse woord "barys", dat 'zwaar' betekent.
