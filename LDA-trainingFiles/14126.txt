Poppingawier.
Poppingawier (officieel, Fries: Poppenwier'") is een klein dorp in de gemeente Súdwest-Fryslân. Tot 1 januari 2014 maakte het deel uit van de opgeheven gemeente Boarnsterhim. Het dorp met een kleine 180 inwoners is gelegen tussen Irnsum ("Jirnsum") en Deersum ("Dearsum") aan de Sneeker Oudvaart.
Geschiedenis.
Tot de gemeentelijke herindeling in 1984 maakte Poppingawier deel uit van de voormalige gemeente Rauwerderhem, genoemd naar een van de Friese Hempolders.
In 1989 werd de officiële naam door de gemeente Boornsterhem ("Boarnsterhim") gewijzigd in het Friestalige "Poppenwier".
Kerken.
Poppingawier heeft twee kerkgebouwen, te weten de doopsgezinde en de hervormde kerk. De voormalige Hervormde wordt thans als aula en voor exposities en zanggroepen gebruikt. Het gebouw is tegenwoordig in bezit van de "stichting ten behoud van de tsjerke van Poppenwier". Verder is de kerk een monument vanwege het daarin aanwezige uurwerk.
Monumenten.
Een deel van Poppingawier is een beschermd dorpsgezicht, een van de beschermde stads- en dorpsgezichten in Friesland. Verder zijn er in het dorp een aantal rijksmonumenten.
Bevolking.
De bevolking van het dorp bestaat voor een groot gedeelte uit "immigranten". Na de sluiting van het dorpshuis annex café "De Herberch" heeft de dorpsgemeenschap het nieuwe dorpshuis "De Trilker" gebouwd, het hart van het culturele en sociale leven.
Het heeft een relatief groot verenigingsleven. Er is een toneelvereniging, een biljartvereniging, een touwtrekvereniging, een vrouwenclub en een dartclub. Voorheen waren er ook een tafeltennis- en jeugdbiljartvereniging.
