Mainau.
Mainau is een eiland in het Bodenmeer. Het meer ligt op de grens van Duitsland, Zwitserland en Oostenrijk.
Het eiland hoort bij Litzelstetten, een stadsdeel van Konstanz. Over een dam en een brug bereikt men van de Duitse zijde het eiland. Aan de andere kant is er een haven waar de rondvaartboten op het Bodenmeer aanleggen.
Geschiedenis.
Het eiland Mainau was vanaf 16 v.Chr. een vlootbasis van de Romeinen, die van hier uit het Bodenmeer controleerden, nadat ze de Raetiërs, die het eiland en de oevers van het meer bewoonden, hadden verslagen in een mini-zeeslag.
Het eiland was in de 8e eeuw in het bezit van het klooster der benedictijnen van Reichenau en kwam in 1272 als stichting aan de commandeur der Duitse Ridderorde, de Duitse Orde. Met de inbeslagname van kerkgoederen in de periode van Napoleon werd het eiland in 1806 aan het groothertogdom Baden toegevoegd. Ten slotte werd het een soort tweede huis van telkens wisselende adellijke families, totdat de Esterházy's het in 1853 voor veel geld aan groothertog Frederik I van Baden verkochten, deze gebruikte het van 1857 tot aan zijn dood (in 1907) als zomerverblijf. Hij liet een park (arboretum) aanleggen met vele soorten tropische bomen, die hij merendeels zelf van zijn reizen meebracht. Frederik I maakte van Mainau een uniek park, als een groene draperie rond het slot. Sinds 1932 was het eiland in bezit van graaf Lennart Bernadotte von Wisborg (1909-2004), voorheen prins van Zweden en hertog van Småland. Lennart was een achterkleinzoon van Frederik I. Sinds 1974 is het eiland ingebracht in de Lennart Bernadotte-Stiftung, waarvan Lennarts tweede echtgenote, gravin Sonja, tot aan haar dood in 2008 zaakvoerster was. De oudste dochter van Lennart en Sonja, gravin Bettina, is tot op heden zaakvoerster.
Bezienswaardigheden.
Het 45 hectare grote eiland is in een bloemeneiland omgetoverd. Met ontvangsten van de bezoekers (meer dan 1.500.000 per jaar) financiert de stichting de tuinaanleg, de beplantingen en het onderhoud van de historische gebouwen, waaronder een kasteel, het Barokslot uit 1746 (door de graaf en zijn gezin bewoond) dat gedeeltelijk te bezichtigen is, een barokke kerk (gebouwd in 1732 door architect Johann Casper Bagnato), vele serres en een vlindertuin. Deze vlindertuin is aangesloten bij de International Association of Butterfly Exhibitors and Suppliers (IABES).
Aan de haven ligt een restaurant voor de bezoekers. De stichting steunt ook kunst, wetenschappen en natuur- en landschapsbescherming.
Van april tot oktober staan er in ieder seizoen duizenden planten in bloei. In de lente narcissen, tulpen, hyacinten; daarna volgen in mei de azalea en rododendron en vanaf juni allerhande zomerbloemen waaronder vele rozen om dan in de herfst over te gaan naar de dahlia's (200 soorten).
Het eiland telt een aanzienlijke verzameling van orchideeën (5000 soorten). Dat hier palm-, sinaasappel-, mandarijn- en citroenbomen groeien is mogelijk door het milde klimaat aan het Bodenmeer.
