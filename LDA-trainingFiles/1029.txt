	Dutroux ontkent op mijnterrein meisjes te hebben verborgen
	Van onze correspondent
Jos Klaassen

BRUSSEL
Marc Dutroux ontkent ooit het mijnterrein van Jumet te hebben gebruikt om er ontvoerde meisjes gevangen te houden. De Belgische rijkswacht heeft sinds medio december 1996 het terrein van de voormalige Saint Louis-mijn in Jumet tevergeefs afgegraven.
De vrouw van Dutroux, Michèle Martin, had de Rijkswacht op het spoor gebracht van mogelijke schuilplaatsen in de wirwar van gangen van de mijn. Dat wil zeggen: zij had erover horen praten.
Dutroux zelf beweert nu dat het niet zijn gewoonte was het terrein van de mijn te bezoeken. Daarom heeft justitie hem ook nooit tijdens de afgravingen in Jumet naar de mijn gebracht om nadere aanwijzingen te krijgen.
De gravende rijkswachters waren er in december vorig jaar nog van overtuigd dat zij op het mijnterrein nieuwe ontdekkingen zouden doen in het kader van het Dutroux-onderzoek. Pas na de eerste week van januari werd het graven gestaakt.
Dutroux, die ontkent dat hij ooit lid is geweest van een pedofilie-netwerk, heeft tevens verklaard dat hij geen andere slachtoffers heeft gemaakt dan de vier Belgische meisjes Julie, Mélissa, An en Eefje en zijn handlanger Bernard Weinstein. Hij heeft alles gezegd wat hij te zeggen heeft, beweert hij.
Marc Dutroux is in beroep gegaan tegen de beslissing (op 7 januari 1997) van de Raadkamer van Neufchâteau dat hij in de gevangenis moet blijven. Maar het zou hem bij dit beroep er niet om gaan ook echt vrij te komen.
Het beroep geeft hem wel de kans zijn eigen dossier in te kijken, dat inmiddels ruim tienduizend pagina's omvat. Volgens de Belgische wet heeft een verdachte het recht om vóór hij voor de Kamer van Inbeschuldigingstelling verschijnt het eigen dossier 48 uur te bestuderen. Op 21 januari moet Dutrioux voor deze kamer verschijnen.
Dutroux pleegt zonder advocaat voor zowel de Raadkamer als de Kamer van Inbeschuldigingstelling te verschijnen. Hij heeft dat met zijn advocaat Julien Pierre afgesproken. Noch Pierre noch Dutroux maakt zich illusies over de vrijlating van de beruchtste gevangene van België.
De Luikse procureur-generaal Anne Thily heeft zich woensdag verdedigd tegen de kritiek van de parlementaire onderzoekscommissie-Dutroux dat de Luikse onderzoeksrechter Martine Doutrèwe vooraf inzage had gehad in de verslagen van de procureurs-generaal Velu en Thily.
Doutrèwe wordt ervan beschuldigd de verdwijning van Julie en Mélissa niet serieus genoeg te hebben genomen. De ouders van de vermiste meisjes hebben zich over de 'onmenselijke houding' van de onderzoeksrechter beklaagd.
Volgens procureur Thily waren de documenten die Doutrèwe vooraf heeft mogen lezen al eerder uitgelekt in de Belgische pers. Ook het parlement had deze rapporten al becommentariëerd. De publicatie van deze rapporten was niet onwettig.

