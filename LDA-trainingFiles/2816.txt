	Sollicitatieplicht?
	Te veel ouderen tussen de 55 en 65 jaar werken niet, vindt de regering. Minister Melkert wil de leeftijdsdiscriminatie door werkgevers aanpakken en collega Wijers denkt aan een sollicitatieplicht voor werkloze ouderen boven de 57,5 jaar. Heeft het zin ouderen te dwingen werk te zoeken?
L.M. Christ, directeur Landelijk Bureau Leeftijdsdiscriminatie: 'Dwingen vind ik een te fors woord. Wijers wil de sollicitatieplicht niet meer koppelen aan een bepaalde leeftijd. Daartoe wil hij de leeftijdsgrens van 57,5 jaar opheffen, omdat hij denkt mensen die ouder zijn straks hard nodig te hebben. Ik zeg erbij dat het opgeven van de leeftijdsgrens niet genoeg is. Je moet werk vinden ook mogelijk maken, en dat is een ander verhaal. De redenering van werkgevers dat oudere werknemers te duur zijn en dat dat niets met discrimineren te maken heeft, is te simplistisch. De kosten vormen maar n aspect. Het gaat er ook om wat een oudere werknemer te bieden heeft. Het ministerie van Sociale Zaken heeft dit voorjaar een tijdelijk meldpunt gehad voor klachten bij sollicitaties. Een op de drie had betrekking op leeftijdsdiscriminatie. En de leeftijd loopt snel naar beneden: naar 40 en zelfs 35 jaar. Dat betekent dat het om meer gaat dan te duur. Het gaat ook om vooroordelen die door om- en herscholing kunnen verdwijnen.'
Een medewerker van de failliet verklaarde Arbeidspool Amsterdam, die in de haven heeft gestaakt voor het voortbestaan van het 'uitzendbureau': 'Ik ben de laatste tijd zo vaak negatief in de publiciteit geweest dat ik niet met mijn naam in de krant wil. We hebben niet veel ouderen in de pool, door de ouderenafvloeiingsregelingen die we in de loop der jaren hebben gehad. Zelfs 55-jarigen mochten op een gegeven moment vervroegd weg, maar die regeling is vorig jaar afgeschaft. Of je mensen moet verplichten te solliciteren, hangt af van de mensen en van de functie. Iemand met een kantoorbaan kan ook na zijn 55ste nog nuttig werk doen. De oudere havenarbeider is na veel jaren zwoegen op. Die heeft recht op een nette ouderenregeling.'
Berna Yilmaz, directeur van de Nederlandse Islamitische Bond van Ouderen: 'Bij moslimouderen moet u denken aan mensen die laag geschoold zijn, het Nederlands niet goed beheersen en een slechte gezondheid hebben. Uit recent onderzoek is gebleken dat de gezondheid van 55-jarige moslims te vergelijken is met die van 75-jarige Nederlanders. Het is dus niet op zijn plaats om een sollicitatieplicht in te voeren, ook gelet op het gebrek aan fysiek werk in bedrijven. Hoe moeten die ouderen worden ingezet?'
C. de Koning, 65-plusser, was verkoper van gedistilleerd: 'Ik heb jaren in de WAO gezeten omdat ik in de ogen van mijn baas overtollig was. Ik mocht toen niet werken. Na mijn 65ste heb ik direct een baan genomen voor halve dagen. Met mijn auto snelpost bij bedrijven bezorgen. Bevalt me prima. Ik weet niet wat ik met verplicht solliciteren aan moet. Een bouwvakker van 55 jaar mag van mij best van de steiger af. Een 58-jarige ingenieur die werkloos is, zou je kunnen verplichten werk te zoeken.'
Manda Kapil, voorzitter van de Landelijke Vereniging Leeftijdsdiscriminatie en van de Federatie Belangenorganisaties Oudere Werkzoekenden: 'We krijgen ontzettend veel klachten binnen, zelfs al van 40-plussers, dat ze op grond van hun leeftijd niet in dienst worden genomen of van baan kunnen veranderen. Die mensen willen graag werken, desnoods voor een lager salaris. Veel cao's en vut-regelingen staan het in dienst nemen van ouderen in de weg. Nou, zegt de werkgever dan, die is me te duur. Dat is gemakkelijk te veranderen, bijvoorbeeld door cao-afspraken over vrijwillige demotie. Een sollicitatieplicht voor werklozen ouder dan 57,5 jaar is een goed idee, mits er ook kansen op werk en scholing geschapen worden. Anders solliciteren mensen zich suf voor niks.'
Ankie Pastoors, woordvoerder van de AbvaKabo: 'Er zijn goede redenen waarom er geen sollicitatieplicht bestaat voor werklozen van 57,5 jaar en ouder: er is onvoldoende werk en werkgevers willen geen ouderen in dienst nemen. Er is niets veranderd, dus een discussie over de sollicitatieplicht staat buiten de werkelijkheid. Demotie is een ander debat. Daarin gaat het om werknemers die werk hebben, maar het gezien hun leeftijd niet meer aankunnen.'
J.W. van den Braak, woordvoerder van VNO-NCW: 'VNO-NCW zal actief meewerken aan een beleid om mensen van 55 jaar en ouder in het arbeidsproces op te nemen. Ook de overheid heeft daarin een taak. Ik denk aan het inkorten van de duur van de WW, de vut-regelingen en een sollicitatieplicht. Er zijn veel ouderen die niet meer willen werken. Dat is in onze cultuur geslopen. De tijd is gekomen om dat te doorbreken, maar dat gaat niet van de ene op de andere dag.'
Henk Thomas

