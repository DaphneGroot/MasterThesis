	Onberekenbaar als de natuur
	ZELDEN ZAL DE Italiaanse dichter Gabriele D'Annunzio bondiger en adequater in versvorm zijn eigen levenslot hebben geformuleerd dan in de eerste strofe van het lange gedicht 'Geluk'. Het is een volkomen onverantwoorde gok dat te opperen, want hij heeft, zelfs voor wie van lezen houdt, ontmoedigend veel geschreven - toneelstukken, romans, verhalen, pamfletten, essays, kritieken, brieven, dagboeken en pozie, bar veel pozie. Het is geen doen daar de meest markante of karakteristieke passage in aan te wijzen, want ofschoon er bij leven al in een onwaarschijnlijk tempo werk van hem verscheen en ook zijn nalatenschap aardig onder handen is genomen, rust een nog onbekende hoeveelheid van zijn schrijfsels in archieven.
Maar die eerste regels van 'Geluk' mogen er niettemin zijn in hun autobiografische en samenvattende trefzekerheid, welke concurrentie ze eventueel van andere lucide formuleringen in zijn werk ook zouden kunnen ondervinden. 'Geluk, ik zocht je niet op:/ ik zocht alleen maar mezelf,/ mezelf en het land in de verte'. Want dat kun je wel zeggen, ja, zelfs bij een oppervlakkige kennismaking met zijn levensgeschiedenis, dat Gabriele D'Annunzio met bewonderenswaardige energie en onaangedaanheid bovenal zichzelf heeft gezocht - en de hemel op aarde, een land waar, naar bekend, niemand komen kan.
'Maar tijdens het uur van de middag', zo vervolgt het gedicht, 'kwam jij ineens op me af'. Ook dat hoort er in zijn geval onvervreemdbaar bij, zij het met die precisering dat voor 'jij' het best 'jullie' gelezen kan worden. Want de ene 'jij' was nog niet gearriveerd en aan de dichtersborst gedrukt of de auteur ontwaarde over haar schouder al een volgende. En wat er vervolgens gebeurde laat zich raden: iets met licht, iets met muziek, een blik, een steekvlam - en een onstuitbare stroom van taal. Geluk, hij was er zo grillig in als het weer aan de berghellingen van het zuiden: z¢ zindert alles nog doodgemoedereerd in de zomerzon of daar wordt het landschap overspoeld door een stortbui die een bergwand met zich meesleurt. D'Annunzio was zo onberekenbaar als de natuur die hij in alle toonaarden bezong.
Dat geldt voor de dichter evenzeer als voor de burger: zowel zijn feitelijke levensgeschiedenis als zijn literaire oeuvre doet, voor wie er iets van snappen wil, een beroep op de bereidwilligheid orde in de chaos te ontwaren. Onder de dichters moet D'Annunzio, samen met Byron, aanspraak kunnen maken op de ruigste levensgeschiedenis. Geld verdienen in het tempo van een mediatijger en het vervolgens vermorsen als een Russische vorstin; schulden maken als een politicus en daar, onafhankelijk van het tal der schuldeisers, net zo onverstoorbaar onder blijven; schrijven, stuntvliegen, actievoeren, oorlogje spelen, politici paaien, kinderen verwekken, vrouwen versieren, huizen inrichten - het maakt alleen op papier, zo vermoeiend als het vermoedelijk was, al een uiterst aanstekelijke indruk.
De bloemlezing die de vertaler Frans van Dooren - heeft die man al eens een eredoctoraat in de Italiaanse letterkunde gekregen? Zijn literaire ijver lijkt haast op die van D'Annunzio, met zijn ongevenaarde reeks vertalingen uit het Italiaans - uit D'Annunzio's werk maakte en nu in een tweetalige uitgave presenteert, wordt voorafgegaan door een uitvoerige biografische schets. De zweetdruppels spatten haast van de pagina's, maar in een wervelwind van stof verdwijnt de dichter. Telkens dringt zich bij dat levensverhaal de vraag op naar het waarom - waarom, in Godsnaam, al die verkwisting van energie, van geld, hartstocht, zaad, benzine en talent.
Want het geluk heeft hij niet alleen niet gezocht, hij heeft het vermoedelijk ook nooit gevonden - hoe opgetogen hij keer op keer ook was over zijn veroveringen. En veroverd heeft hij, zowel vrouwen, eer en roem, als, aan het eind van de Eerste Wereldoorlog, Istri en Dalmati, de 'etnisch Italiaanse' gebieden langs de Joegoslavische kust die D'Annunzio bij Itali wilde inlijven. Met zijn spontane veroveringsactie verwierf hij bijval onder de bevolking en de sympathie van de toentertijd beginnende politicus Benito Mussolini. De heren deelden een zekere onstuimigheid en grootheidswaan, alsook hun liefde voor gezwollen en luidruchtig taalgebruik.
Maar niet alleen D'Annunzio's leven stelt zijn lezers voor raadsels, ook zijn dichterschap doet dat. De gedichten in Van Doorens selectie, Madrigalen van de zomer, stammen weliswaar goeddeels uit n bundel, Alcyone, die in 1903 verscheen, toen de dichter veertig jaar oud was, maar ze tonen een ratjetoe aan potische invallen en verlangens. Hier is niet zozeer een dichter aan het werk die niet weet wat hij wil, als wel een dichter die alles tegelijk wil - en wel subiet.
Dat leidt in elk geval tot een gretig gebruik van stapelbeelden en dikwijls onbekommerd uitgesponnen beeldspraak. 'Mogen mijn woorden jou in de avondstond/ verfrissen als 't geknister van de blaren', schrijft hij in 'De avond in Fiesole' (geknister? zou dat niet 'geritsel' moeten zijn? Het Italiaans geeft 'il frusco'). Daar blijft het niet bij, want het zijn niet zomaar bladeren die al ritselend of knisterend verfrissing moeten brengen, maar blaren 'van de moerbei' (ander soort koelte, amigo) die zich bovendien bevinden 'in de hand van wie ze in stilte/ ondanks 't al late uur geduldig staat te plukken/ hoog op de ladder die zwart afsteekt/ tegen de glinsterende stam/ met zijn berooide takken,/ terwijl de Maan staande aan de azuren drempel/ voorafgaand. . .' enzovoort, tot je het zicht op die bladeren benomen is en het verlangen naar koelte plaats heeft gemaakt voor een verlangen naar stilte.
Men ziet immers dat het hier niet om zomaar een verfrissing gaat, daar in de heuvels boven Florence, maar om eentje waaraan nogal wat beperkende voorwaarden zijn verbonden. De vraag is of hier een dichter aan het werk is met een onverzettelijke hang naar feilloze precisie, of just a poet badly in need of an editor. Of, nog duidelijker, of hier sprake is van enigszins gexalteerde lyriek, of een ernstig geval van laveloze woordendrang - een dichter die in de namiddag schrijft, na een enthousiast weggespoelde lunch en een even levenslustig genoten sista.
D'Annunzio's pozie biedt er, ook op de schaal van deze bloemlezing, voorbeelden te over van. Zijn liefde voor de herhaling en de wat denderende dactylus werken een ongemakkelijk gevoel over deze overdaad nog eens in de hand. Zo sterk zelfs dat Van Dooren er als vertaler een enkele keer nog een schepje bovenop doet: in 'De herders' redt hij het metrum en de lengte van een strofe door op eigen houtje ook maar eens een herhaling in te voegen die D'Annunzio nu eens een keer niet gebruikt. En echt erg is het niet, bij een zo mateloze dichter als D'Annunzio, die er zelf niet voor terugdeinsde 'Bejubel de vreugde!' te schrijven, 'verheerlijk uitbundig/ de vreugde, de vreugde, de vreugde'. Het is van een ostentatieve Lebensbejahung die haar gelijke slechts vindt in opdringerig montere reclamefilmpjes.
Dat is echter slechts n kant van het verhaal. Want naast die breedsprakigheid, dat schieten met potische hagel, staan de beelden die in een keer raak zijn. Even levenslustig, dat wel, maar nauwkeurig en welomschreven. In het lange gedicht 'De regen in het pijnbos', bijvoorbeeld: 'het hart in ons binnenste is/ gezond als een vrucht uit het zuiden'. Of 'de tanden in onze mond/ sneeuwwit als het merg van een pit'. Dat zijn beelden die er zijn mogen en die zich met groot gemak in het geheugen nestelen.
Het zit ook in zijn begenadigde vermogen sfeer op te roepen. Datzelfde 'Herders' begint met de regel: 'September. Kom 't is tijd om te vertrekken', dat in het Italiaans nog kortaffer en weemoediger is: 'Settembre, andiamo. E tempo di migrare.' Het hele gedicht is een prachtige evocatie van een vertreksstemming, van afscheid - afscheid van de zomer, met al zijn erotiek, rijkdom, warmte en weelde. De vraag wordt dan wat deze lyrische wildebras, deze faun en krijger ineen, met de herfst op had.
Het zijn de verzen die het verlangen wekken meer van die man te weten, meer ook te zien van zijn brieven en dagboeken - van het karakter achter het door hemzelf geschapen bonte personage. Biografien zijn er wel van hem, maar Van Dooren moest maar eens wat autobiografica bij elkaar zetten en ons de bron tonen van al dit kabaal.
Michal Zeeman
Gabriele D'Annunzio: Madrigalen van de zomer.
Vertaald uit het Italiaans, ingeleid en toegelicht door Frans van Dooren.
Athenaeum - Polak & Van Gennep; 152 pagina's;  45,-.
ISBN 90 253 0170 3.

Foto
	Gabriele d'Annunzio (rechts) naast Benito Mussolini tijdens een tocht op het Gardameer. COLLECTIE OTTO SPRONK

