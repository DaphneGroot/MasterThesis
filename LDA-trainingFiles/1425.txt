	Meerderheid van Duitsers wil referendum euro
	DPA, Reuter
HAMBURG/HELSINKI
Bijna driekwart (73 procent) van de Duitsers wil een referendum over de invoering van de Europese eenheidsmunt, de euro, in 1999. In dat geval zou ruim de helft (56 procent) tegen stemmen en 31 procent voor. Dit blijkt uit een peiling in opdracht van het Duitse blad Die Woche.
Van de ondervraagden is 11 procent er voorstander van dat de Bondsdag en de Bondsraad, de twee kamers van het Duitse parlement, zich over de introductie van de euro uitspreken. Twaalf procent vindt dat de regering de knoop moet doorhakken.
De Duitsers staan bekend om hun scepsis over de hardheid van de euro. Slechts 15 procent gaat ervan uit dat de euro even goed bestand zal zijn tegen inflatie als de D-mark. Niet minder dan 74 procent gelooft daar niets van.


