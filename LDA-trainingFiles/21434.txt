Zoutenaaie.
Zoutenaaie is een klein dorpje in de Belgische provincie West-Vlaanderen en een deelgemeente van de stad Veurne. Zoutenaaie heeft geen dorpskern en geen kerk meer. In het "centrum", dat met een bord aangeduid wordt, bevindt zich een tearoom. Zoutenaaie was lange tijd de kleinste gemeente van België met een maximaal aantal inwoners van slechts 39.
Hier vindt men nog delen van de oude zeedijk, een bewijs dat Zoutenaaie in de vroege Middeleeuwen aan de zee lag.
Geschiedenis.
Enkele teruggevonden scherven wijzen op het bestaan van een Romeinse nederzetting rond de 2de of 3de eeuw in de omgeving van het latere Zoutenaaie. Een oude vermelding van de plaats gaat terug tot 1116 als "Saltanawa", wat staat voor een zoutwaterweide of een vlakte waar lang zout water stond. Na archeologische opgravingen vond men in Zoutenaaie een dubbele terp, die het centrum van het dorp vormde. Op de oostelijke terp vond men de grondvesten van een kerkje uit de dertiende eeuw en graven; de zuidelijke terp werd in de negende of twaalfde eeuw opgeworpen en diende voor bewoning tot de 16de eeuw. Tot 1204 behoorde Zoutenaaie tot de parochie Alveringem, maar werd dan zelfstandig onder het patronaat van de Sint-Bertinusabdij van Sint-Omaars. De Onze-Lieve-Vrouwekerk werd in 1608 herbouwd.
Tijdens de Franse Revolutie ging het dorpje geleidelijk teloor; de kerk bleef er nog tot 1828. De bisschop van Gent gaf in 1829 toelating voor het slopen; de inboedel werd eigendom van de kerk van Eggewaartskapelle.
Op 17 april 1971 werd het bij de stad Veurne gevoegd. Het dorp telt momenteel nog 21 inwoners (juni 2011) op een oppervlakte van 2,07 km2.
Politiek.
Zoutenaaie werd bestuurd door een burgemeester en gemeenteraad zoals alle gemeenten. Vaak waren er niet eens voldoende (niet-verwante) mannen om de gemeenteraad te bevolken en moest men een schepen in een buurgemeente, zoals Avekapelle, halen. Omwille van diezelfde reden diende de wet trouwens bijgeschaafd te worden, en in 1848 had men wel een heel bijzonder kiesresultaat: de 5 kandidaten behaalden elk één (hun eigen) stem. De koning moest daarop de burgemeester aanduiden. Het werd de vorige, die zijn mandaat zo verlengde.
Demografische ontwikkeling.
Bronnen: NIS, www.westhoek.be en Stad Veurne. Opm:1806 t/m 1991=volkstellingen; 1999=inwoneraantal op 1 januari; 2008=inwoneraantal op 14 februari; 2011=inwoneraantal op 14 juni
