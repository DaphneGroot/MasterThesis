Jonge Socialisten in de PvdA.
De Jonge Socialisten in de PvdA (JS) is een Nederlandse politieke jongerenorganisatie, verbonden aan de PvdA. De JS is echter politiek onafhankelijk en haar standpunten komen dientengevolge niet altijd overeen met die van haar moederpartij. De JS is een internationaal georiënteerde organisatie en lid van de IUSY en de YES.
Geschiedenis.
De voorgangers van de Jonge Socialisten tijdens het bestaan van de SDAP waren De Zaaier, Jongelieden-organisaties (JO) en de Arbeiders Jeugd Centrale (AJC), en tijdens het bestaan van de PvdA sinds 1948: De Nieuwe Koers en de Federatie van jongerengroepen (FJG). Sinds 1977 wordt de huidige naam gebruikt.
Vanuit de JS zijn veel politici doorgestroomd naar de PvdA. Zo heeft op dit moment het oud-JS-lid Attje Kuiken zitting in de Tweede Kamer. Oud-JS-voorzitter Sharon Dijksma was in het kabinet-Balkenende IV staatssecretaris van Onderwijs en in het kabinet-Rutte II staatssecretaris van Infrastructuur en Milieu. Oud-JS-voorzitter Tjeerd van Dekken had van 17 juni 2010 tot 22 maart 2017 zitting in de Tweede Kamer der Staten-Generaal, terwijl oud-voorzitters Loes Ypma en Mohammed Mohandis van 20 september 2012 tot 22 maart 2017 zitting hadden in de Tweede Kamer.
Structuur.
Het Landelijk Bestuur (LB) van de JS heeft de dagelijkse leiding over de vereniging. Daarnaast heeft de JS elf afdelingen in Nederland (Amsterdam, Arnhem-Nijmegen, Brabant, Den Haag-Leiden, Friesland, Groningen, Haarlem, Limburg, Overijssel, Rijnmond en Utrecht) met elk een eigen afdelingsbestuur, tien landelijke werkgroepen (cultuur, duurzaamheid, defensie, economie, integratie, internationaal, onderwijs, ruimtelijke ordening, werk en zorg) met elk een eigen coördinator en een eigen ledenblad, "Lava". Ook zijn er de onderafdelingen Eindhoven, Zeeland en Zwolle.
35-jarig bestaan van de JS, 2012
