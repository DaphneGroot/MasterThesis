Vaudeville (theatervorm).
Folder voor de vertoning van de opera "Emma ou La Promesse imprudente" van Daniel-François-Esprit Auber en van het vaudevillestuk Le Gardien van Eugène Scribe en Jean-François Bayard in de schouwburg van Brugge (België) op vrijdag 16 januari 1835
Vaudeville is een populair muziektheater met liederen, dat ontstond op basis van het Franse improvisatietoneel. Het is een theatervorm die lijkt op wat we in Nederland en België verstaan onder "variété" en het kan daarom worden beschouwd als de voorloper van het hedendaagse cabaret en stand-upcomedy.
Vaudeville werd eind 19e eeuw in New York geïntroduceerd. Het publiek bestond voornamelijk uit het toenmalige proletariaat. Om het een enigszins nette connotatie te geven, werd de term "vaudeville" gebruikt. De verschillende, vaak komische, acts werden na elkaar gespeeld en als één show gebracht.
Op vaudeville werd vanwege het "ordinaire" karakter altijd een beetje neergekeken, en tegenwoordig is het als theatervorm bijna geheel verdwenen.
Bekende beoefenaars.
Het Amerikaanse vaudeville-circuit heeft befaamde komieken als Charlie Chaplin, Buster Keaton, Mae West, de Marx Brothers, The Three Stooges, W.C. Fields en George Burns voortgebracht.
Opera.
De kenmerkende rondzang van de vaudeville werd in de 18e eeuw als slotzang geïntegreerd in de opéra comique en in het Singspiel (bijvoorbeeld Die Entführung aus dem Serail van Mozart).
Herkomst van het woord.
De herkomst van het woord "vaudeville" is onbekend.
