	Geesink klimt met pamflet nog hoger de boom in
	Van onze verslaggever
Hans van Wissen

UTRECHT
Zie ze samendrommen, vele duizenden die zich bij het ochtendgloren verdringen bij die kale vergaderzaal in Nieuwegein of Zeist. Afgekomen op de ledenvergadering van hun bond. Ze hebben van hoog tot laag stemrecht gekregen en zich massaal tegenkandidaat gesteld in de wedloop om het voorzitterschap. Die 'massale democratische dagen' staan Anton Geesink en D66-preses Tom Kok voor ogen.
'De sportman weer aan de macht', oreren de judoreus en de partijbons in een pamflet, dat gisteren de bonden, overheden en media bereikte. Het leken, zo'n twee maanden geleden, vrij vruchteloze pogingen die Geesink in Den Haag ondernam: een lobby om meer democratie in de sport, meer bestuurlijke zeggenschap voor de vrouw, meer betrokkenheid van de achterban. De 'stormbal' die Geesink hees, leek dan ook weldra leeg te lopen. Maar de'adviseur' van staatssecretaris Terpstra vond uiteindelijk toch een geestverwant in een sport (American Football) die niet Olympisch is en een politieke partij (D66) die niet zijn eerste keus was. Tom Kok dus, de voorzitter.
Terwijl Terpstra zich opvallend afzijdig houdt, bevat de gezamenlijke oproep van Geesink en Kok opvallende passages. Zo wordt de rol van de vrijwilliger in zowel politieke partijen als sport de 'kurk' genoemd, waarop die maatschappelijke activiteiten drijven (een oud cliché van NOCNSF) en stellen Kok en Geesink: 'De toegevoegde waarde van de professional is alleen acceptabel als een vrijwilliger die niet kan bieden.' Geen kamerleden of betaalde sportvoorzitters dus, als zich liefhebberende tegenkandidaten aanmelden die op grotere steun kunnen rekenen?
Het meest uitgesproken is de roep van Geesink en Kok om meer vrouwen naar bestuurlijke sportfuncties te laten dingen. Ver voordat het IOC een werkgroep 'Vrouw en Sport' had ingesteld deed de Nederlandse Sport Federatie al hetzelfde. Geesink stelt nu het IOC-beleid ten voorbeeld. Tien procent van de Nederlandse sportbestuurders is slechts vrouw en 'nog schriller is het aantal vrouwelijke voorzitters'. Hij moet wel vasttellen dat intussen 44 procent van het professioneel kader van de bondsburo's vrouw is , zij het veelal in ondergeschikte functies.
Geesink en Kok willen een discussie op gang brengen onder de bijna vijf miljoen Nederlanders die lid zijn van een sportverening en dus van een sportbond. Ze moeten naar de algemene vergadering komen om daar hun voorkeur uit te spreken. Ze moeten met duizenden de vergadercentra overspoelen, want het verontrust de twee ten zeerste dat die vergaderingen zo slecht worden bezoccht en ook nog worden voorgekookt. Ruk de hele boel open, zeggen ze.
Kok en Geesink wensen in ieder geval niet dat sportbonden op de eis van één kandidaat-voorzitter ingaan om alle tegenkandidaten vervolgens weg te manoeuvreren. Enkele kandidaatstelling is volgens hen een wandaad tegen de democratie. En de potentiële vergaderaars, alle bondsleden dus mogen niet langer gelokt worden door 'koek met koffie vooraf en een borrel na afloop'.
De pamflet-schrijvers hebben klaarblijkelijk een andere perceptie van de werkelijkheid dan zoals die zich aan het NOCNSF voordoet. De koepel spant zich in om de successen in Olympisch Atlanta te continueren, wat des te moeilijker is vanwege alle aandacht voor het voetbal. Maar IOC-bestuurslid Geesink stelt dat het NOCNSF de afgelopen tijd veel minder heeft bereikt dan mogelijk is. Op 'lager' niveau in de sport kan de Olympische idee volgens hem aanzienlijk meer opleveren. Een kwestie van bestuurlijke animo.
In dat opzicht faalt het NOCNSF, zeggen Geesink en Kok. De Nederlandse sportbesturen weerspiegelen niet wat de achterban wil. Dus moeten er uit de 'lagere' regionen meer tegenkandidaten komen. En de voorzitter van de ledenvergadering dient onafhankelijk te zijn. Er moeten meer kandidaat-bestuursleden komen die bereid zijn om te verliezen, want winnen en verliezen is nu eenmaal de essentie van de sport.
Als de gekozen bestuurders zich uit tijdgebrek te ver van de organisatie verwijderen, ontstaat er een 'valkuil', zeggen Geesink en Kok: 'Er ontstaat een informatie-monopolie bij het bureau'. Bij de professionals in de organisatie dus. De vermaning aan de sport luidt: 'Durven kandideren, durven verliezen, durven jezelf controleerbaar te maken. Wij pleiten voor dit soort moed in het besturen van sport.'

