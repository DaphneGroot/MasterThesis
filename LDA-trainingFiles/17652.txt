 MINDER VERKEERSDODEN IN H1 DOOR STRENGE WINTER. 
 VOORSCHOTEN, 1 okt (Reuter) - Het aantal verkeersdoden is in de eerste helft van dit jaar gedaald, waarschijnlijk als gevolg van de strenge winterkou die veel ouderen heeft binnengehouden, aldus het Centraal Bureau voor de Statistiek (CBS). 
 In totaal stierven 571 slachtoffers na een verkeersongeval, vergeleken met 652 overleden verkeersslachtoffers in de eerste zes maanden van 1995. 
 De daling was het meest pregnant onder voetgangers en fietsers. "De strenge winter met veel sneeuw in bepaalde periodes leidde ertoe dat veel oudere voetgangers en fietsers binnen zijn gebleven", zei een CBS woordvoerder. 
 "Dit heeft er waarschijnlijk toe bijgedragen dat het aantal verkeersdoden is teruggelopen", zei hij. 
 Deze veronderstelling wordt ondersteund door afzonderlijke cijfers per maand die laten zien dat het aantal verkeersdoden in de maanden januari, februari en maart 20 tot 30 procent lager lag dan in dezelfde maanden van 1995. 
 In het tweede kwartaal van 1996 was het aantal dodelijke verkeersslachtoffers ongeveer gelijk aan dat van 1995. 
 Het is de eerste keer sinds 1992 dat het aantal verkeersdoden is gedaald in de eerste zes maanden van het jaar. 
 Overigens was heel 1995 een slecht jaar voor de verkeersveiligheid. Het aantal verkeersdoden steeg in dat jaar, na vele jaren van gestage daling. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
