Tera de Marez Oyens.
Tera de Marez Oyens, geboren als Woltera Gerharda Wansink (Velsen, 5 augustus 1932 – Hilversum, 29 augustus 1996), was een Nederlands componiste. Ze was de echtgenote van achtereenvolgens Gerrit de Marez Oyens, Menachem Arnoni en Marten Toonder.
Biografie.
De Marez Oyens studeerde aan het conservatorium in Amsterdam, met als hoofdvak piano. Hier werd haar talent voor het componeren ontdekt en schreef zij al haar eerste stukken. Het betrof hier zowel kamermuziek als liederencycli. Ze kwam daarna in contact met jeugdgroepen waarvoor ze ook enkele stukken heeft geschreven.
Vervolgens werd ze cantrix van de hervormde gemeente te Hilversum. Hierdoor heeft ze zich intensief beziggehouden met de kerkmuziek. Voor het Liedboek voor de Kerken, dat in 1973 verscheen, heeft ze voor 14 liederen melodieën geschreven. De teksten van deze liederen waren afkomstig van onder meer Muus Jacobse, Willem de Mérode, Willem Barnard en Ad den Besten, die ze persoonlijk kende.
In de jaren zestig ging zij zich bezighouden met uiteenlopende zaken als woordtoonkunst en elektronische muziek. "Pente Sjawoe" is een voorbeeld van een werk waar woordtoonkunst een belangrijke rol in speelt.
In 1977 werd ze docente aan het ArtEZ Conservatorium in Zwolle. Bij haar lessen werkte ze vooral aan de ontwikkeling van de eigen stijl van studenten. Maar ze bleef ook eigen stukken schrijven en werd zelfs na de dood van haar tweede echtgenoot "fulltime" componiste.
In 1988 leverde ze bijdragen voor het internationale celloconcours in Scheveningen. Ze werd in 1989 aan de Georgia State University in Atlanta "composer in residence".
Hoewel ze al ernstig ziek was, trad ze in 1996 nog met Marten Toonder in het huwelijk. Ze overleed op 29 augustus van dat jaar te Hilversum.
Tera de Marez Oyens Stichting en - Prijs.
Na haar overlijden hebben haar echtgenoot Marten Toonder en haar kinderen de Stichting Tera de Marez Oyens Fonds opgegericht, met als doelen het stimuleren van componisten van hedendaagse muziek en het bevorderen van de belangstelling voor de muziek van De Marez Oyens. Elke 2 jaar wordt de een prijs ter beschikking gesteld aan componisten van hedendaagse muziek, of aan een personen of instelling die zich heeft ingespannen voor de promotie van hedendaagse muziek of de muziek van De Marez Oyens in het bijzonder. De prijs wordt uitgereikt in samenwerking met het Genootschap Nederlandse Componisten (Geneco) die ook de Henriette Bosmansprijs uitreikt.
