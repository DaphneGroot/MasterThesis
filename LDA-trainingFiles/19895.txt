Finlandia (Sibelius).
Finlandia (op.26 nr. 7) is een symfonisch gedicht van Jean Sibelius en waarschijnlijk het bekendste werk van deze Finse componist.
De eerste versie schreef hij in 1899. Het was het laatste van een serie van zes werken over de Finse geschiedenis en heette "Finland ontwaakt" ("Suomi herää"), al mocht het op de première op 4 december 1899 die titel niet dragen (het stond op het programma als "impromptu"). Sibelius herzag het werk in 1900 en maakte er een opzichzelfstaand symfonisch gedicht van, dat sindsdien "Finlandia" heet. Het was een patriottisch stuk, gericht tegen de intrekking van de Finse autonomie door Rusland. In 1900 werd het stuk op de wereldtentoonstelling in Parijs gespeeld, waardoor de Finse zaak onder de aandacht van de buitenwereld kwam.
Later hergebruikte Sibelius het laatste deel van Finlandia in zijn "Finlandia-hymne", dat als het officieuze Finse volkslied geldt. Veikko Antero Koskenniemi schreef er in 1941 de woorden bij.
Op het muziekalbum Storms over London Town speelt Troy Donockley een bijzondere versie van het werk; hij bespeelt de Uilleann pipes.
Diverse opwekkingsliederen - zoals 'Ik bouw op U' - zijn gebaseerd op een deel van deze symfonie.
