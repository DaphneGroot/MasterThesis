	THRILLERS
	CIA en maffia
 Hij staat nog steeds in de schaduw van Frederick Forsyth, maar als schrijver van prachtige thrillers met een internationale setting is Gerald Seymour Sir Freddy al lang gepasseerd. De rijke Engelse schaapherder schrijft nog af en toe, voormalig tv-reporter Seymour levert elk jaar keurig een boek af. En in tegenstelling tot Forsyth: het resultaat valt nimmer tegen.
In De Infiltrante (De Boekerij;  34,90) heeft Seymour een prachtig idee op mooie wijze uitgewerkt. De Amerikaanse geheime dienst zet een Engelse au pair onder druk om (weer) te gaan werken voor een rijke Italiaanse familie op Sicili. Via het meisje hoopt de CIA te infiltreren in een van de invloedrijkste maffiafamilies op het eiland.
Charlotte Parsons is haar bestaan als onderwijzeres in een Engels dorpje beu en heeft wel oren naar de aanbieding, haar gedaan door Axel Moen, een eigenzinnige agent van de DEA, de dienst die zich bezighoudt met smokkel en handel in drugs. Doel is Mario Ruggerio, die langzaam maar zeker de capo di tutti capi aan het worden is en die de broer is van de man in wiens gezin Charlotte gaat werken.
Seymour heeft zich goed verdiept in de materie. Hij is zonder twijfel vele malen op Sicili en in de rest van Itali geweest om zich te documenteren. Het is zeker geen rechttoe rechtaan thriller geworden. Dan weer ligt het perspectief bij de maffiabaas, die als een eenvoudige, arme man door het leven gaat, dan weer volgen we de verrichtingen (en de onderlinge tegenwerking) van de Amerikaanse, Italiaanse en Britse geheime diensten.
Rolf Bos
Vals geld
 Het verhaal opent klassiek: vreemdeling doet voor het eerst Amerikaans provinciestadje aan en wordt gearresteerd wegens moord. Uiteraard is het hoofd van de politie een bullebak. Maar daarna slaat Lee Child in Killing Floor (Bantam Press, import Van Ditmar;  39,05) een nieuwe weg in met als resultaat een zeer opvallende, boeiende thriller.
Het stadje blijkt volledig te teren op de zak van de rijkste burger, naar wiens duistere zaken liever niemand navraag doet. De vermoorde man is - misschien iets te veel toeval - de broer van de verdachte vreemdeling Jack Reacher. In opdracht van de Amerikaanse regering hield hij zich bezig met onderzoek naar de smokkel en distributie van vals geld.
Reacher, die zelf werkzaam is geweest bij de militaire politie, neemt de taak van zijn vermoorde broer over en ontdekt dat dit ogenschijnlijk zo suffige provinciestadje (onder de rook van Atlanta) het centrum is van een miljoenenzwendel waarbij vrijwel iedere notabele en een groot deel van de politie zijn betrokken.
Met 'zuinige' zinnen en in een zeer eigen stijl geeft de Engelsman Child een indringend beeld van een Amerikaanse mini-samenleving. Het gaat er soms hard aan toe, bijvoorbeeld in de gevangenis, waar Reacher tijdelijk als verdachte verblijft. Onsmakelijk laat Child het echter geen moment worden. Killing Floor roept om een snelle vertaling.
Frans van Schoonderwalt
Engels:
- The Psalm Killer is een complex boek over een seriemoordenaar die in Noord-Ierland actief is. Chris Petit zette zijn thriller grootschalig op, met uiteraard de nodige aandacht voor de onlusten in het land (MacMillan, import Van Ditmar;  24,95).
- Gary Hardwick schreef met Cold Medina een harde politieroman over Detroit. Een moordenaar 'ruimt' zwarte gangleden en drugsdealers op. Niet iedereen vindt dat erg, maar de zwarte inspecteur Tony Hill moet van de eveneens zwarte burgemeester toch op pad, want het is verkiezingsjaar (Signet, import Penguin Nederland;  15,25).
- Jay Brandon opereert enigszins in de schaduw van Grisham. Toch doen de rechtbankthrillers van de advocaat uit Texas niet onder voor het werk van de bestsellerauteur. In het onderhoudende Defiance County mag Kelsey Thatch als officier van justitie een meervoudige moordenaar berechten in een klein dorp in Texas (Signet, import Penguin Nederland;  24,75).
- Hocus is een nieuwe thriller van schrijfster Jan Burke over journaliste Irene Kelly. Ditmaal wordt haar man, rechercheur Harriman, ontvoerd. Ook dit vijfde deel in de Kelly-serie, waarin overigens voor het eerst de naam Irene in de titel ontbreekt, valt niet tegen (Simon & Schuster, import Van Ditmar;  51,70).
- De Venetiaanse commissaris Guido Brunetti, bedacht door Donna Leon, krijgt in Acqua Alta te maken met een brute aanslag op zijn vriendin Brett Lynch in het palazzo van Scala-diva Flavia Petrelli (Pan, import Van Ditmar;  24,50).
- Lindsey Davies laat de altijd amusante Romeinse speurder Falco in Three Hands in the Fountain net op tijd terugkeren in Rome om te horen dat in de watertoevoer van de stad regelmatig lichaamsdelen opduiken (Century, import Nilsson & Lamm;  62,50).

