	Generaal Couzy bij discussie over stuk 'Screbrenica!'
	ANP
TILBURG
Generaal b.d. Couzy doet mee aan een discussie over het toneelstuk Srebrenica! De bijeenkomst in de Tilburgse schouwburg vindt op 28 januari plaats na afloop van de voorstelling over de val van Srebrenica. Couzy was destijds opperbevelhebber van de Nederlandse Landmacht.
Het ministerie van Defensie was vorig jaar gepikeerd over de toonzetting van het stuk, geschreven door Ton Vorstenbosch en Guus Vleugel. Afgaand op perspublicaties stelde het departement dat het toneelstuk geen getrouw beeld gaf. De schrijvers zouden op een laatdunkende manier zijn omgegaan met de gevoelens van de Dutchbatters.
Srebrenica! ging op 15 mei bij Toneelgroep Amsterdam in premi√®re. Het stuk is deze week te zien in Groningen waar TGA voor negen dagen is neergestreken. Aan de discussie in Tilburg doen ook mee Jaspert Verplanke (oud-militair die recentelijk promoveerde aan de Katholieke Universiteit Brabant op het gewondenbeleid van de Nederlandse Luchtmacht), oud-wethouder Jan Timmermans, regisseur Gerardjan Rijnders, actrice Kitty Courbois, en de schrijvers Vorstenbosch en Vleugel.


