Sukade.
Sukade is de gesuikerde schil van de vrucht van de sukadeboom, "Citrus medica". Het is een citrusvrucht, die ook wel cederappel, cedercitroen, sukadecitroen, cedraat of muskuscitroen wordt genoemd. De vrucht bestaat grotendeels uit schil, en lijkt wel wat op een citroen of sinaasappel.
Meestal is sukade, soms ook cedraat genoemd, in stukjes gehakt of als een halve schil te koop. De kleur is doorschijnend geelachtig of groenachtig. Soms wordt de sukade echter in fellere kleuren groen, geel of rood gekleurd. Goede sukade is zacht en smaakt enigszins naar sinaasappel, maar het is minder bitter dan de schil van sinaasappelen.
Sukadebomen groeien onder andere in Griekenland, op Sicilië, op Corsica en in Suriname. De meeste sukade komt tegenwoordig uit Puerto Rico.
Gebruik.
Sukade wordt als vrucht geplukt. Vervolgens wordt de sukade eerst een maand gepekeld, gespoeld en daarna in suikerstroop gekookt.. Daarna wordt de sukade gekookt met veel suiker om de sukade te konfijten.
Sukade wordt gebruikt in diverse soorten gebak, zoals vulling van cake, oliebollen, of ontbijtkoek, maar ook in broodsoorten zoals krentenbrood. Vaak wordt sukade gebruikt in combinatie met krenten, rozijnen en gekonfijte kersen.
Stukjes sukade zijn traditionele bestanddelen van Groninger koek. De sukadekoek wordt beschouwd als de enige echte Groninger koek. Varianten met rozijnen, krenten of noten zijn afgeleiden. Groninger koek wordt bereid uit roggemeel. De samenstelling van het kruidenmengsel dat zorgt voor de specifieke smaak is geheim.
Naar verluidt werd sukade in Babylonië, in de tijd van Nebukadnezar als geurstof in parfum gebruikt. Etherische olie van de cederappel, cedraatolie, was een belangrijke geurstof in parfums. Deze olie wordt tegenwoordig echter niet meer gemaakt.
Sukadelapjes zijn runderlapjes afkomstig van de schouder, waarin een harde rand bindweefsel (zeen) zit. Als het vlees gaar is, is die zeen net zo doorschijnend en zacht als sukade.
