Regio's van Frankrijk.
De regio's van Frankrijk (Frans: "régions") vormen de eerste administratieve verdeling van Frankrijk. Ze zijn onderverdeeld in departementen, die te vergelijken zijn met de provincies in België en Nederland, die op hun beurt historisch teruggaan op departementen in de Nederlanden. De Belgische gewesten Vlaanderen en Wallonië zijn te vergelijken met de Franse regio's.
Frankrijk telt 18 regio's: 12 op het Europese vasteland, Corsica, dat een aparte status heeft en 5 overzeese regio's, die samenvallen met de 5 overzeese departementen.
Tot 1 januari 2016 bestond Frankrijk uit 21 regio's op het Europese vasteland. Op 23 juli 2014 nam de Assemblée Nationale een wet aan die erin voorzag dit aantal terug te brengen.
