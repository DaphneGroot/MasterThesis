	Gordons geheim en Aulus'uitleg
	'Meneer, weet u waar het Romeinse masker Gordon ligt?' De bezoeker van de tentoonstelling Mysterie van Matilo in Leiden wacht het antwoord niet af, maar beent ongedurig verder door de expostieruimte, een verbeten trek op het gezicht. Hij is de tweede in vijf minuten die informeert naar de verblijfplaats van Gordon, het bijzondere ruitermasker dat eind vorig jaar werd opgegraven.
Inderdaad, het Rijksmuseum van Oudheden, waar de expositie wordt gehouden, lijkt Gordon met zorg te verbergen voor het publiek. En dat terwijl om de haverklap een irritante, want doordringende stem met steeds dezelfde tekst melding maakt van de vondst ervan eind vorig jaar: 'Kijk daar eens, een helm. 't Is een masker, joh. Hartstikke mooi.' Op de videoband is te zien hoe Gordon uit de prut wordt gehaald.
Wie het echte exemplaar wil aanschouwen, moet omhoog kijken. Onopvallend, meer dan manshoog boven het videoscherm, hangt de vitrine met Gordon erin. Het masker is kleiner dan gedacht, het brons glanst niet, maar het exemplaar is er niet minder gaaf om. De Romeinse krulletjes aan de bovenkant lijken inderdaad sterk op die van de Nederlandse liedjeszanger, naar wie het masker is vernoemd.
Gordon werd opgegraven in de polder Roomburg bij Leiden. Het is een laat eerste-eeuwse gezichtsvermomming van het type waarmee Romeinse cavaleristen tijdens toernooien indruk probeerden te maken op de tegenstander. Er zijn er in Europa wel meer gevonden, maar niet zo mooi als deze. Samen met een paardenschedel is Gordon ooit in het water geworpen. Waarom weet niemand, dat is namelijk het geheim van Matilo.
Matilo is om meer redenen mysterieus. Het moet een fort zijn geweest op de grens van het Romeinse rijk langs de Rijn. Er heeft een dorp naast gelegen, maar het staat slechts n keer vermeld op een Romeinse wegenkaart en dan nog niet eens met een precieze lokalisering. Wel was al eeuwen bekend dat er in de polder Roomburg veel voorwerpen uit de Romeinse tijd lagen en dat er een fort was geweest. Aangenomen wordt dat Matilo daar lag.
De afgelopen jaren heeft de Rijksdienst voor het Oudheidkundig Bodemonderzoek hier op grote schaal opgravingen verricht en er tienduizenden voorwerpen opgedolven. De expositie bevat een selectie hieruit. Er is bijvoorbeeld een misbaksel te zien, een mislukte poging tot vervaardiging van dakpannen. Mooie helmen zijn er ook, gave wapens en een (al eerder bekende) grote steen met tekst die boven de ingang van het fort kan hebben gezeten.
Toch onthult de vrij summiere expositie in n zaal weinig onbekends over het leven op de grens van het Romeinse rijk in west-Nederland. Gelukkig is er in hetzelfde museum noFROFo*og een tentoonstelling over deze episode: !Actie Romein!. Kinderen kunnen er veel plezier aan beleven en er spelenderwijs informatie oppikken. Volwassenen ook.
Het is zo'n expositie waar het publiek zelf veel mag doen, vooral gemaakt voor scholen, die dan ook een speciaal programma kunnen krijgen. Na 1 september mogen er zelfs alleen schoolgroepen in; slechts op woensdagmiddag en in het weekend is dan het gewone publiek nog welkom.
!Actie Romein! bestaat uit vijf kleine vertrekken die alle een aspect van het leven in de Romeinse tijd verbeelden. Het zijn kleurige, sfeervolle kamers waar alles op kindhoogte is gemaakt. In elk vertrek vertelt - na een druk op de knop - de elfjarige Aulus, pleegzoon in een Romeins gezin, wat er is te zien en te doen. Zijn echte moeder Freya licht de Germaanse kant van de zaak toe.
Er is bijvoorbeeld een Romeins ingerichte schoolklas waar je op Romeinse wijze kunt rekenen en schrijven. In het Fort van Matilo kunnen kinderen een legeruitrusting aantrekken en proberen het gewicht van een echte uitrusting - veertig kilo - te tillen. Het aardigste vertrek is de markt. Overal liggen potten, pannen, fake-vissen, dito fruit en groenten. Je kunt er met gewichten experimenteren en de geur opsnuiven van aardbeien, vissaus en mint.
De bereikbare voorwerpen zijn namaak, authentieke liggen her en der in vitrines uitgestald. In n daarvan blijkt Gordon te zitten. Een replica dus toch, maar wel op ooghoogte. En om nog meer vertrouwd te maken met het bijzondere masker hangt er een tweede replica naast. Om op te zetten.
Eric Hendriks
Rijksmuseum van Oudheden, Leiden:
Mysterie van Matilo
Tot en met 5 oktober: di. t/m za. 10.00 -17.00 uur, zo. 12.00 - 17.00 uur; vanaf 1 september ook za. 12.00 - 17.00 uur
!Actie Romein!
Tot eind 1998
Toegang museum  7,-

Foto
	Het masker Gordon. FOTO WIM RUIGROK - DE VOLKSKRANT. Romeinse markt op de expositie !Actie Romein! FOTO GEERT VAN KESTEREN

