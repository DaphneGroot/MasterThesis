	Het verweesde en misdeelde kind GESCHIEDENIS VAN ZORG IN WEESHUIZEN EN OPVOEDINGSGESTICHTEN
	HOEZEER IN DE afgelopen zes eeuwen houding en gedrag tegenover kinderen met problemen zijn veranderd, toont het boek Wezen & boefjes - Zes eeuwen zorg in wees- en kinderhuizen.  En bovendien: hoezeer ook die kinderen zelf zijn veranderd.
Wezen zijn per definitie onschuldig. Wie zijn natuurlijke beschermers kwijtraakt, heeft recht op hulp van vreemden. Weeskinderen en vondelingen roepen gemengde gevoelens op. Natuurlijk in de eerste plaats medelijden. Generaties kinderen hebben met een brok in de keel en tranen wegslikkend de lotgevallen van de kleine Remi uit Alleen op de wereld gelezen. Maar naast medelijden is ook afgunst niet helemaal uitgesloten. Veel kinderen hebbben weleens de mogelijkheid overwogen dat de vader en moeder, bij wie ze ongelukkigerwijs in huis wonen, niet hun echte ouders zijn. En dat er ergens anders een volmaakte moeder op hen wacht, van wie ze door een noodlottig voorval gescheiden zijn geraakt.
In de gewone werkelijkheid, en dat is waarover Wezen & boefjes gaat, was het leven van weeskinderen veel minder romantisch. Drie auteurs, die respectievelijk geschiedenis in Leiden (Groenveld), opvoedkunde in Groningen (Dekker) en orthopedagogiek in Amsterdam (Willemse) doceren, hebben elk een deel geschreven over de periode waarin ze specialist zijn. Groenveld behandelt de geschiedenis van wezen en weeshuizen in Nederland tot aan de Franse tijd (1795), Dekker de negentiende eeuw, en Willemse de meest recente periode.
Al vanaf de Middeleeuwen heeft in de Nederlanden welhaast elk dorp of stadje een weeshuis gehad, waar de arme wezen op kosten van de gemeenschap werden verzorgd. Economische crises, ziekten, oorlogen en natuurrampen hadden maar al te vaak rampzalige gevolgen voor mensen die ook in gewone tijden maar net het hoofd boven water konden houden. Zo groot was vaak het aantal behoeftigen dat de meer draagkrachtigen naar allerlei middelen zochten om misbruik van de armenzorg te voorkomen. Alleen de eigen burgers, alleen de eigen kerkleden, hadden recht op bijstand.
In het Burgerweeshuis in Amsterdam, waar nu het Amsterdams Historisch Museum is gehuisvest, woonden in het midden van de zeventiende eeuw niet minder dan duizend weeskinderen, van wie het burgerrecht vaststond. Maar in dezelfde tijd waren nog eens dertienhonderd kinderen ondergebracht in het Aalmoezeniersweeshuis aan de Prinsengracht; dat waren kinderen zonder poorterrecht. Naast deze gigantische stedelijke gestichten hadden de verschillende kerkgenootschappen ook nog eens hun eigen weeshuizen, verspreid door de stad.
Wezen hadden vaak speciale kleren aan, zodat ze niet onopgemerkt bleven. Wee degene die betrapt werd in kroeg of bordeel; hij liep het risico uit het huis te worden gezet. Vergeleken met het harde bestaan buiten het weeshuis waren de wezen nog niet zo slecht af. Er was altijd eten, er was een bed, ook al sliep men daar vaak met twee of drie tegelijk in, en er waren voorzieningen voor onderwijs en scholing. Zelfs was er ruimte voor baldadigheid. Zo was de zondagse kerkgang voor de begeleiders niet altijd eenvoudig; in Utrecht stampten de jongens zo hard met hun klompen op de kerkvloer, 'alsof daer een hoop paerden aen quamen'.
Het weeshuis gaf aan de kinderen bij ontslag een uitzet mee; kleren, soms ook geld en gereedschappen. Meestal verdwenen de kinderen uit het zicht van de instelling, maar soms bevinden zich sporen in de archieven, waaruit blijkt dat nazorg bestond. Dankbaarheid spreekt uit de gift van zeshonderd gulden en een stuiver, die Menno Jacobs 38 jaar na zijn ontslag uit het weeshuis in Groningen persoonlijk aan de voogden van het Groninger weeshuis kwam brengen.
Gedetailleerd en geleerd schrijft Groenveld over de geschiedenis van wezen en weeshuizen tot 1795. Met het begin van de negentiende eeuw verandert het thema van het boek nogal drastisch en komen de boefjes uit de titel in beeld. In dit tweede deel, dat door Dekker is geschreven, verdwijnen de onschuldige wezen geleidelijk aan. Daarentegen groeide in de negentiende eeuw het aantal tehuizen voor criminele jongens en meisjes spectaculair. In de periode tot 1905 zijn naar schatting zo'n tienduizend kinderen in een strafinrichting opgenomen geweest. Deze periode begon met de oprichting van de eerste jeugdgevangenis in 1833 in Rotterdam.
Verwaarloosde kinderen waren er nog veel meer en voor hen nam de belangstelling al evenzeer toe, vooral doordat men steeds meer doordrongen raakte van het feit dat ontspoorde kinderen het slachtoffer waren van het ontbreken van opvoeding. Als ze opgevangen konden worden in een opvoedingstehuis, zou misschien nog iets aan deze kinderen verbeterd kunnen worden. In 1900 zijn er al meer dan tachtig tehuizen, de meeste protestant of katholiek, opgericht door particulieren. Hoe gewoner het werd dat kinderen naar school gingen, hoe meer viel het op wanneer ze de school verzuimden en langs de straat zwierven.
Mannen als Suringar en Heldring stonden aan de wieg van opvoedingsgestichten nieuwe stijl, waar pedagogische zorg voor het misdeelde kind voorop stond. Wonderlijk genoeg golden in de negentiende eeuw wel wetten voor de bestraffing van criminele kinderen, maar niet voor de heropvoeding van verwaarloosde kinderen. Subsidies van de kant van de overheid kende men al evenmin. Naarmate het aantal gestichten toenam, klonk de roep om overheidsingrijpen luider.
In 1901 werden de Kinderwetten met algemene stemmen door de Tweede Kamer aanvaard en die brachten een - zeker voor die tijd - progressief en samenhangend stelsel van kinderbescherming. Tevens brak het inzicht door dat een goed salaris een voorwaarde was voor goed personeel. In de negentiende eeuw was het gebruikelijk dat het personeel van weeshuis en verzorgingsgesticht genoegen nam met kost en inwoning, en dat men vertrok als men wilde trouwen.
Aan het begin van de twintigste eeuw was de Kinderbescherming in Nederland dan ook hoopvol gestemd. Toch lukte het niet om aan verwaarlozing van kinderen voorgoed een einde te maken. Dit blijkt uit het - te beknopte - derde deel, geschreven door de orthopedagoog Willemse. Ouders konden 'ontzet' of 'ontheven' worden, er kwamen steeds meer gespecialiseerde tehuizen, waar diagnostiek en behandeling door geschoolde krachten werden verricht. Maar steeds weer blijkt dat verwaarlozing en ontsporing onuitroeibaar zijn.
Bernard Kruithof
S.Groenveld, J.J.H. Dekker & Th.R.M. Willemse: Wezen & boefjes - Zes eeuwen zorg in wees- en kinderhuizen.
Verloren; 424 pagina's; ÂŸ 59,-.
ISBN 90 6550 553 9.

Foto
	Het Burgerweeshuis in Rotterdam, 1901. FOTO UIT 'WEZEN & BOEFJES'

