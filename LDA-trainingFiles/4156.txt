	De kunst van het geven
	WINNIE DE POEH gaf aan zijn vriendje, de enigszins zwaarmoedige ezel Iejoor, op zijn verjaardag een leeg honingpotje. En van Knorretje kreeg Iejoor een kapotte ballon. De honing had de altijd hongerige Poeh, alweer overvallen door hevige trek, onderweg al opgesnoept. Maar Iejoor vond het niet erg. Want hij had nu n een leeg potje, n iets om erin op te bergen.
Zijn vrienden hadden aan hem gedacht, dat was zeker, en hij was zielsblij en heel tevreden met de kleine, eenvoudige cadeautjes van Poeh en Knorretje.
Het is niet veel, een leeg potje en een kapotte ballon, maar het komt uit een goed hart. Een gegeven paard, luidt de bekende volkswijsheid, moet je niet in de bek zien. Het verhaal van Winnie de Poeh, betoogt psycholoog Aafke Komter, 'is een mooie illustratie van de geest van een geschenk'. We geven toch zulke prullaria, belachelijke gadgets en dingetjes, zonder kwade bedoelingen? De giften van Knorretje en Poeh aan de droefgeestige Iejoor stelden wellicht niet zoveel voor, 'maar de geest was in orde'.
Na pakjesavond met surprises en gedichten, een oud Nederlands geschenkenritueel, geven we aan vriend en vijand rond kerstmis en nieuwjaar opnieuw tal van cadeautjes. Maar 'de vrolijke cadeauverpakking', zegt Komter, 'doet in de verste verte niet vermoeden welke misverstanden, beoordelingsfouten, onachtzaamheid of persoonlijke projecties er in het geschenk besloten kunnen liggen': after-shave voor iemand met een baard, seksueel getinte cadeaus met bijbedoelingen, pedagogische geschenken zoals een kookboek van Montignac voor een ietwat zwaarlijviger type of een boek over alcoholverslaving voor een ander iemand die van zijn glaasjes jenever of calvados houdt.
Sociaal-psycholoog Komter, verbonden aan de Vakgroep Algemene Sociale Wetenschappen van de Universiteit Utrecht, stelde een boek samen over de betekenissen van geven, over gastvrijheid, sinterklaas-, kerst- en nieuwjaarscadeaus. 'Ik heb mij de afgelopen vijftien jaar', vertelt ze op haar werkkamer in de hoogste toren van de Utrechtse Universiteit, 'heel veel beziggehouden met het fenomeen ''macht''. Op een gegeven moment had ik zin in een iets andere thematiek. Wat vinden mensen eerlijk? Kinderen roepen al heel vroeg: dat is niet eerlijk! Wat is eerlijk in de verdeling of toebedeling van dingen?'
Ze zat toen nog met een antropologe samen op een kamer in de Amsterdamse School voor Wetenschappelijk Onderzoek. Haar kamergenote vertelde Komter 'hoe in haar gezin van negen kinderen dingen werden verdeeld'. Veel geld hadden ze niet, 'nou, hoe doet zo'n moeder dat'? 'Ze had specifieke codes voor welk kind recht had op welk deel van het ei'. En toen hadden ze het opeens over 'geven en ontvangen'.
Komter las Marcel Mauss' Essai sur le don uit 1923, het standaardwerk over het 'totaal verschijnsel' van het geven van geschenken. De essentie, meende Mauss, 'wordt weerspiegeld in drie soorten verplichtingen: de plicht te geven, de plicht te ontvangen, en de plicht om terug te geven. Het is een kwestie van wederkerigheid. 'Op de Trobriand-eilanden, die in een kring liggen ten oosten van Nieuw-Guinea, maakten de eilanders onderscheid tussen verschillende soorten giften, armbanden en kettingen, openingsgiften, tussen- en retourgiften. De ene geschenken gingen alleen oostwaarts, de andere alleen westwaarts. Die geschenken kwamen elkaar op een gegeven moment tegen, ze kruisten elkaar. Want een van de meest fundamentele wetten die aan het geven ten grondslag liggen, ook in onze cultuur, is dat geschenken moeten blijven worden gegeven. Je mag niet ophouden.' De gift moet in beweging blijven. 'Een cultuur waarin geen geschenken worden gegeven, kun je je niet voorstellen. Het zou kaal zijn, zo ontzettend saai.'
Sommige mensen, schrijft ze in haar boek, 'zijn niet in staat tot geven: ze zijn gierig, onattent, of vinden zichzelf zo weinig de moeite waard dat ze zich schamen om iets van zichzelf te onthullen in een geschenk'. Iets 'verkeerds' geven is erg. 'Het geschenk is als het ware een looking-glass self', want 'de gift kaatst als een spiegel onszelf terug in het beeld dat wij ons van de ander gevormd hebben.' Geschenken onthullen iets.
Komter onderzocht de psychologie van het geven en van de gastvrijheid, 'een van de oervormen van het geven'. In 1993 publiceerde ze samen met Kees Schuyt in Trouw een serie artikelen over gulheid en schraperigheid, 'Geven in Nederland'. Een cadeautje is voor sommigen een compliment; maar een gift kan in extreme gevallen ook relatievernietigend zijn. Dan werkt de gift als vergif. In haar onderzoek voor Trouw citeert ze een respondent die, op zoek naar een geschenk, speciaal het bos was ingegaan: 'Ik heb iemand een hele zak met eikels gegeven, omdat ik hem een ontzettende eikel vond.' Hij had in het bos allemaal van die grote denneneikels verzameld. 'Die heb ik toen zo gegeven.'
Er zijn natuurlijk 'low-risk'-geschenken, zoals bloemen, een boeken- of cd-bon, maar ook daaraan, meent Komter, 'kun je je een buil vallen'. Een gift is identiteitsonthullend, 'als ik de ander iets geef laat ik zien wie ik ben, laat ik mijn smaak zien'. Er kan ook veel misgaan, 'je kunt iets verkeerds onthullen, dat je verliefd bent terwijl de ander dat helemaal niet wil'. Het geven van giften is juist daarom zo precair. En er zijn ook kwetsende geschenken of gemakkelijke cadeaus, 'in haast gekocht of, erger nog, zelf gekregen en weer doorgegeven'. Je kunt, aldus Komter, 'een ander teleurstellen, ergeren, in verlegenheid brengen of kwetsen met zo'n gift'. 'Wanneer iemand een geschenk weigert, omdat er verkeerde gevoelens worden meegedeeld, weigert hij een deel van mij, een zeer pijnlijke zaak'.
Voor Trouw hebben Komter en Schuyt honderden mensen genterviewd. Daaruit bleek dat 'dat ritueel van wederkerigheid een positieve en negatieve verschijningsvorm heeft. Positief kun je het samenvatten als ''wie goed doet, goed ontmoet'', als je veel geeft, blijk je ook veel te ontvangen. Wie het meest gaf, kreeg ook het meest terug.'
Wie veel geeft, heeft meer. En dat is de negatieve verschijningsvorm, wie heeft, zal gegeven worden. 'Het geven van geschenken heeft op een rare manier toch weer te maken met macht. Als je je in de motieven verdiept, dan merk je dat ze vaak te maken hebben met macht en prestige.' In het door haar samengestelde boek Het geschenk (Amsterdam University Press,  49,50), 'over de verschillende betekenissen van het geven', vertelt ze hoe de antropoloog Claude Lvi-Strauss in onze gewoonte om Kerst- en Nieuwjaarskaarten op de schoorsteenmantel uit te stallen 'een manifestatie van status en prestige zag: hoe meer kaarten, hoe geliefder en belangrijker we hopen te zijn in andermans ogen. Macht en prestige spelen een grote rol'. Sommige geschenken 'grenzen aan omkoperij - zoals smeergelden of relatiegeschenken. Je kan geven om een ander van je afhankelijk te maken, dat kan een rol spelen, iemand overstelpen met geschenken.'
Misschien is gastvrijheid wel het mooiste geschenk, maar ook het moeilijkste. 'De oerfunctie van gastvrijheid is iets door en door maatschappelijks, namelijk dat wat je een gast te eten en te drinken geeft, een bezweren is van potentieel gevaar. In het oude Griekenland was het een soort heilige plicht dat je elke vreemdeling die dat vroeg te eten gaf of te drinken. Pas daarna vroeg je wie hij was en wat hij kwam doen.' Moraliteit, zegt de filosoof Ogletree, 'blijkt uit de houding tegenover de vreemde'. Gastvrijheid is 'een belangrijk criterium voor de kwaliteit van een beschaving'. Wat doen wij met asielzoekers, vraagt Komter? 'Moderne verzorgingsstaten beschikken over een scala aan regels en voorzieningen voor het wegzenden of opvangen van vreemdelingen. Wat daarbij ethisch juist is, is vaak een punt van discussie in de publieke opinie, dat wordt verwoord in metaforen van gastvrijheid.'
Komter vertelt 'het verhaal van de zalm', over volkeren die de vruchtbaarheid van de aarde zien als een geschenk 'waarvoor men iets terug moet doen in de vorm van offers en rituele vieringen'. De Noordamerikaanse Indianen waren gewend de vangst van de eerste zalm van het jaar uitgebreid en feestelijk te vieren. 'Na de ceremonie kreeg iedereen een moot zalm te eten. Ten slotte werden de graten van de zalm teruggeworpen in de zee. Eenmaal schoongespoeld, zouden de graten zich weer samenvoegen, de zalm zou herboren worden en voor de winter terugkeren naar zijn eigen verblijfplaats. Wanneer niet alle graten aan de zee werden teruggegeven, zou de zalm beledigd worden en het jaar daarop niet terugkeren.'
Wie geeft wat hij heeft, aldus het spreekwoord, is waard dat hij leeft. Het is het allermooiste geschenk. The only gift is a portion of thyself, dichtte Ralph Waldo Emerson, 'het enige geschenk is een deel uwerzelve'. Het is het dierbaarste cadeau dat mensen elkaar kunnen geven, 'dat stukje van jezelf, van wie je bent, van je identiteit'.

Foto
	FOTO HANS HEUS - DE VOLKSKRANT

