	Het sprookje van een simpele boerenziel
	MIJN AUTOBIOGRAFIE heeft hij nooit willen schrijven, aan gefilmde portretten weigerde hij jarenlang zijn medewerking te verlenen. Maar meteen na zijn dood, nog geen jaar geleden, werd bekend dat Marcello Mastroianni's vriendin, de in Parijs woonachtige Italiaanse filmmaakster Anna Maria Tat, tijdens de opnamen van een film in Portugal in september 1996, urenlang met hem had gesproken over zijn leven en zijn werk en deze gesprekken ook had laten filmen.
Uit die berg beeldmateriaal monteerde Tat de film Mi ricordo, s, io mi ricordo, waarvan twee versies bestaan: een korte van anderhalf uur, die in mei op het filmfestival van Cannes werd vertoond, en een lange van liefst drie uur en twintig minuten, die op het filmfestival van Venet werd vertoond; deze laatste versie wordt eind volgende maand door de VPRO uitgezonden als opmaat voor een korte reeks Mastroianni-films.
Mi ricordo, s, io mi ricordo bestaat uit een lange monoloog van Marcello Mastroianni (1924-1996). Zittend op zijn hotelkamer, in een bos of op een boot vertelt het voormalige boegbeeld van de Europese cinema recht in de camera over zijn bestaan voor de lens. Alle vragen zijn eruit gemonteerd.
Van de film is in boekvorm een transcriptie verschenen: Ik herinner mij. In niet-chronologische volgorde vertelt Mastroianni hoe hij ooit begon als figurant in Cinecitt, hoe hij op het toneel schitterde en hoe hij door Visconti voor de film werd ontdekt. Hij speelde in meer dan 170 films, waaronder zo'n twintig slechte. Maar de schoorsteen moest roken en 'als ik alleen goeie films had gemaakt, zou ik bang worden van mezelf'.
Tat's portret, dat nauwelijks een documentaire kan worden genoemd, werd gemaakt tijdens de opnamen van een bescheiden filmproductie van de 88-jarige Portugese regisseur Manoel de Oliveira. Dat illustreert enigszins het verloop van Mastroianni's carrire. Eertijds verwierf hij faam met films van Fellini en andere bekende regisseurs, producties die meestal werden vervaardigd in de studio's van Cinecitt in Rome. De laatste decennia koos hij voor projecten die hem naar landen en locaties brachten die hij nog niet kende. 'Ik weet het niet', zegt hij, 'maar in de loop der jaren ging ik me steeds meer een ambtenaar voelen die elke ochtend naar kantoor gaat. Vandaar dat ik al jaren films uitkies waarvoor ik ook de hele wereld moet afreizen.'
Mastroianni's uitspraken, veelal weergegeven in spreektaal, zijn vaak charmant. Ze verraden een simpele boerenziel die zich voortdurend afvroeg waaraan of aan wie hij zijn glanzende carrire toch had verdiend. 'Al deze avonturen waren voor mij net verhalen waarin ik terecht was gekomen, sprookjes waarin ik de hoofdrol speelde, in een bevoorrechte positie dus.'
Diepzinnig zijn de uitspraken zelden en vaak werpen antwoorden van Mastroianni vragen op. Op pagina 34 zegt hij dat hij veel te danken heeft aan regisseur Mario Monicelli. Maar wat? Anna Magnani en Aldo Fabrizi waren allebei 'fantastisch'. Maar waarom precies? Over Fellini, Ferreri en De Sica strooit Mastroianni leuke, maar geen onthullende anekdoten rond. Hij betuigt zijn liefde voor natuurfilms en mooie auto's.
Over zijn relaties met Faye Dunaway, Catherine Deneuve en ook Tat zwijgt de acteur die voor en achter de camera bekend stond als een latin lover, een kwalificatie waarin hij zichzelf niet herkende. Iemand die niet zo priv met hem was geweest, zou bij tal van antwoorden hebben doorgevraagd. Maar het valt ook niet uit te sluiten dat Mastroianni niet zoveel te melden had over acteren, iets dat zijn hele bestaan dicteerde: 'Als je mijn vak uitoefent, lijkt het bijna alsof je het echte leven ontvlucht. Je verschuilt je achter personages, verhalen: maar het echte leven. . .'
Daarnaast bleef er niet veel over voor andere bezigheden: 'Ik heb geen grote geestelijke of culturele bagage. Ik heb nooit zin om naar de film te gaan; of naar toneel. (. . .) Over musea hoeven we het al helemaal niet te hebben, daar houd ik niet van, ik verveel me er dood.'
Voor wie de film (nog) niet heeft gezien, zijn sommige uitspraken moeilijk te plaatsen. Mastroianni maakt bijvoorbeeld enkele opmerkingen over de architect Eiffel als hij in Portugal over de rivier de Douro vaart en de prachtige, door Eiffel ontworpen Dona Maria-brug ziet. Andere hoofdstukjes bestaan uit de uitgeschreven 'dialogen' van stukjes film, zoals Blocknotes di un regista van Fellini.
Mastroianni's uitspraken en opmerkingen krijgen in de film van Tat vaak pas relif door de kostelijke fragmenten uit de zo rijke Italiaanse filmgeschiedenis, die erin zijn vervlochten. Die fragmenten, ook van enkele slechte films uit het begin van Mastroianni's loopbaan, zijn soms veelzeggender dan vele bladzijden tekst.
Het boekje heeft een nawoord van Tat, die natuurlijk met geen woord rept over het rumoer dat haar film veroorzaakte bij Catherine Deneuve en haar dochter Chiara, van wie Mastroianni de vader was. Zelf beschouwt Tat haar film als 'een document van Marcello's buitengewone welbespraaktheid, zijn verbijsterende beheersing van de taal en zijn talent als verteller naast dat van acteur'.
Dat is de spijker op de kop. Wat het boekje misschien nog wel het meeste mist, is de zachte en een tikkeltje schorre stem van Marcello Mastroianni. Het eerste hoofdstukje, 'Als een oude olifant', waarin hij onder meer terugdenkt aan Garbo, die naar zijn schoenen keek en zei: 'Italian shoes?', en aan het kleine metalen koekenpannetje zonder steel waarin zijn moeder eieren bakte, is zelfs 'onleesbaar' zonder die beroemde stem, die je er nu alleen bij kunt fantaseren.
Samensteller Francesco Tat (een broer van de filmmaakster?) tracht door het veelvuldig gebruik van uitroeptekens iets van Mastroianni's enthousiasme op de lezer over te brengen. Maar het zijn lapmiddelen. In dit geval geldt: de film is beter dan het boek.
Harry Hosman
Marcello Mastroianni: Ik herinner mij.
Vertaald uit het Italiaans door Mieke Geuzebroek.
Forum; 180 pagina's;  25,-.
ISBN 90 225 2332 2.

Foto
	Marcello Mastroianni FOTO RICHARD MELLOUL/SYGMA/ABC

