	PERSOONLIJK
	De acteur BOB GOEDHART is, naar eerst nu bekend is gemaakt, vorige week donderdag op 75-jarige leeftijd overleden in Zuidwolde. Goedhart was een veel gevraagde acteur die samen met Ellen Vogel en Ton Lutz de toneelschool doorliep.
Goedhart speelde bij de meeste grotere naoorlogse toneelgezelschappen, van het Nederlands Volkstoneel (1946-50) tot de Haagse Comedie (1978-79). Hij trad vanaf de kleuterjaren van de Nederlandse tv op in dramaproducties bij vrijwel alle publieke omroepen. Bij de jeugd genoot hij eind jaren zeventig en begin jaren tachtig bekendheid door optredens in Pommetje Horlepiep (NCRV) en De Grote Klok (NCRV). Goedhart is zaterdag overeenkomstig zijn wens in stilte begraven.

