	Flipper
	Van onze verslaggever
Lucas van Grinsven
AMSTERDAM
Is de Philips-organisatie nou een bord spaghetti, een handvol asperges, een reeks gehaktballen of een school dolfijnen? In ieder geval is duidelijk, en dat is zo ongeveer het enige dat duidelijk is, dat Philips worstelt met zijn zelfbeeld.
Vorige week zei topman Cor Boonstra dat het bedrijf een bord spaghetti is dat moet worden omgebouwd tot een bord asperges. Probleem is dat zo'n beetje niemand buiten Nederland weet wat een asperge is. Daarom zei Dudley Eustace, Philips' financiële man, dat het zijn streven is om van Philips een reeks gehaktballen te maken.
Ook dat beeld stuitte dit weekeinde op weerstand, wat gisteren, tijdens de jaarlijkse Presidents' Lunch bij het financiële public relationsbureau Van Hilten, tot weer een nieuwe, opmerkelijke metafoor leidde. 'Wij zijn bezig ons op te delen in een school dolfijnen', luidde de Philips-kromtaal van Jan Post, directeur van Philips Nederland, voor een nieuwe bedrijfsopzet.
De dolfijnen, zo legde hij uit, zijn een symbool voor de nog op te richten business units. Dat worden er zo'n honderd in getal. Ze zijn 'klein, snel, individueel, vergaderen minder' en komen in de plaats van de huidige logge structuur van vijf divisies met daaronder veertien bedrijfsonderdelen.
Hoewel de bijeenkomst werd georganiseerd door een pr-bureau lijkt het erop dat Philips zijn eigen public relations niet best op orde heeft. Post moest zich in bochten wringen om twee recente missers te corrigeren. Boonstra deed dat zondag eveneens tijdens een Customer Day toen hij honderden belangrijke klanten moest kalmeren. Zij waren ongerust geworden toen zij in de krant lazen dat Philips streeft naar één merknaam. Betekent dat het einde van merken als Grundig, Marantz, Aristona, en Magnavox?
'Nee, nee. Dat is allemaal niet goed doorgekomen', zei Post, in navolging van Boonstra. Weliswaar schreef Philips vorige week in een persbericht dat het 'waar mogelijk één merknaam zal voeren' en dat 'de merknaam Grundig voor Philips niet langer van vitaal belang is', maar dat betekent volgens Post niet dat andere merken worden opgedoekt. Die submerken zijn juist van vitaal belang om marktaandeel te verdedigen. Consumenten die geen Philips-televisie kunnen of willen kopen, schaffen met een Aristona toch een product aan van het Eindhovense concern.
Wel verdwijnt het hifi- en televisiemerk Magnavox in Noord-Amerika. Philips voegt sinds kort zijn eigen naam toe aan die van Magnavox. 'Binnen drie jaar laten we de naam Magnavox verdwijnen', zei Post. Ook de merken Philco en Norelco voor huishoudelijke apparaten worden vervangen door de Philips-naam. Het bedrijf wil dus meer geld verdienen aan zijn wereldwijde naamsbekendheid, maar handhaaft de submerken.
Om te benadrukken dat het hem ernst is, stelde Post dat er zelfs submerken bijkomen. In Nederland liggen binnenkort Mazda-gloeilampen in de winkel. Geen product van het Japanse autoconcern, maar eerlijk Eindhovens fabrikaat.
En dan wilde Post nog iets rechtzetten. Zijn baas Boonstra is er beslist niet op uit om de goede naam van zijn voorganger Jan Timmer te besmeuren . 'Boonstra heeft groot ontzag voor Timmers werk en de fundamenten die hij heeft gelegd.'
Maar Boonstra zei vrijdag toch dat Philips onder Timmers leiding heeft geïnvesteerd in nieuwe activiteiten zonder duidelijk uitzicht op gezond resultaat, en dat het bedrijf te lang is doorgegaan met activiteiten die niet winstgevend zijn?
Jawel, zei Post, 'maar dat stond niet centraal. Journalisten hebben de speech nagevlooid op Timmer-kritiek'.
Wat bedoelde Boonstra dan toen hij 120 duizend Philips-employés vertelde dat ze werkten voor een 'topzware organisatie' die 'marktgerichter en effectiever moet werken en sneller beslissingen moet nemen'?
Volgens Post heeft Boonstra daarmee niet geprobeerd om zijn voorganger te bestrijden. De topman zit nu eenmaal met een onderneming zonder verborgen schatten. Die zijn begin jaren negentig allemaal al door Timmer verkocht . Boonstra moet het opnieuw kwakkelende Philips dus op eigen kracht naar hogere winst leiden.
Met de moed der wanhoop probeerde Post gisteren zijn gehoor van argwanende journalisten en collega-managers te overtuigen dat Boonstra de kwaadste niet is. Als privépersoon wil hij wel iets verder gaan. Hij ziet hij het dilemma van Boonstra. 'Boonstra wil genuanceerd zijn, maar ook duidelijk.' Waarmee hij bedoelt dat Boonstra een genuanceerd beeld wil schetsen van Timmers reddingswerk zonder diens blunders te ontkennen. Want die zijn er juist verantwoordelijk voor dat Boonstra er nu zo hard aan trekken.

