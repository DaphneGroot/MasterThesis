 AIR EN J&J GAAN WEER OVERLEGGEN. 
 OOSTERHOUT, 19 dec (Reuter) - AIR Holdings NV en J&J Investments BV gaan weer in gesprek over mogelijkheden om de rentabiliteit van AIR te bevorderen, zo is meegedeeld door J&J. 
 "Het bestuur en de raad van commissarissen van AIR hebben zich bereid verklaard hieromtrent constructief overleg te plegen," aldus grootaandeelhouder J&J. 
 "Mocht niettemin het overleg geen opening bieden om invloed uit te oefenen op het in de toekomst te voeren beleid, dan zou J&J onder bepaalde voorwaarden overwegen over te gaan tot een openbaar bod op het gehele uitstaande gewone aandelenkapitaal," zo wordt daar aan toegevoegd. 
 AIR had al laten weten dat J&J mogelijk een bod zou kunnen uitbrengen op de niet in haar bezit zijnde AIR-aandelen. 
 J&J had een belang van 53 procent in AIR en wilde daar veranderingen aanbrengen in het beleid en de directie. AIR verwaterde daarop het belang van J&J met een derde door het uitgeven van prefs. De rechter wees gisteren een verzoek af van J&J om de uitgifte van prefs terug te draaien maar volgens J&J heeft dat nog niet geleid tot een onwerkbare situatie. 
 "Ondanks het kort geding ... bleek (in de vandaag gehouden aandeelhoudersvergadering) een constructieve opstelling aan beide zijden," aldus J&J. 
 (c) Reuters Limited 1996. 
