	Zeven officials Guatemala aangeklaagd
	EFE GUATEMALA-STAD
De openbare aanklager van Guatemala heeft vrijdag zeven voetbalofficials in staat van beschuldiging gesteld in verband met een stadionramp van 16 oktober. Daarbij vielen 83 doden en 120 gewonden.
Bij de aangeklaagden is ook de voorzitter van de nationale voetbalbond, Rolando Pineda Lam. De ramp voltrok zich tijdens een wedstrijd tussen Guatemala en Costa Rica toen een hek het begaf onder de druk van de menigte. Het stadion was gevuld met circa 60.000 toeschouwers, 15.000 meer dan de capaciteit toeliet.
Tevens zijn drie stadionmedewerkers in staat van beschuldiging gesteld. Zij zouden kaartjes dubbel aan de man hebben gebracht. De aangeklaagde officials wordt moord en het veroorzaken van zwaar lichamelijk letsel ten laste gelegd.


