	Tommel vraagt kabinet meer geld huursubsidie
	Van onze verslaggeefster
DEN HAAG
 Staatssecretaris Tommel van Volkshuisvesting is bereid het kabinet vijftig miljoen gulden extra te vragen voor de huursubsidie. De drie regeringsfracties PvdA, VVD en D66 kwamen woensdag in de Tweede Kamer, tot verrassing van de oppositie, met voorstellen om de huursubsidieplannen van het kabinet aanzienlijk te wijzigen. De extra kosten daarvan, vijftig miljoen, moet het kabinet voor zijn rekening nemen.

Tommel reageerde positief op wat hij noemde 'het pakket van de coalitie'. Vijftig miljoen extra op een to taal bedrag aan huursubsidie van 2,5 tot 3 miljard vond Tommel een bescheiden verschuiving. Hij prees de eensgezindheid van paars, omdat de voorgestelde wijzigingen geen wezenlijke aantasting van zijn eigen plannen betekenen.
De oppositie, onder aanvoering van CDA-kamerlid Biesheuvel, reageerde gefrustreerd op het verrassend vertoon van eensgezindheid van de regeringsfracties. De kamerleden Duivesteijn van de PvdA en Hofstra van de VVD waren in het recente verleden Tommels felste critici.
'De staatssecretaris heeft de last Duivesteijn voor vijftig miljoen afgekocht', sneerde het CDA-kamerlid. Tommel: 'Het is niet aardig om te stoken in een huwelijk van drie personen.' Biesheuvel: 'Dat huwelijk was nauwelijks een verhouding.'
De frustratie bij de oppositiepartijen was extra groot, omdat de drie regeringsfracties hen de wind uit de zeilen hadden genomen. Een aantal wensen van de oppositie was in de paarse amendementen verwerkt. Als het kabinet nu met die wensen instemt, kunnen de regeringsfracties ermee pronken en niet de oppositie, die op het idee is gekomen. Volgens Biesheuvel zijn de vijftien paarse wijzigingen 'voorgekookt' met Tommel en met premier Kok: 'Er zijn lijntjes geweest naar het Torentje en uw departement. Wat doen wij hier dan nog.'
De amendementen van de coalitie kosten dit jaar 82 miljoen extra; daarna 155 miljoen per jaar. Het merendeel van dat bedrag wordt gevonden door het beschikbare geld voor de huursubsidie anders te verdelen. Daardoor gaan bewoners van dure huizen iets minder huursubsidie ontvangen dan in de plannen van Tommel. De vijftig miljoen die de paarse fracties dan nog tekort komen, moet het kabinet bijpassen, vinden Duivesteijn (PvdA), Hofstra (VVD) en Jeekel (D66), de ondertekenaars van de vijftien wijzigingsvoorstellen.
De meest fundamentele voorgestelde wijziging is de hoogte van de minimumhuur te koppelen aan de hoogte van het minimuminkomen. Tommel wil de hoogte van die zogeheten normhuur (het bedrag dat elke huurder zelf moet betalen) laten bepalen door de huurontwikkeling. De huren stijgen echter sneller dan de inkomens. Daardoor komen mensen met lage inkomens steeds meer in de problemen. Vooral de PvdA heeft erop aangedrongen dat proces te stuiten door huur en inkomen te koppelen. Het is meteen de duurste wijziging, met gemiddeld 55 miljoen meerkosten per jaar.
De coalitiepartijen willen alleenstaanden en gehandicapten die in een duur huurhuis wonen, financieel ontzien. Ouderen met een eigen vermogen van 70 duizend (alleenstaande) tot 100 duizend gulden (echtpaar) mogen van paars hun recht op huursubsidie behouden (een wens van de VVD).
Het GPV-kamerlid Van Middelkoop vond Tommels positieve opstelling tegenover het paarse pakket 'onbegrijpelijk'. 'Om al die wijzigingen is al eerder gevraagd. Waarom heeft de staatssecretaris niets daarvan zelf voorgesteld?'
Biesheuvel heeft al veel eerder voorgesteld wettelijk vast te leggen dat de huur nooit hoger mag zijn dan een vast percentage van iemands inkomen. Hij stelde pijnlijk getroffen vast dat het paarse voorstel om de huurontwikkeling te koppelen aan de hoogte van het minimuminkomen, een stap in die richting is. Tommel weigerde daarover verder te praten. 'Dat is inkomensbeleid, daarvoor ben ik niet de eerst verantwoordelijke.' De bewindsman zei niet te weten wat het paarse 'koppelingsvoorstel' kost. Hij zal het vragen aan minister Melkert van Sociale Zaken. Van Middelkoop: 'Onbegrijpelijk. Wie Ã¡nders dan u moet die vraag beantwoorden?'

