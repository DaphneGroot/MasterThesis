	Gekleurd zweet en gekraakte noten bij Fabre
	Springdance. Jan Fabre: 'Lichaampje, lichaampje aan de wand' door Wim Vandekeybus. Gezien: Utrechtse school, 21 april. 'The very seat of honour', door Rene Copraij. Gezien: Utrechtse School, 26 april.
Jan Fabre is een man van uitersten. Naast theaterondernemingen die een groot beroep doen op tijd, geld en mensen, maakt hij ook solo's: detailstudies voor een danser, acteur of nog liever voor een speler die zowel fysiek als verbaal uit de voeten kan.
De opzet van zijn jongste project is karakteristiek voor hem. Het bestaat uit vier solo's van elk ongeveer een uur. Die staan op zichzelf, maar hebben ook een gemeenschappelijke inspiratie. Ze zijn gebaseerd op de vier temperamenten, waarvan in de oudheid gedacht werd dat ze de menselijke natuur beheersen: melancholisch, sangunisch, flegmatisch en cholerisch. Die karakteristieken hangen samen met de vier elementen, en met de vier lichaamssappen. Twee solo's werden afgelopen week tijdens Springdance getoond, de andere twee - voor Marc Vanrunxt en Annamirl van der Pluym - gaan dit najaar in premire.
Voor Wim Vandekeybus, die voordat hij met zijn eigen theatergroep de wereld veroverde bij Fabre speelde, schreef hij een fascinerende monoloog. Lichaampje, lichaampje aan de wand behandelt een thematiek die Fabre na aan het hart ligt: de bezieling die kunst geeft en de prijs die daarvoor moet worden betaald. Lichaampje is eigenlijk een vervolg op Vervalsing zoals ze is, onvervalst, de solo die hij vijf jaar geleden maakte voor Els Deceukelier.
Andermaal is de hoofdpersoon een kunstenaarsmodel, een individu dat moet leven met de gedachte dat het zijn bezieling ontleent aan de kunsten van een ander. Vandekeybus is de muze van een fotografe. Hij vertelt van de afbeeldingen die ze van hem maakte. Ze heeft hem kennelijk binnenstebuiten gekeerd, liet zijn vel zien en alles wat daaronder schuilt, zijn bloedbanen en spieren, de urine en het bloed dat door zijn lichaam stroomt. Ze ontleedde hem, en monteerde de onderdelen opnieuw, maar dan naar eigen inzicht. Zo heeft hij zichzelf door haar leren kennen, zonder ooit door haar te zijn aangeraakt. 'Iedere lust tot aanraking betekent tegelijk een distantie'.
Hij spreekt die tekst met microfoons met strakke snoeren in beide handen, die zijn bewegingsvrijheid belemmeren. En terwijl hij zo gekruisigd staat of zit, verft een meisje eerst zijn hoofd, dan zijn armen, voeten, bovenlijf. De spieren worden beter zichtbaar, zijn zweet valt in gele, witte en groene druppels op de vloer.
Die kleuren ontmenselijken hem. Dat effect wordt sterker als hij tenslotte wordt zwartgemaakt, als het negatief van de foto's. Op het achterdoek wordt nu een filmpje getoond, waarop we zien hoe hij met zijn in felle kleuren geschilderde lichaam door een kale ruimte schiet, als een model dat zich niet wil laten vastpinnen.
De combinatie Fabre - Vandekeybus blijkt dertien jaar na dato niets aan kracht te hebben ingeboet. Vandekeybus is een onverbiddelijk scherpe performer, die een uur lang de suggestie wekt op de grens van pijn en genot te balanceren.
De Nederlandse Rene Copraij is in de afgelopen tien jaar uitgegroeid tot de archetypische Fabre-danseres. In een reeks van voorstellingen presenteerde ze zich als een sterke, weerbare vrouw, die in haar exacte motoriek ongenaakbaar lijkt. Die ongenaakbaarheid heeft ze voor The very seat of honour afgelegd. Het tegendeel is het geval. De solo is een uitnodiging om de afspraken tussen speler en publiek te negeren.
Als een diva ligt ze aanvankelijk op een chaise longue, en kraakt nonchalant haar walnoten. Dat gekraak wordt later versterkt weergegeven, als een imitatie van het geluid van castagnetten. Maar het hele eerste deel van haar dans voltrekt zich in stilte, de blikken van verstandhouding die ze met haar publiek wisselt zijn daarin de zware accenten.
Ze keert ons de rug toe, heft haar derrire - the very seat of honour. Ze neemt ons kennelijk in vertrouwen, buigt met haar sollicitatie-decollet diep voorover. Maar wij zijn veroordeeld tot onze rol van zittenblijvers, daar mag geen misverstand over bestaan. En mochten we toch in verwarring raken, dan wijst de onverbiddelijke precisie van de dans ons terug. Dat wordt sterker naarmate de hectiek toeneemt. De finale is een nauwelijks beteugelde chaos, aangewakkerd door een razende compositie voor klavecimbel van Xenakis.
Toch, voor een danssolo van een uur is het materiaal te beperkt. De bewegingen zijn weinig persoonlijk, ontleend aan het basisboek ballet en hier en daar wat Spaanse dans, de vele herhalingen leiden niet tot een verdieping. Rene Copraij krijgt alle ruimte haar niet geringe kwaliteiten als performer te etaleren, maar de wissel die daarop wordt getrokken is te groot.
Ariejan Korteweg

Foto
	Rene Copraij (links) en Wim Vandekeybus in twee solo's van Jan Fabre FOTO'S ANNICK GEENEN

