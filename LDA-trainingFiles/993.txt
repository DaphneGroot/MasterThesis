	Nieuwe pedofiliezaak in onderzoek bij Belgische politie
	Van onze correspondent
Jos Klaassen

BRUSSEL
De Belgische Rijkswacht graaft in het Ardense Jumet niet naar mogelijke slachtoffers van Marc Dutroux. Zij denkt er nu slachtoffertjes te vinden van een andere verdachte - de 63-jarige G.F., die in de gevangenis van Namen een straf van vijf jaar uitzit wegens pedofilie.
De nieuwe verdachte heet een echte partouzard te zijn, een orgieënfreak. De krant De Morgen meldt dat hij af en toe bij de buren aanbelde met de boodschap 'Ik moet dringend masturberen', en de vraag of ze geen pornovideo in huis hadden.
F. kwam in handen van justitie in Neufchateau terecht door de verklaring (begin september) van een jongen die door F. als schandknaapje was 'uitgeleend' aan de Brusselse zakenman Michel Nihoul. Deze Nihoul is ook verdachte in de Dutroux-affaire. De celgenoot van F. in Namen, die levenslange straf uitzit wegens kindermisbruik, heeft F. op verzoek van justitie uitgehoord, in ruil voor het vooruitzicht op strafvermindering.
Zo kwam de oude, verlaten mijn Saint Louis in Jumet in beeld. F. zou hebben gesnoefd dat hij op het terrein van de mijn zijn slachtoffers had begraven. Op 13 december begon de Rijkswacht te graven in Jumet. Om bij F. geen argwaan te wekken zei justitie dat het graafwerk werd verricht op aanwijzing van de vrouw van Marc Dutroux, Michèle Martin.
Op 6 januari van dit jaar zou F., kijkend naar het RTL-nieuws, bij het zien van beelden van de opgravingen in Jumet tegen zijn celgenoot hebben geroepen: 'Daar niet, hufters! De ingang zit vlakbij die twee kleine gebouwtjes naast de terril (de slakkenberg van een kolenmijn, red.). Dan hoef je maar honderd meter naar rechts en je bent er.'
De onderzoekers hebben echter niets gevonden. De huisjes waarvan F. gesproken zou hebben, zijn afgebroken en het terrein is geëgaliseerd. Het stiekem uithoren van F. door diens celgenoot is onmogelijk geworden.
De Brusselse kranten La Dernière Heure en La Nouvelle Gazette doorbraken eergisteren het stilzwijgen, dat de Belgische pers zichzelf - op verzoek van de justitie in Neufchateau - had opgelegd. De BRTN bleef niet achter.
De publicaties hebben een storm van verontwaardiging gewekt bij de andere Belgische media, die ook allemaal op de hoogte waren dat justitie F.'s verleden onderzocht. Het dagblad De Morgen noemt de loslippigheid van de twee kranten 'misdadige journalistiek', omdat het onderzoek in Jumet er ernstig door is gesaboteerd.
Onlangs wekte La Dernière Heure eveneens de woede van de overige media door met de primeur over de 'pedofilie' van vice-premier Elio Di Rupo te gaan strijken.

