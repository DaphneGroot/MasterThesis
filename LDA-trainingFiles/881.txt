	Bern biedt joden geld aan van nazi-slachtoffers
	Van onze verslaggever
Henk Strabbing

AMSTERDAM
 Voor het eerst heeft Zwitserland ermee ingestemd 'slapende rekeningen' van nazi-slachtoffers te gebruiken om overlevenden van de holocaust te helpen. De regering in Bern wil zelfs 'onmiddellijk' daarover praten met banken en joodse organisaties.

Een regeringsfunctionaris zei dat er al contacten zijn gelegd met Zwitserse banken over de kwestie en dat eind januari de beslissing kan vallen over het instellen van een fonds uit deze slapende rekeningen.
Deze opvallende ommezwaai van de Zwitsers komt na steeds luidere dreigementen van joodse organisaties om de wereld op te roepen tot een boycot van Zwitserse banken. Deze organisaties zijn woedend omdat de voormalige Zwitserse president Jean-Claude Delamuraz een joods verzoek, om een 'goodwill-fonds' van rond 400 miljoen gulden in het leven te roepen, had betiteld als 'chantage'.
Delamuraz heeft inmiddels zijn excuses aangeboden, maar de joodse organisaties eisen dat de Zwitserse regering het op 1 januari afgetreden staatshoofd desavoueert. Delamuraz is nu minister van Economische Zaken.
Avraham Burg, hoofd van het Joods Agentschap in Israël (een van de organisaties die het goodwill-fonds eisen), vindt de jongste stap van Bern niet genoeg: 'De Zwitsers spelen weer met woorden. Ze proberen ons af te kopen met geld dat niet van hen is.' Burg is lid van de commissie-Volcker, die een onderzoek instelt naar de handel en wandel van Zwitserse banken in de Tweede Wereldoorlog. Burg wil ook dat de Zwitserse leden van de commissie-Volcker de uitlatingen van Delamuraz veroordelen. 'Het is bijna onmogelijk voor ons om aan tafel te zitten met mensen die niet afwijzen dat de president mij een afperser noemt,' aldus Burg.
In de Verenigde Staten is een document ontdekt waarin staat dat Zwitserland in de oorlog de Duitsers verzocht door hen te verkopen goudstaven om te smelten en te stempelen alsof ze vóór 1939 gegoten waren. De Zwitsers zouden dit verzoek hebben gedaan omdat ze toen al vreesden dat deze goudstaven na de oorlog zouden kunnen worden opgeëist door de geallieerden. Tot nu toe was altijd aangenomen dat het initiatief voor deze vervalsing van de nazi's was uitgegaan.
Het document, gedateerd 20 mei 1946, is van het Amerikaanse Office of Strategic Services (de voorloper van de CIA). Toen dit omsmeltcomplot eenmaal door de geallieerden was doorzien, probeerden diverse Zwitserse banken de goudstaven te slijten aan bedrijven die er buitenlandse munten van sloegen, vooral voor Zuid-Amerikaanse landen. Het rapport wijst erop dat de Franse politie in april 1946 ontdekte dat er opvallend veel gouden peso's circuleerden in het gebied rond Bordeaux. Het document zegt ook dat deze munterij volgens goede bronnen tot stand was gekomen in samenwerking met kolonel Roger Masson, indertijd hoofd van de Zwitserse inlichtingendienst.
De Zwitserse Nationale Bank ontkende gisteren de beschuldigingen uit het OSS-rapport. Woordvoerder Werner Abegg wees erop dat een uitvoerig onderzoek in de jaren tachtig door de eigen staf en onafhankelijke historici naar de Zwitserse goudaankopen uit Duitsland geen enkel bewijs voor de beschuldigingen had opgeleverd. 'Diverse historische studies zijn tot de conclusie gekomen dat de Reichsbank in Berlijn omgesmolten staven aan de Zwitserse Nationale Bank heeft verkocht, maar niets wijst erop dat het initiatief voor dit omsmelten van de Zwitserse Nationale Bank zelf is uitgegaan,' aldus Abegg.
Joodse organisaties geloven dat er nog tien miljard gulden in Zwitserse banken kunnen liggen die eigendom zijn van erfgenamen van joodse holocaustslachtoffers. Deze banken zelf beweren tot nu toe slechts vijftig miljoen gulden te hebben gevonden op 775 slapende rekeningen, die van Europese joden en andere niet-Zwitserse Europeanen zouden kunnen zijn.

