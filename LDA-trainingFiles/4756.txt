	De geheime kracht van India's eunuchen
	DE 'ONZICHTBAREN' uit de titel van Zia Jaffrey's boek The Invisibles zijn de Hijra's van India, eunuchen gekleed in vrouwenkleren, die bij iedere geboorte en bruiloft opduiken met hun liederen en dansen. Het bevolkingsregister mag een geboorte over het hoofd zien, merkt een gepensioneerde politieman op, de Hijra's missen er niet n. Hun optreden, zegt men, brengt geluk, voor het pasgeboren kind, voor het jonggehuwde stel.
Jaffrey, een Amerikaanse van Indiase afkomst, vangt tijdens een bruiloft in Delhi een glimp op van een groep Hijra's en besluit op dat moment dat ze alles over hen wil weten. Haar boek is het verslag van haar onderzoek naar de werkelijkheid van de Hijra's. Haar speurtocht voerde haar langs journalisten, zakenmensen, politiefunctionarissen, gepensioneerde ambtenaren en andere toevallige voorbijgangers. Uiteindelijk ontmoet zij de Hijra's zelf, die aarzelend en argwanend fragmenten van hun leven aan haar prijsgeven.
Zo onzichtbaar als de Hijra's blijven, zo zichtbaar is de auteur. Onderweg van het ene naar het andere gesprek moet de lezer talloze kopjes thee en glazen limca (lime soda) met haar meedrinken en niet ter zake doende conversaties en gebeurtenissen meemaken. Op de omslag van het boek staat een Hijra in een deuropening, op het punt te verdwijnen. De gestalte is een schaduw tegen een lichte achtergrond. Maar achterin vindt de lezer een scherpe Elle-achtige foto van de auteur, knap en rijzig, in een zelfbewuste pose.
De gesprekken die wel ter zake doen, brengen overigens niet veel helderheid. De verwarring over de sociale, psychische, fysieke en seksuele identiteit van de Hijra's neemt eerder toe. Zijn het - 'het' is de juiste aanduiding; Hijra betekent letterlijk 'Man noch vrouw' - transseksuelen? Zijn zij homoseksueel? Biseksueel? Hermafrodiet? Impotente mannen? Zijn zij werkelijk gecastreerd? Hoe? Door wie? Wanneer? Is het waar dat zij als kind gekidnapt zijn en tegen hun wil 'geopereerd'? Of hebben zij het bij zichzelf gedaan? Zijn het prostituees?
De grootste waarde van Jaffrey's boek is misschien wel dat die vragen niet eenduidig worden beantwoord. Hijra's zijn niet alleen in hun seksuele verschijning ambigu; ze worden wel 'de derde sekse' genoemd. Ze worden gevreesd, maar zijn niettemin welkom op feesten. Ze zijn beroofd van hun seksuele genoegens, maar men gelooft dat ze geluk brengen. Ze zijn zelf niet in staat tot voortplanting, maar brengen anderen vruchtbaarheid. Ze worden gerespecteerd n verguisd. Hun geheime kracht schuilt in die opeenstapeling van tegenspraken.
Lang voordat wij het woord 'transseksueel' uitvonden, was men in India, zo lijkt het, al met het verschijnsel vertrouwd, al had men er een andere 'oplossing' voor. Toen L. Gooren in 1990 zijn leerstoel transseksuologie aan de Vrije Universiteit aanvaardde met een openbare rede getiteld 'Hij ten zij', meldde hij dat tot op dat moment ruim 1250 mensen (driekwart mannen) een hormonale behandeling hadden ondergaan om van geslacht te veranderen. Tussen de 125 en 150 mensen per jaar zochten een behandeling. Een antropologe schat dat er zo'n vijftigduizend Hijra's in Noord-India zijn. Alleen al in Delhi zou hun aantal ongeveer vijftienduizend bedragen.
Jaffrey lardeert haar omzwervingen met citaten uit oude reisverhalen en recentere observaties over Hijra's. Eunuchen zijn er sinds mensenheugenis geweest op het subcontinent. Uit 1932 stamt het geval van een zekere Ilachi, 28 jaar oud, die zijn penis en scrotum met n haal van zijn mes afsneed. Over motieven wordt niet gesproken. Toen hij bij het ziekenhuis werd afgeleverd, vond men daar de wond bedekt met modder en een vuile lap. Na tien dagen was de wond genezen en werd de man ontslagen.
Tegen het eind van het boek wordt de onderzoekster ongeduldig. Haar vragen worden steeds directer. Het respect voor de intimiteit van haar gesprekspartner vermindert. Iemand naast haar geeft haar een signaal dat ze te ver is gegaan. Er is irritatie bij de ander. 'Waarom is dit kind zo genteresseerd in Hijra's?', vraagt de oude Hijra gergerd aan de tolk.
Het is een vraag waar ook de lezer mee blijft zitten. Hoe opdringerig zichtbaar Jaffrey dan ook mag zijn in haar vertelling, we leren haar niet kennen. Zij houdt zich op de vlakte. We komen niets te weten van haar motieven en verlangens. Wat dat betreft is zij de onzichtbaarste van het verhaal.
%%wsSjaak van der Geest
Zia Jaffrey: The Invisibles - A Tale of the Eunuchs of India.
Pantheon, import Van Ditmar; 293 pagina's;  50,40.
ISBN 0 679 41577 7.

Foto
	Eunuch in India. FOTO ABC

