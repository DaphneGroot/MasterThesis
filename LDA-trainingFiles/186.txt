	Leeuwarden sluit collectieve polis af voor 'echte' minima
	Van onze verslaggever
LEEUWARDEN
Als eerste gemeente in Nederland heeft Leeuwarden een collectieve aanvullende ziektekostenverzekering afgesloten voor de 'echte' minima. Het gaat om zevenduizend mensen die afhankelijk zijn van een uitkering van de sociale dienst. Twaalfduizend mensen, de meeverzekerde gezinsleden meegerekend, vallen onder de collectieve polis.
De gemeente Leeuwarden en Zorgverzekeraar De Friesland zijn een speciaal pakket overeengekomen voor de prijs van een normale aanvullende verzekering. Het houdt onder meer hogere vergoedingen in voor brilmonturen, brillenglazen en contactlenzen en de maximale vergoeding van 1200 gulden voor een tandheelkundige prothese.
Over het laatste ontstond vorige maand in Den Haag nog commotie, omdat minister Borst van Volksgezondheid het kunstgebit uit het bestaande pakket wilde verwijderen. Leeuwarden wil een tweedeling in de zorg voorkomen. Minima kunnen zich nauwelijks voor ziektekosten bijverzekeren.
Het bedrag van de premie wordt door de gemeente Leeuwarden ingehouden van de uitkering en automatisch doorgesluisd naar de Zorgverzekeraar. De Friesland krijgt daardoor met aanzienlijk minder administratieve romslomp te maken, waardoor een scherpere premie - dertien gulden in plaats van twintig - kan worden aangeboden. De gemeente heeft er baat bij omdat er minder een beroep wordt gedaan op de bijzondere bijstand. De gemeente Groningen heeft ook plannen in deze richting.

