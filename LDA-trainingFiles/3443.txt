	Een levenslange passie voor Tristan da Cunha
	OP 4 FEBRUARI 1811 was het groot feest voor de uit Massachusetts afkomstige Amerikaan Jonathan Lambert: hij kroonde zichzelf tot koning. Met een gepeperde proclamatie plaatste hij zich aan het hoofd van een rijk dat bestond uit drie onbewoonde eilandjes midden in de zuidelijke Atlantische Oceaan, ongeveer halverwege tussen Kaapstad en Buenos Aires. Zijn beide onderdanen, met wie hij iets meer dan een maand eerder op het hoofdeiland, Tristan da Cunha, voet aan wal had gezet, luisterden eerbiedig toe.
De beweegreden voor zijn ongewone stap wilde hij wel verduidelijken. Die was voortgekomen, verklaarde hij tegenover het toegestroomde volk, 'uit de wens en het vaste voornemen mijzelf en mijn familie een tehuis te bieden waar ik van het leven kan genieten, zonder de ergernissen die tot nu toe altijd mijn deel zijn geweest, en voor ons een belang en een bezit te scheppen, waardoor een goed bestaan voor eeuwig verzekerd kan zijn, zo ver mogelijk verwijderd van alle kleingeestigheden en ellende van de wereld'.
Lang plezier had hij niet van zijn droom. In mei van het daarop volgende jaar kwam hij op raadselachtige wijze om het leven. Toch betekende de komst van 'koning Jonathan' een keerpunt in de geschiedenis van het eilandengroepje. 'In 1810 begint de moderne geschiedenis van Tristan da Cunha', schrijft de ecoloog Albert Beintema in Het waterhoentje van Tristan da Cunha. Sinds de komst van de drie mannen is het eiland permanent bewoond gebleven, afgezien van een kort intermezzo tussen 1961 en 1963, toen de inmiddels driehonderd zielen tellende bevolking in verband met een vulkaanuitbarsting gevacueerd is geweest.
Beintema is al sinds hij een jongen was geobsedeerd door alles wat te maken heeft met Tristan da Cunha, dat nog een blauwe maandag in bezit was van - bergland - Oostenrijk en nu onder Brits gezag staat. 'Het is het eilandste der eilanden', schrijft hij lyrisch in zijn proloog. 'Het stipste der stipjes. Ik kan me niet voorstellen dat iemand daar niet door geobsedeerd zou raken. Alleen de naam al: Tristan da Cunha, een mooiere naam voor een eenzaam eiland valt niet te bedenken.'
Het waterhoentje van Tristan da Cunha is de vrucht van die passie. De titel doet vermoeden dat het boek uitsluitend een ornithologische speurtocht naar een mysterieuze diersoort bevat, maar dat is misleidend. Het raadselachtige waterhoentje is een belangrijk thema, maar daarnaast komt veel meer aan bod. Beintema dook volop de boeken in en kwam daaruit te voorschijn met een schat aan historisch materiaal. Een genspireerde beschrijving van de ecologie van het eiland is bij hem in vertrouwde handen. En tot slot doet hij als een genteresseerde antropoloog verslag van een lang verbeid bezoek aan het eiland in 1993.
Het intrigerende van het waterhoentje van Tristan da Cunha is dat het alleen daar kan worden aangetroffen. 'Kan of kon', is de eerste vraag die Beintema stelt, om direct het antwoord te geven: 'Of we hier de tegenwoordige of de verleden tijd moeten gebruiken hangt af van de vraag of we het beest als uitgestorven moeten beschouwen of niet. Dat is een onopgelost raadsel.' Er zijn nog wel waterhoentjes op Tristan, maar die laten zich nauwelijks zien en het is de vraag of zij dezelfde zijn als ht waterhoentje van Tristan da Cunha.
Het echte, oorspronkelijke waterhoentje werd in de negentiende eeuw door een Engelse zoloog als nieuw ontdekte vogelsoort bijgeschreven onder de naam Gallinula nesiotis ('eilandhoentje'). Het bijzondere was dat het niet kon vliegen. 'De vleugels zagen er weliswaar normaal uit, maar de slagpennen waren te slap en de vliegspieren te zwak om het dier van de grond te krijgen.' En dan rijst al gauw de vraag: hoe komt zo'n beestje op een onbewoond eiland terecht?
Die vraag brengt Beintema tot een meeslepende zoektocht, waarbij hij van de gelegenheid gebruik maakt de hele vogelwereld van het eilandengroepje (behalve Tristan da Cunha ook Inaccessible en Nightingale) in beeld te brengen, met in de hoofdrollen zwermen stormvogels en hele kolonies pinguns. Er zijn twee mogelijkheden, oppert hij.
De ene is dat het waterhoentje oorspronkelijk uit Zuid-Amerika is komen 'overwaaien'. Het kan tijdens de vlucht in een storm terechtgekomen zijn, uit de koers zijn geslagen en door puur geluk gered zijn doordat het op een eilandje werd neergesmeten. Daar deed de evolutie in omgekeerde richting haar werk: het vliegvermogen verdween doordat er geen roofdieren waren zodat het bij gevaar niet hoefde weg te vliegen. De andere mogelijkheid is prozascher: meegenomen door passerende zeelieden vanaf een nabijgelegen eiland (Gough) en achtergelaten.
Curieus was de oplossing van de Britse bioloog Percy Lowe, die in 1923 een hoentje, afkomstig van Inaccessible, onderzocht. Volgens hem hadden vliegende vogels zich altijd ontwikkeld vanuit niet-vliegende vogels en nooit omgekeerd. Dat betekende dat het hoentje van Inaccessible daar alleen lopend kon zijn gekomen. En omdat de continenten nooit van hun plaats zijn geweest, was dat alleen mogelijk als er een vaste verbinding had bestaan tussen het vasteland en het eilandje. Conclusie: er moet op de bodem van de Atlantische Oceaan een gezonken continent liggen, Atlantis.
Niet alleen de waterhoentjes, maar ook de bewoners van Tristan da Cunha vormen een soort apart. Beintema dist een groot aantal smakelijke verhalen op om de bewoningsgeschiedenis van het eiland relif te geven. Voordat 'koning Jonathan' voet aan wal zette, werd het eiland vooral aangedaan door zeelieden, al dan niet na een schipbreuk. Wat de zeventiende-eeuwse Nederlandse bezoekers betreft put Beintema vooral uit het werk van Jan Brander, die in 1940 het eerste geschiedenisboek over het eiland publiceerde.
Stamvader van de eilandbevolking was de Schotse militair William Glass. Zijn garnizoen werd in 1816 door de Engelsen naar Tristan gezonden om vanaf een afstand een oogje in het zeil te houden tijdens de ballingschap van Napoleon op Sint-Helena. Hij ging erheen met zijn vrouw, een Kaapse kleurlinge die van vaderskant Nederlands bloed in haar aderen had, en zij hadden het er wel naar hun zin. Toen de Engelsen in 1817 het garnizoen terugriepen, besloten zij dan ook te blijven. Hun gezin - zij kregen zestien kinderen - legde de basis voor de eilandbevolking.
De Nederlandse inbreng op Tristan da Cunha was ook langs een andere lijn groot. De Katwijker Pieter Groen trok in 1833 het zeegat uit, toen in Katwijk de cholera toesloeg en er voor hem geen droog brood te verdienen viel. In 1836 strandde hij op Tristan, waar hij zich 'direct helemaal thuis' voelde. Hij gaf zich de naam Peter Green, trouwde en werd tot zijn dood in 1902 een van de meest vooraanstaande eilandbewoners. In de jaren zeventig, toen de banden tussen Katwijk en Tristan werden aangehaald, werd hij in Katwijk geerd in de naam van een school: het Pieter Groen College.
Op woensdag 29 september 1993 arriveerde Beintema in de haven van Tristan. 'Heel Tristan stond op de kade toe te kijken. De aankomst van een schip blijft ook vandaag de dag nog een gebeurtenis van belang.' En toen was het grote moment daar. 'Ik was op Tristan. Ik stond werkelijk op de wal op Tristan da Cunha. Het moest er toch een keer van komen.'
Een jongensdroom was in vervulling gegaan, en het zou een toepasselijk einde van een boeiende speurtocht zijn geweest. Maar de lezer krijgt nog meer dan honderd pagina's dagboekverhalen over het leven op Tristan nu voorgeschoteld. Soms is dat wel iets te veel van het goede. Het is een beetje zoals Beintema zelf aan het slot melancholisch opmerkt. 'Je kunt je leven lang van een droomeiland dromen, maar zodra je er bent geweest is de droom over.'
Han van Gessel
Albert Beintema: Het waterhoentje van Tristan da Cunha.
Atlas; 496 pagina's;  49,90.
ISBN 90 254 2241 1.

Foto
	Waterhoentje (Gallinula nesiotis). Illustratie uit 1861.

