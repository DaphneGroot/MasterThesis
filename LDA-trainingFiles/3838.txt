	Zoektocht naar andermans zekerheid V.S. NAIPAUL WEEGT OPNIEUW DE INVLOED VAN DE ISLAM
	WAAR DE belangstelling van V.S. Naipaul voor godsdienst - jawel: enkelvoud en zonder bepaald lidwoord - precies vandaan komt, zal wel altijd een mysterie blijven. Het is een niet aflatende belangstelling, die je onderhand, nu zijn oeuvre meer dan een halve boekenplank beslaat, wel een obsessie mag noemen. Want van de 22 boeken die hij sedert zijn studiejaren in Oxford, begin jaren vijftig, publiceerde, is het deel waarin de godsdienst aanleiding en motief voor zijn schrijverij is, de afgelopen twintig jaar verhoudingsgewijs het sterkst toegenomen. Wie nu, nu dat 22ste boek, Meer dan geloof, verschenen is - voorlopig alleen in het Nederlands: de Engelse editie, Beyond Belief, verschijnt begin volgend jaar - op zijn oeuvre terugkijkt, ziet onbetwistbaar die aanzwellende kracht van eenzelfde vraag die misschien een idee is. Die beschouwer kan nu ook niet anders meer dan Naipauls eerdere werk in het licht van die ene, inmiddels overheersende belangstelling lezen.
Het gaat hem om godsdienst in het algemeen; je bent geneigd te zeggen: om het fenomeen, om het religieus gedrag van individuen, om het effect dat een massaal aangehangen en vooral een officieel beleden religie op de samenleving heeft. Welke specifieke vorm van godsdienstigheid dat is, lijkt er minder toe te doen - de afgelopen vijftien jaar waren zowel het eikenhouten christendom, als de solide islam, alsook de alles doordesemende invloeden van het hindoesme en boeddhisme in al hun sektarische varianten zijn onderwerpen. En ze waren dat telkens opnieuw; het is alsof geen van zijn onderzoekingen, hoe gewetensvol en ijverig hij ze ook uitvoerde en hoe toegewijd en analytisch hij het resultaat ervan ook opschreef, ooit een bevredigend antwoord opleverde op de 'waarom'-vraag.
Daardoor raak je intussen geneigd ook zijn romans als varianten van diezelfde belangstelling te lezen. Naipauls laatste roman, The Enigma of Arrival, wordt dan een evocatie van de religie die Engeland heet, een formule die er, na die vertoning van verleden week zaterdag in Westminster Abbey en de Londense parken, een stuk minder vaag op geworden is.
V.S. Naipaul werd in 1932 geboren in een Indiase familie die twee generaties eerder op de Cariben terecht was gekomen. Op Trinidad, die verzamelplaats van mensen afkomstig uit alle hoeken van het Britse rijk en het omringende gebied in de ruimst denkbare zin, van mensen, kortom, die allemaal een verschillende culturele en dus ook religieuze achtergrond hadden en aan eventuele plaatselijke culturele of religieuze tradities geen boodschap hadden.
Dat is, zou je zeggen, nog een van de prettigste bijkomstigheden van het ontheemd zijn, dat je je voortaan evenmin hoeft neer te leggen bij de eigenaardigheden van je voorgeslacht als bij die van je omgeving. Een Indiase familie aan de andere kant van de wereld en een allegaartje van volkeren om je heen, in Naipauls geval - niks meer te maken dus met bezielde bomen, heilige stenen en de verlammende invloed van predestinerende kasten van toen en daar, en net zomin met de gesneden beelden of wijwaterluchtjes van de huidige buurman.
'De eerste achttien jaar van mijn leven had ik twee oceanen verderop doorgebracht', schrijft Naipaul in Meer dan geloof, wanneer hij in Indonesi op onderzoek is uitgegaan. 'In de Nieuwe Wereld, op een eiland in de monding van een van de grote Zuid-Amerikaanse rivieren. Dat eiland had geen heilige plaatsen gehad.' Ofschoon ik, misschien doordat ik ook op een eiland geboren ben, niet goed weet wat een 'heilige plaats' is, kan ik niet anders dan dat met tevredenheid en instemming lezen - en het als een voordeel beschouwen, ja, zelfs als een voorsprong, voor degene die dat lot treft.
Naipaul werd, na zijn studie in het hart van het Engelse moederland, in wat je toch vermoedelijk als de ziel van 'Englishness' moet beschouwen, romanschrijver, de auteur van de schitterende romans A House for Mr Biswas en Mr Stone and the Knights Companion - maar hij werd ook essayist, reiziger, commentator. Daarin heeft hij gaandeweg zijn geheel eigen stijl ontwikkeld, die inmiddels een even particuliere als karakteristieke mengeling is van romanschrijfkunst, reisbeschrijving, analyse en commentaar.
Meer dan geloof is er opnieuw een demonstratie van; het is behalve het verslag van een reis door Indonesi, Iran, Pakistan en Maleisi en een analyse van de invloed die de islam in die landen op de politiek en het dagelijks leven heeft, ook een aaneenschakeling van kleine romans, van compact beschreven levensverhalen. Uit die verhalen spreekt Naipauls diagnose, uit die levensgeschiedenissen zijn gezichtspunt; slechts bij hoge uitzondering zegt hij met zoveel woorden wat hij vindt van hetgeen hij aantrof, maar dan nog het liefst in paradoxen of in openlijke tegenstrijdigheden.
Dat heeft er altijd al ingezeten, net als die belangstelling voor de godsdiensten - maar dat zeg je achteraf, gezegend met de kennis die een inmiddels gerijpt oeuvre je oplevert. In zijn eerste boek over India, An Area of Darkness, uit 1964, komt die belangstelling voor het doorslaggevende karakter van religieuze overtuigingen slechts terloops aan de oppervlakte. De reis naar het land en het dorp van zijn grootvader die Naipaul in dat boek beschreef, was in de eerste plaats een reis naar het verleden, naar de werkelijkheid van een overgeleverde geschiedenis.
Daarin speelde de godsdienst een vrijwel natuurlijke rol: hij hoorde niet zozeer bij India als wel dat hij India w s. Alles was er van doordrongen, omgangsvormen, taal, omgeving, maar je kon dat alles er bezwaarlijk van gaan ontdoen, want het was de vraag of je dan nog iets overhield. Van een landschap zeg je ook niet dat het bij een land hoort: dat ¡s dat land.
Later, in India: A Wounded Civilization en helemaal in het zeven jaar geleden verschenen India: A Million Mutinies Now, trad die preoccupatie ten volle aan het licht. De verwevenheid van een maatschappij met de daarin beleden godsdienst, de onontwarbare verbondenheid van de cultuur in de ruimst denkbare zin met de godsdienst, en de gevolgen daarvan voor de politieke mogelijkheden en de maatschappelijke ontwikkeling, ze hoorden bij elkaar als schering en inslag. Wie er een uit wil halen om die in gesoleerde toestand te bestuderen, houdt niets dan wat rafels over.
MAAR HET bleef niet bij die bedachtzame studie van het land waar zijn voorgeslacht uit was vertrokken, bij een zoektocht naar de cultuur waar hij tegelijkertijd in thuis was en niet in kon wonen. Naipaul was er te gast bij de familie waarvan hij vervreemd was, en terwijl hij de familiegebruiken in ogenschouw nam, ging zijn belangstelling voor het meest karakteristieke daarin - dat wat hemzelf op dat verre eiland zo vreemd geworden was, de godsdienst - de boventoon voeren.
En het zong zich ogenschijnlijk los van de bijzondere omstandigheden in India. In A Turn in the South, uit 1989, bleek Naipaul op reis te zijn gegaan naar de zuidelijke staten van de Verenigde Staten, het domein van een van de meest angstwekkende varianten van het christendom, de biotoop van rednecks, luidruchtig beleden vormen van spiritualiteit en onwrikbare opinies, teruggaand op de uitgehouwen instructies van de Stenen Tafelen zelf.
Hij hanteerde dezelfde techniek - reizen en kijken, vragen en luisteren, het individuele laten prevaleren boven het algemene en officile - en hij legde dezelfde open nieuwsgierigheid aan de dag en vermengde die pas achteraf, aan zijn schrijftafel, met diezelfde impliciete analyse die ook zijn India-boeken kenmerkte. Andermaal dreef het zijn welwillende lezers tot wanhoop, want wat vond hij er nu in 's hemelsnaam van, van al die hartstochtelijk gelovende boeren en buitenlui, van die griezels uit de Bible-belt - en andermaal dreef het zijn critici tot razernij, om exact dezelfde reden.
In zijn schijnbaar onbevangen en onbevooroordeelde zoektocht zat opnieuw die naar welwillendheid neigende belangstelling, die zweem van sympathie voor iets wat Naipaul zelf niet had, maar waar hij wel iets in leek te herkennen. Het was de zoektocht van een methodische twijfelaar naar andermans zekerheid, het onderzoek van een cartesiaan, een kind van het Verlichtings-onderwijs naar wat hijzelf nooit bezeten had, de speurtocht van een zwerver naar het huis van het verleden.
Hij keert er telkens naar terug. In Meer dan geloof is dat terugkeren zelfs letterlijk te nemen: voor Among the Believers uit 1981 reisde Naipaul naar Iran, Pakistan Maleisi en Indonesi, en voor zijn nieuwe boek deed hij, zij het in een andere volgorde, opnieuw die landen aan.
An Islamic Journey was de ondertitel van dat eerdere boek; Islamitische reizen onder de bekeerde volken is de ondertitel van het nieuwe. De moedwillige vaagheid van toen is wel heel expliciet geworden.
Net zo expliciet als de aanwezigheid van de islam in de landen van zijn onderzoek, of liever gezegd: in de levens van zijn gesprekspartners. Opnieuw kijken en luisteren betekende voor Naipaul niet opnieuw dezelfde verhalen horen, al geldt dat voor de verschillende landen in verschillende mate. De islam heeft zich in Indonesi van een korzelig getolereerde godsdienst - verwikkeld in een principile strijd met de overheid over de vraag wie het primaat heeft in morele en staatsaangelegenheden - ontwikkeld tot een even vitale als brutale levenshouding, die geen alternatieven duldt en daar openlijk kond van doet.
In Iran daarentegen is het optimisme van de Islamitische Revolutie, eind jaren zeventig, verdwenen. Het heeft bij zijn informanten plaatsgemaakt voor gelatenheid en bedremmeldheid. In Pakistan werd gedurende de zestien jaar die sinds Among the Believers verstreken, duidelijk dat een staat en een samenleving die zich uitsluitend bezighouden met het feestvieren over de zegeningen van de islam, op een wankel fundament rusten.
Want dwars door het feestgedruis heen, de roes ontstaan doordat Iqbals idee van Pakistan ineens werkelijkheid geworden bleek, een werkelijkheid bovendien die doordat ze op het schaakbord van de Koude Oorlog een strategische plaats innam, haar roes kon volhouden, sijpelen gestaag de historische ideen van clan en kaste. In het lawaai waren ze onhoorbaar, nu het lawaai verstomt, wordt het plagerige geluid van hun eroderende uitwerking allengs angstaanjagender. De islam is er, zo oud als hij is, een gemporteerde godsdienst - letterlijk en fysiek, tot in de mensen toe, die bij de totstandkoming van de onafhankelijkheid van India vijftig jaar geleden huis en haard verlieten om zich in het islamitische Pakistan te vestigen.
Huis en haard en hun goederen lieten ze achter, maar ze namen iets mee wat we vandaag zo graag en vaag hun identiteit noemen. De trots van een kaste, van een regio, van een familie. 'Zo'n twee meter onder ons', zegt een van Naipauls informanten in dat andere land dat met zoveel enthousiasme allengs islamitischer wordt, Indonesi, 'zo'n twee meter onder ons liggen veel Hindoe-tempels of Boeddha-tempels of Hindoe-Boeddha-tempels, bedolven door de uitbarstingen van de Merapi, duizend jaar geleden, en ook tweeduizendvijftig jaar geleden.' Onder de grond waarop ze staan en hun islamitische bestaan vormgeven, liggen de sporen van een ander verleden, net zoals die zich achter de islamitische omgangsvormen in Pakistan ophouden.
'Dat levert werk op voor mensen die de Javaanse cultuur en religie willen bestuderen', vervolgt Naipauls Indonesische islamiet. En hij voegt er, kennelijk zonder dat hij zelf in de gaten heeft welke verstrekkende implicaties dat heeft, aan toe: 'Achter die uiterlijke vormen kunnen we de geest van de Javanen leren kennen.'
De jonge advocaat die Naipaul in Lahore spreekt, zegt niets anders, maar hij formuleert het impliciet - zo bedekt, dat het wel lijkt alsof hij, alvorens door Naipaul genterviewd te worden, eerst bij hem in de leer is geweest. Hij is van eenvoudige komaf, heeft rechten gestudeerd - islamitisch recht, wel te verstaan, handje afhakken en stokslagen uitdelen, vermengd met een restje van de erfenis uit de Britse tijd - maar komt er als advocaat niets verder mee. De rechtbank hoort hem aan, maar luistert niet. Hij wordt er, met al zijn vroomheid, wanhopig van. 'Zijn humeurigheid maakte deel uit van een grote ondergrondse woede waar nog maar weinig politici iets van begrepen', voegt Naipaul eraan toe op een van die schaarse ogenblikken waarop hij het achterste van zijn tong laat zien.
Daar komt aan het licht wat Naipaul zoekt en wat hij vindt - daar openbaart zich in volle omvang dat Meer dan geloof weliswaar een studie is, een onderzoeksbericht en een reisverslag, en wel een van de belangrijkste soort, maar ook het boek van een schrijver. Het is een speurtocht die evenzeer ondernomen werd op grond van oprechte belangstelling voor wat er in de wereld gebeurt - dezelfde belangstelling die hem indertijd The Return of Eva Per¢n en The Loss of El Dorado deed schrijven -, als op grond van zuiver persoonlijke drijfveren.
'ALS JE AAN een klein kind vraagt iets stouts niet te doen, en als je hem dan beloont omdat hij het niet doet, dan is dat goed, omdat hij een kind is', zegt een Iranir tegen Naipaul. 'Maar als dat kind opgroeit en zichzelf begrijpt, en als je hem dan nog steeds beloont voor de goede dingen die hij heeft gedaan, dan beledig je hem.' Dat is in een beeldende uitspraak waar het Naipaul in Meer dan geloof om begonnen is: in de volwassene verschuilt zich het kind, in de mens van thans die van toen, maar ze zijn niet dezelfde. Over het Aziatische continent schoof eeuwen geleden de van oorsprong Arabische islam en dat schuiven is nog steeds aan de gang, maar dat leidt niet tot uniformering. Onder die sluier ligt iets anders. Soms twee meter diep, soms louter in omgangsvormen, maar het laat zich gelden.
'Ik bedacht dat ideologien maar een heel klein onderdeel zijn van ons intellect dat ons kan helpen in het leven', zegt die Iranir die zo welsprekend is in het Naipauls. 'De belangrijkste bron is onze culturele denkwijze. En het natuurlijke gedrag van mensen als mijn moeder.'
De ellende is dat die man net zo goed Naipauls spreekt als Naipaul zelf: 'culturele denkwijze' en 'natuurlijk gedrag' - ja, that is the question. Of, om het met die andere methodische twijfelaar te zeggen, woordvoerder bij uitstek van het land dat Naipaul een leerschool n een ongemakkelijk vaderland bood: 'Whether 't is nobler in the mind to suffer the slings and arrows of outrageous fortune or to take arms against a sea of troubles and by opposing end them.'
To sleep, to die - of kijken, luisteren, registreren en blijven nadenken.
Naipaul kiest, dat is duidelijk, voor het laatste - en in de oudere islamitische culturen doen zijn gesprekspartners misschien wel hetzelfde. Of dat werkelijk zo is, daar kom je niet achter, en dat komt doordat hij ze met zoveel zorg, welwillendheid en misschien wel begrip tegemoet treedt. Hij ziet de sluier schuiven en de lagen ervan dikker worden, hij ziet het fanatieke Indonesische optimisme en de verbouwereerde Iraanse lethargie. Hij ziet ook, altijd en overal, dat de sluier zo dik niet kan zijn of de oorspronkelijke gezichten piepen er doorheen. Wat hij ervan vindt laat zich hooguit raden: de schrijver respecteert zijn personages en onthoudt zich van een oordeel.
Hoe dat komt bij iemand die in een van oorsprong Indiase familie werd geboren, maar wel op een eiland aan gene zijde van de aardbol - gesoleerd en lekker ver weg? Opnieuw dat zelfrechtvaardigende citaat uit het begin, maar nu volledig. 'De eerste achttien jaar van mijn leven had ik twee oceanen verderop doorgebracht, in de Nieuwe Wereld, op een eiland in de monding van een van de grote Zuid-Amerikaanse rivieren. Dat eiland had geen heilige plaatsen gehad, en pas zo'n veertig jaar nadat ik het eiland had verlaten, kon ik het gemis daaraan benoemen.'
Gemis: het staat er terloops, bijna tersluiks; die cursivering is van mij. Gemis, en dan heimwee: als ik het niet dacht. En dat is toch nog een voorspelling voor en daarmee een oordeel over al die volkeren die in verschillende mate van enthousiasme de betrekkelijke nieuwigheid van de islam hebben omhelsd.
Michal Zeeman
V.S. Naipaul: Meer dan geloof - Islamitische reizen onder de bekeerde volken.
Vertaald uit het Engels door Tinke Davids.
Atlas; 480 pagina's;  59,90.
ISBN 90 254 2474 0.

Foto
	Islamitische meisjes in Indonesi. FOTO ABBAS/ABC

