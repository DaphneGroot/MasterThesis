	Minister Ritzen van Onderwijs verwacht veel van 'informatisering' scholen 'Computers maken leren weer leuk'
	Van onze verslaggeefster
Hanneke de Klerck
 DELFT
Nederland, dit half jaar EU-voorzitter, heeft de onderwerpen voor de vergadering van Europese ministers van Onderwijs aangedragen: uitwisseling van studenten en personeel, en het gebruik van computers in het onderwijs.'We hebben voor deze onderwerpen gekozen omdat ze heel centraal staan, zowel in het beleid van de verschillende landen als in dat van de Europese Unie als geheel', zegt minister J. Ritzen van Onderwijs. Volgens hem leeft vooral het gebruik van computers op scholen 'heel sterk'.
Heel sterk leeft het onderwerp in ieder geval in Nederland, waar het kabinet werkt aan een plan om het onderwijs met een miljoeneninjectie te 'computeriseren'. Ritzen verwacht veel van computers - werken ermee kan de prestaties van zowel de beste als de slechtste leerlingen opvijzelen.
'Beide groepen zullen zich aangetrokken voelen tot nieuwe media, omdat je daarin je eigen tempo kunt aanhouden. Goede leerlingen worden meer uitgedaagd. Zwakke leerlingen krijgen nu voortdurend te horen wat ze niet kunnen, ook omdat het tempo voor hen vaak aan de hoge kant is. Het zou heel goed kunnen dat ze door het gebruik van nieuwe media meer zelfbewustzijn opbouwen, dat ze op die manier leren dat leren eigenlijk best leuk is. En leren moet leuk zijn. Anders loop je het risico dat je je er niet meer door aangetrokken voelt, terwijl op de arbeidsmarkt voortdurend leren vereist is, ook nadat je je school hebt afgemaakt.'
Ritzen vindt het spijtig dat Nederland op het gebied van computeronderwijs achterloopt. Finland, zegt hij, streeft naar n computer per vijf scholieren, in Zweden is er n computer per tien leerlingen, maar in Nederland moeten veertig kinderen een computer delen. 'We zitten echt onderaan', zegt Ritzen, 'we zitten echt met landen waar we ons normaliter niet zo verbonden mee voelen, met Griekenland, met Portugal.' Het enige voordeel is de wet van de remmende voorsprong: Nederland kan leren van de fouten die elders zijn gemaakt.
De Europese ministers zullen vooral spreken over de scholing van aankomend leraren. Daarin ligt Nederland volgens Ritzen voor, sinds de lerarenopleidingen twee jaar geleden zijn gereorganiseerd. Ritzen wil met zijn Europese collega's nagaan hoe er verbindingen tot stand kunnen komen tussen de beste, modernste lerarenopleidingen - er zou een netwerk moeten ontstaan van topinstituten. 'Per land zou er een instituut moeten zijn dat steeds met het nieuwste van het nieuwste werkt en ook steeds nieuwe ontwikkelingen tot stand brengt, zelf, zonder dat de overheid daarvoor aanwijzingen geeft.'
Het andere thema waarover de Europese ministers spreken is mobiliteit - om het Europa van de burgers te creren moeten de burgers bij elkaar op bezoek. Het lijkt daarbij meer te gaan om contacten dan om de studie, hoewel het voor sommige opleidingen, talenstudies bijvoorbeeld, onmiskenbaar gunstig is enige tijd in het buitenland door te brengen.
'Mensen komen steeds meer in contact met het buitenland, dus is het van geweldig belang om die contacten in perspectief te plaatsen. Begrijpen wat er in het buitenland gebeurt, daarop kunnen inspelen is belangrijker dan ooit. Zodra er een mogelijkheid is om zelf aan dat buitenland te ruiken, is het ontzettend belangrijk om daar ook ruimte voor te bieden.'
De Europese ministers zullen ook veeloverleggen over de belemmeringen die het studenten en wetenschappers moeilijk maken naar het buitenland te gaan. Het gaat daarbij om zaken als het uitblijven van erkenning voor elders gevolgde studie-onderdelen, het meenemen van studiebeurzen, en om arbeidsvoorwaarden die niet op elkaar aansluiten.
Op de vraag of studenten zich, gezien de huidige beperkte inschrijvingstijd, nog wel aan een buitenlands avontuur zullen wagen, antwoordt Ritzen dat bij een goede afstemming geen of nauwelijks tijd verloren hoeft te gaan.
Het Erasmus-programma, dat het kader vormt waarbinnen studenten naar het buitenland gaan, regelt juist dat studiepunten die aan een buitenlandse instelling zijn behaald, ook in het eigen land worden erkend.

Foto
	Minister J. Ritzen. FOTO MARTIJN BEEKMAN

