Björn Borg.
Björn Borg (Stockholm, 6 juni 1956) is een Zweedse oud-toptennisser. Hij won in zijn carrière 11 grandslamtitels en 62 toernooien.
Biografie.
Borg gold vanaf eind jaren zeventig tot en met het begin van de jaren tachtig van de 20e eeuw als de beste tennisspeler ter wereld. Hij verwierf eeuwige roem met het behalen van vijf opeenvolgende overwinningen op Wimbledon. Dit was in de jaren 1976-1980. Velen denken dat dit een record is, maar William Renshaw won zes keer achter elkaar. De prestatie van Borg werd in 2007 geëvenaard door Roger Federer.
Ook was Borg zes keer de winnaar van Roland Garros. Dit was in 1974-1975 en 1978-1981. In 2012 overtrof Rafael Nadal de prestatie van Borg met zijn zevende titel.
Borg is geboren in Stockholm en opgegroeid in Södertälje als zoon van een koopman. Het tennisspel was destijds tamelijk onbekend in Stockholm en omgeving. Borg beoefende dan ook 'standaard' sporten, zoals ijshockey en voetbal, totdat zijn vader een tennisracket won op een tafeltennistoernooi. De jonge Björn Borg leerde hiermee al op zijn negende het tennisspel te beheersen.
Op de lagere school werd Borg gescout door Lennart Bergelin, een voormalig lid van het Zweedse Davis Cup tennisteam. Hij raakte onder de indruk van Borgs briljante tennisspel. Borg bleek door het ijshockeyspel zowel links- als rechtshandig te kunnen spelen en aan het voetbal had hij een prima voetenwerk overgehouden. Tevens was Borg stevig gebouwd, wat al met al veelbelovend was voor zijn toekomst.
Na deze jaren werd er hard getraind en niet zonder resultaat. Al op vijftienjarige leeftijd won Borg de juniorentitel van Wimbledon en nam hij de eerste positie in op de ranglijst voor junioren.
In 1974 won Borg zijn eerste Grand Prix, te weten de Italian Open. In datzelfde jaar won hij ook Roland Garros, zijn eerste grandslamtitel, waarvan er nog vele zouden volgen.
De bijnaam van Björn Borg werd 'Mr. Cool', wegens het feit, dat hij nooit zijn emoties liet zien op de baan. Men vroeg zich weleens gekscherend af of deze man wel van vlees en bloed was en niet van ijs. Hierdoor zijn andere bijnamen 'The Ice Man', 'Iceberg' en 'IceBorg'.
In 1982, op slechts zesentwintigjarige leeftijd, beëindigde Björn Borg zijn indrukwekkende tenniscarrière. Hij beëindigde zijn carrière, omdat hij niet meer gemotiveerd was om te gaan tennissen. Hij verloor het plezier in het spel.
In 1987 werd hij opgenomen in de internationale Tennis Hall of Fame.
Björn Borg Fashion.
Na afloop van zijn tenniscarrière begon Björn Borg aan een eigen kledinglijn. In 1987 gaf hij zijn naam in licentie aan de Scandinavion Sourcing and Design Group te Stockholm.
Deze organisatie lanceerde als eerste Björn Borg Underwear en in de loop der tijd kwamen hier meerdere producten bij. Het huidige assortiment omvat bodyfashion, vrijetijdskleding, sportkleding, badkleding, ondergoed, lingerie, tassen, schoenen en brillen.
