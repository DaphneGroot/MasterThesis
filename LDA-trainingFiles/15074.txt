Philipsdam.
De Philipsdam is een onderdeel van de Deltawerken. Met de bouw van de Philipsdam werden de wateren Krammer en Volkerak direct afgesloten van de Oosterschelde. De Philipsdam loopt van de Grevelingendam naar Sint Philipsland en is bewegwijzerd als N257.
De bouw van de Philipsdam begon eind 1976 met de bouw van een werkeiland op de "Plaat van Vliet". Toen dit eiland anderhalf jaar later klaar was, werd begonnen met het bouwen van enkele sluizen voor de binnenvaart en de pleziervaart.
Krammersluizen.
In 1983 was het sluizencomplex (de Krammersluizen) gereed, maar pas op 2 februari 1987, toen ook de dam af was, werd het officieel geopend. In 1994 is er een tweede sluis gebouwd voor pleziervaart.
De sluizen zijn technisch ingewikkeld, omdat ze moeten voorkomen dat er een uitwisseling plaatsvindt van het zoete water van het Volkerak en het zoute water van de Oosterschelde. De sluizen werken daarom zodanig, dat er bij het sluizen geen zout water in het Volkerak kan stromen en slechts een beetje zoet water in de Oosterschelde. Hiertoe maken de sluizen gebruik van het principe dat zout water zwaarder is dan zoet water en dus dat zoet water op zout water drijft. Door een ingewikkeld stelsel van buizen en pompen wordt zout water van onderen afgezogen of wordt van boven zoet water afgezogen, afhankelijk van de bestemming van het schip. De sluizen voor de binnenvaart zijn 280 meter lang en 24 meter breed, zodat ze ook geschikt zijn voor grote duwboten.
Natuurontwikkeling.
Door de aanleg van de dam is het landschap eromheen sterk veranderd. Door aanslibbing zijn er kwelders ontstaan met een rijk dierenleven. Om het bespieden van de vogels te vergemakkelijken is er een schuilhut neergezet, van waaruit men soorten zoals de kluut kan zien.
