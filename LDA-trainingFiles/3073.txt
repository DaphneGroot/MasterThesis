	Wervelwind in het land van Samsung en Daewoo De Koreaanse cinema is bevrijd van de censuur
	EERST LEGT de zoon een plukje katoen onder de neus van zijn gestorven moeder. Nadat haar lichaam gewassen is krijgt ze met een lepeltje wat rijst toegediend, proviand voor de lange tocht naar de andere wereld. Uit alles blijkt hoezeer de overledene was verbonden met haar familie. Met drank, eten en dobbelen probeert die intussen het verdriet te verdrijven.
De kinderen en kleinkinderen, aangevoerd in luxe auto's die getuigen van welvaart en overvloed, herinneren zich hoe moeder ooit met haar sigaret het huis vol rook zette en hoe ze voortdurend alleen op stap ging. De laatste jaren schrompelde ze ineen tot 'een baby' en na het knippen van haar haar nam haar seniliteit zienderogen toe. De zoon legt die verandering aan zijn dochter uit: 'Ze gaf niet alleen haar jaren weg, maar ook haar wijsheid.'
De virtuoos gefilmde rituelen zijn afkomstig uit Festival, een nieuw juweel in de carrière van de Koreaanse regisseur Im Kwon-Taek, die hier enige bekendheid heeft verworven met Sopyonje, over pansori en de verdwijning van deze Koreaanse muzikale traditie. Zijn nieuwe film is opnieuw een soort tijdmachine die je terugvoert naar vorige generaties Koreanen.
Het Rotterdamse programma vertoont niet alleen Festival, maar ook, in de competitie van de Tiger-Awards, The day a Pig fell into the Well van Hong Sang-Soo en een retrospectief van de jonge filmmaker Jang Sun-Woo, die in zijn laatste film, A Petal (1996) onbarmhartig terugblikt op het bloedbad van Kwangju uit 1980.
Met Im Kwon-Taek als aanvoerder trekken Koreaanse regisseurs langs de internationale festivals. Tony Rayns, samensteller van het Koreaanse programma in Rotterdam en specialist op het gebied van de Aziatische cinema, zegt geen ander land te kennen waar de laatste jaren zoveel opwindende films zijn gemaakt.
Hoewel sinds 1919 meer dan 4500 films in Korea tot stand kwamen en de jaarproductie ongeveer tachtig titels bedraagt, leidde de Koreaanse cinema vele jaren een verborgen bestaan. Eerst muilkorfden de Japanse bezetters de cultuur - het land kwam in 1905 onder Japans protectoraat -, daarna snoerde de Amerikaanse bezettingsmacht kunstenaars de mond. De daaropvolgende rechtse, militaire dictaturen hielden kunstenaars en publiek al evenzeer onder de duim. Filmen in Korea was ploegen in zware grond.
Even leken betere tijden aan te breken. Op 26 oktober 1979 werd president Park Chung Hee vermoord door generaal Chung, achttien jaar nadat hij aan de macht was gekomen, en zeven jaar na het uitroepen van de noodtoestand. De cultuur leek eindelijk aan de klauwen van de staat te ontglippen, maar nauwelijks een half jaar later was de dooi weer voorbij. Op 18 mei 1980 drukte het leger in de stad Kwangju de democratiseringsbeweging de kop in. Ruim tweehonderd doden vielen er volgens officiële berichten. Kwangju werd een nationaal trauma.
Na 1980 ontstonden ondergrondse theater- en filmgroepen, als reactie op de commerciële Koreaanse film, die weinig of niets van de sociale werkelijkheid weerspiegelde. Luider en luider werd de roep om vernieuwing. Sommigen verwachtten heil van low budgetfilms, zoals filmmaker Park Kwang-Su, die enkele jaren geleden de aandacht trok met To the Starry Island. Midden jaren tachtig dienden zich filmers als Park Kwang-Su aan, die in hun werk actuele thema's als werkloosheid, armoede of illegale hondengevechten behandelden.
De overheid leek het oogluikend toe te staan, maar in 1986 was de maat vol. De vertoning van de collectieve, op super 8 gemaakte documentaire Parangsae, over het boerenleven in Korea, was in enkele streken zonder incidenten verlopen. Maar toen de makers een voorstelling in Seoul organiseerden, arresteerde de politie enkele initiatiefnemers.
In 1987 volgde een ommekeer. Een filmwet maakte zowel een einde aan de beperking van het aantal filmproductiemaatschappijen, als aan de import van buitenlandse films. De maatregelen waren vooral bedoeld om de economie te stimuleren, maar mede als gevolg van deze wet verloren de autoriteiten goeddeels hun greep op de filmproductie. De Koreaanse cinema ontsnapte aan de censuur. Allerlei bedrijfjes schoten uit de grond. Een 'nieuwe golf' van filmmakers deed van zich spreken. De regering probeerde een liberaler gezicht te tonen, ook vanwege de Olympische Spelen en om investeerders te lokken. Het politieke en sociale bewustzijn groeide. De film O Gumenara (1989), over de opstand en moorden van Kwangju, werd voornamelijk vertoond op universiteiten en tijdens besloten voorstellingen, zodat de regering niet kon ingrijpen. Andere films leden wel onder de censuur.
In die dagen debuteerde Jang Sun-Woo (hij werkt ook onder de naam Jang Man-Chul), die in Rotterdam present is met acht films, waaronder een documentaire over de Koreaanse cinema in opdracht van het British Film Institute.
De carrière van Jang Sun-Woo (1952) is grillig verlopen. Hij studeerde antropologie aan de universiteit van Seoul en was lid van een theatergroep. Vanwege zijn rol bij demonstraties tegen de regering werd hij in 1980 gearresteerd en tot zes maanden cel veroordeeld. Hij verdiende zijn brood als scenarioschrijver voor tv en voor filmmaatschappijen uit Chungmuro, de wijk in Seoul waar de meeste productiebedrijven zijn gevestigd. In een interview met Tony Rayns zei hij daarover: 'Ik ging bij de film omdat ik tegen de autoriteiten wilde protesteren zonder te worden opgepakt.'
Vanwege zijn 'strafblad' en gebrek aan technische kennis werkte hij bij zijn eerste film, Seoul Jesus (1985), samen met Son U-Wan. De opnamen duurden twee jaar, de uitbreng in de bioscoop liet even lang op zich wachtten, omdat de autoriteiten Seoul Jesus, over de komst van Jesus naar de Koreaanse hoofdstad, subversief vonden. Ook daarna bleef de relatie moeizaam. Voor hij ook maar een meter had opgenomen, moest Jang Sun-Woo het plan voor een film over martelingen door de politie opgeven.
In zijn tweede en derde film, Songgong Sidae (The Age of Success) en Woomuk-Baemi ui Sarang (Lovers in Woomuk-Baemi), een satire over de strijd om het bestaan aan de rand van Seoul, richt Jang zijn kritiek onder meer op de reclamecampagnes, die als wervelwinden door het land van Samsung, Hyundai en Daewoo razen. In Jangs ogen ontregelen die campagnes de maatschappij, en transformeren ze oude regels en relaties.
Ook in de daaropvolgende jaren bleef Jang films maken met een intellectuele diepgang en kunstzinnige betekenis. In Kyongmachang Kanungil (The Road to the Racetrack) uit 1991 schetst hij de terugkeer van een stel dat in het buitenland heeft gestudeerd en zich bij terugkeer afvraagt wat er van Korea is geworden. 'Ik zie hun niet als symbolen van wat dan ook', zei Jang Sun-Woo tegen Tony Rayns. 'Maar ze staan model voor velen in onze maatschappij.'
Elke film van Jang Sun-Woo is een politieke en sociale verkenning van de periode in Korea waarin het scenario ontstond. Hij wil geen wereldverbeteraar zijn, maar blijkbaar vertolkt Jang Sun-Woo in zijn met vele prijzen bekroonde films de gevoelens van zijn generatie. Ze laten zich overigens lastig onder één noemer brengen. Naar verluidt heeft Jang angst zichzelf te herhalen, en tracht hij daarom steeds nieuw terrein te verkennen. Toch zijn er enkele constanten en is het stempel van de maker steeds te herkennen. Wat zijn films zo waardevol maakt is de brutale mix van antropologie, filosofie en bijvoorbeeld verhandelingen over de veranderende vrouwelijke seksuele moraal.
Jangs verhalen zijn volstrekt onvoorspelbaar en wijken af van de gangbare dramatische opbouw. Soms zakt de vertelling weg in een oceaan van beelden, soms slaat Jangs fantasie op hol en glijden de scènes als zand door je vingers. Maar steeds spreekt er een hartstochtelijke manier van kijken uit.
Neo-e-ge Narul Bonenda (To You, from Me), uit 1994, was een enorm succes in Korea, vooral vanwege de openhartige seksscènes en de rauwe taal die de personages uitslaan. Het leverde de Public Performance Ethics Committee, de censuur-commissie, hoofdbrekens op. Uiteindelijk werden er vier minuten uitgeknipt, voor de film in roulatie mocht worden gebracht.
De film, over een mislukte schrijver en zijn vriendin, bevat uitgebreide, schaamteloze seksscènes. Jang filmt bij voorbeeld hoe de vriendin, die onverzadigbaar lijkt, met haar slipje het zaad tussen haar benen wegveegt. Maar wie goed kijkt, kan constateren dat Jang Sun-Woo in staat is 'banaliteiten' op een hoger plan te brengen en er poëzie van te maken. Zo is er een prachtige pornografische animatiesekwentie in de film verwerkt. Het verrassende van de scènes ligt niet in de informatie, maar in Jan Sun-Woo's beeldtaal. Steeds is het woord ondergeschikt aan het beeld.
Dankzij het nieuwe politieke klimaat kon Jang Sun-Woo vorig jaar eindelijk zijn film over het bloedbad van Kwangju verfilmen. In A Petal, een mengeling van archiefbeelden, animatie en melodrama, verbindt de regisseur heden en verleden. Het is een legpuzzel waarbij de kijker zich soms verbaasd afvraagt wat de maker met dit alles heeft bedoeld.
Hoe symbolisch de beelden soms ook zijn, ze vinden hun oorsprong in de recente geschiedenis van zijn land. De films van Jang Sun-Woo laten zich bekijken als een vlammend protest, een pamflet. Bij elke overgang is de urgentie voelbaar, is zichtbaar hoe Jang Sun-Woo lust, woede en hoop in zijn filmrollen investeerde.

Foto
	Jang Sun-Woo 'A Petal', Jang Sun-Woos laatste film.

