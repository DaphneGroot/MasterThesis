Auguste Kerckhoffs.
Jean Guillaume Auguste Victor François Hubert Kerckhoffs (Nuth, 19 januari 1835 - Parijs, 1903), ook wel bekend onder de achternaam "Kerckhoffs von Nieuwenhoff" of "Kerckhoffs van Nieuwenhoff", was een Nederlands linguïst en cryptograaf.
Biografie.
Auguste Kerckhoffs von Nieuwenhoff werd op 19 januari 1835 in Nuth geboren. Zijn vader was een bemiddeld huizenbezitter en een notabele in Nuth.
In 1863 doceerde hij moderne talen op een school bij Parijs, trouwde en kreeg een dochter. Rond 1870 verkortte hij zijn naam tot Auguste Kerckhoffs.
Van 1873 tot 1876 studeerde hij aan de universiteiten van Bonn en Tübingen. Toen hij terugkeerde naar Parijs werd hij onderwijzer in de Duitse taal. Rond deze tijd schreef hij "La Cryptographie Militaire".
Hij werd propagandist van Volapük (Wereldspraak) en werd op het tweede Volapük congres in Munchen aangewezen tot leider van de Internationale Akademie van Volapük, totdat de beweging in tweespalt geraakte door onenigheid met de Volapük-uitvinder Johann Martin Schleyer over de richting van de taal. In 1891 stapte Kerckhoffs terug. Hij werd ontslagen als docent Duits in Parijs, kreeg een baan als onderwijzer in Mont-de-Marsan en later in Lorient. Nadat zijn dochter was gestorven nam Kerckhoffs in 1895 ontslag. Uiteindelijk stierf hij in 1903 op vakantie in Zwitserland.
Crypografie.
Hij is het meest bekend om een serie van twee essays, oorspronkelijk gepubliceerd in 1883 in "le Journal des Sciences Militaires" (Frans: periodiek van de militaire wetenschap). Deze essays, getiteld "La Cryptographie Militaire" (Frans: Militaire cryptografie), bevatten aanbevelingen voor het verbeteren van de toenmalige cryptografische systemen. Hij geeft zes vuistregels voor het ontwerp van versleutelingen die ook bekend zijn onder de naam "Kerckhoffs' principes" en waarvan de tweede de meest bekende is.
De tweede stelling wordt meer gangbaar als volgt omschreven: "de veiligheid van een cryptografisch systeem mag niet van de geheimhouding van het versleutelingssysteem maar slechts van de geheimhouding van de sleutel afhangen". Dit noemt men ook het principe van Kerckhoffs, en is tot op de dag van vandaag actueel.
Volapük.
In de jaren tachtig van de 19e eeuw raakte Kerckhoffs geïnteresseerd in de kunsttaal Volapük en hij werd al spoedig een prominent lid van de Volapükbeweging. Hij spande zich in voor de verspreiding van deze taal in Frankrijk, Spanje en Scandinavië, was enkele jaren lang secretaris-generaal van de "Association française pour la propagation du volapük" en publiceerde vele boeken en artikelen over deze taal, onder meer een grammatica en een uitgebreide taalcursus in 1886 en een woordenboek Volapük-Frans/Frans-Volapük in 1887. Ook gaf hij vele lezingen. In de jaren 1887-1891 was hij directeur van de Volapükacademie, de "Kadem Volapüka". Hiermee was hij feitelijk de tweede man van de Volapükbeweging na de "datuval" ("grote uitvinder"), Johann Martin Schleyer.
Kerckhoffs stond al vanaf het begin een vereenvoudiging van de taal voor. In 1887 creëerde hij zelfs een eigen versie van het Volapük, het "Nuvo-Volapük". Deze hervormingsgezindheid bracht hem in conflict met Schleyer, die geneigd was de taal als zijn persoonlijk eigendom te beschouwen en elke hervorming halsstarrig van de hand wees. Het conflict escaleerde na het Volapükcongres van 1889, toen Schleyer de voltallige academie naar huis stuurde en kort daarop in Konstanz een nieuwe academie oprichtte. Dit schisma heeft, naast de concurrentie met het opkomende Esperanto, tot de teloorgang van de eens zo succesvolle Volapükbeweging geleid. Het zou hierna tot de jaren dertig van de twintigste eeuw duren tot een andere Nederlander, de arts Arie de Jong, de beweging weer enig nieuw leven wist in te blazen.
Kerckhoffs Institute.
Naar Kerkhoffs is het "Kerckhoffs Institute for Computer Security" vernoemd, een samenwerkingsverband tussen de Universiteit Twente, de Technische Universiteit Eindhoven en de Radboud Universiteit Nijmegen.
