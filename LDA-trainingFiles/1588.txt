	Flessenfeest
	'Echt waar, dit is de uitvinding van de eeuw.' De melkleverancier van de Niche-redactie verliest de nuance graag uit het oog. Joop Kalksma, directeur van Campina Melkunie, stelt zich echter 'liever iets bescheidener op', als we hem spreken over het succes van de PolyCarbonaatfles, de flesverpakking voor melk. Waar je ook komt, bij de melkman/vrouw om de hoek of in de supermarkt, de opmars van de melkfles is onstuitbaar.
'Het is inderdaad een schot in de roos', zegt Kalksma. Ongeveer negen maanden nadat de fles op de markt is gebracht, blijkt er een duidelijke verschuiving waarneembaar van het kartonnen pak naar de PC-fles. Campina Melkunie heeft tot nu toe één productielijn in gebruik voor de nieuwe fles, goed voor zo'n miljoen liter melk per week. Een tweede lijn wordt in februari geopend.
Ook karnemelk en yoghurt worden dan in flesverpakking gelanceerd. Later dit voorjaar komt het hele zuivelassortiment in de fles. De stand blijft echter nog in het voordeel van het pak, vanwege de 'prijsafstand', zoals Kalsma het noemt. Het pak is soms meer dan vijf cent voordeliger dan de PC-fles. Daarom blijft het pak ook bestaan.
De consument die voor de fles kiest, doet dat deels uit esthetische overwegingen: de fles ziet er mooi uit. Maar hij is ook handig, licht, onbreekbaar, goed af te sluiten en eenvoudig te stapelen. Om het statiegeld maalt niemand meer. Het milieu-aspect is volgens Kalsma van minder belang. 'Alleen op milieu kun je niet verkopen.'
Smaakt-ie? Mmmmmm. Niche had het al geconstateerd, de consument lijkt het te bevestigen. Melk uit de fles is 'lekkerder'. Kalsma weet waarom. 'Door de lichtinval ontstaat er een lichte oxidatiesmaak aan de melk. Die eigen touch wordt positief beoordeeld.'
Peter van den Berg


