	Dankzij de bureaucratie
	EVEN GRUWELIJK als fascinerend aan het deze week (her)ontdekte 'LiRo'-archief is de zorgvuldigheid waarmee de roof werd geadministreerd - alles opgeschreven, geen losse binnenzool, geen halve oorbel en geen opgebruikte vulpen vergeten, alles netjes met twee vingers op een kaart getikt, naam, datum, plaats van handeling: niets overgeslagen. Oppassende kostwinners moeten er in 1942 van negen tot zes met een uur tussen de middag toegewijd mee bezig zijn geweest; misschien luisterden ze buiten kantooruren wel eens clandestien naar Radio Oranje.
Het raadsel van de bureaucatie.
George Orwell was ervan overtuigd dat totalitaire regimes er alles aan deden om de sporen van hun misdaden uit te wissen. Hij was erbij geweest toen de stalinisten in 1937 hun anarchistische wapenbroeders tegen Franco bevochten - niet alleen als karaktermoordenaars, ook als echte. 'Een verantwoording van de gevechten in Barcelona', schreef hij in Homage to Catalonia, 'zal er nooit komen. Het enige materiaal van toekomstige geschiedschrijvers zal een berg beschuldigingen en partijpropaganda zijn.' In Moskou, wist hij zeker, zouden alle bewijzen van de waarheid stelselmatig worden vernietigd.
Bijna alles wat hij daarna schreef, bleef in het teken staan van die nachtmerrie: niet eens zozeer de angst dat een dictatuur je leven, maar ook je verleden kon bedreigen. En in Nineteen Eighty Four 'bekroonde' hij die angst als het ware in de figuur van Winston Smith, tegen wie namens Big Brother wordt gezegd: 'Verbeeld je nou maar niet dat het nageslacht je zal wreken, Winston. Het nageslacht zal nooit van je horen. Je zult doodeenvoudig uit de loop der geschiedenis verwijderd worden. Er zal niets van je overblijven: geen naam in een register, geen herinnering in een levend brein. Je zult vernietigd worden in het verleden zowel als in de toekomst. Je zult nooit bestaan hebben.'
In zijn zwartste verwachting van een totalitaire toekomst zou Orwell zich ook nooit een weer opgedoken 'LiRo'-archief hebben kunnen voorstellen: de perfecte misdaad laat immers geen sporen achter. Maar juist in de logica van die gedachtegang liet hij zich kennen als de keurige, eerlijke en on-criminele Engelsman die hij was; eventuele kleine onoorbaarheden in zijn gedrag zou hij altijd eerder diep onder de grond hebben gestopt dan ermee te koop te lopen.
Wat voor hem ondenkbaar was, zou intussen voor de dictaturen van Stalin en Hitler de gewoonste zaak van de wereld blijven, domweg omdat wat ze misdeden niet als onoorbaar gold: omdat ze, ook in de letterlijke zin van het woord, gewetenloos waren. Voor Stalin was bovendien het communisme eeuwig, zoals Hitler aan ten minste een duizendjarig rijk meende te zijn begonnen. De door Orwell aangeroepen 'toekomstige geschiedschrijvers' zouden dus tot in de verste generaties communist of nationaal-socialist zijn, en de daden van hun Urhebers blijven billijken. Een goed bijgehouden archief zou nooit schadelijk of incriminerend kunnen worden, integendeel: het zou het geloof in de dictatuur voortdurend bevestigen en versterken. Er waren ook geen memory-holes nodig. Er waren wel duizenden ambtenaren nodig om netjes te administreren wat er was gebeurd.
Het werk van duizenden Winstonnen Smith was in Stalins Sovjet-Unie nodig om alleen al precies bij te houden wie in ongenade was gevallen, en dus vermoord moest worden, of in het beste geval naar een goelag gestuurd. Onvoorstelbaar apparaat van verklikkers, beulen en boekhouders - de laatsten vermoedelijk in de grootste aantallen. Want slechts weinig ontsnapte aan de aandacht van de archivarissen, en slechts weinig werd niet keurig op kaarten getikt, in alfabetische volgorde gelegd, in dozen of laden gestopt, bewaard. En anders dan Orwell vreesde bleek, vanaf het moment dat de kluizen van de KGB opengingen, bijna alles nog reconstrueerbaar: niet alleen de partijpropaganda, ook de waarheid.
Dat met name in Rusland op ontzagwekkende schaal is vervalst, geknoeid en gemanipuleerd met fotomateriaal, was al v¢¢r het einde van de Sovjet-Unie in wijde kring bekend: in een periode van een paar decennia kun je tenslotte niet de harde schijf van ieders geheugen vervangen, en vanaf het moment dat een oude afbeelding van Lenin en Trotski werd ingeruild voor eentje waarop Trotski was verwijderd, zijn er altijd nog mensen geweest die zich de originele versie herinnerden; nog los van het feit dat zulke afbeeldingen ook werden gekoesterd door trouwe communisten buiten de Sovjet-Unie.
Maar het door David King onder de titel The Commissar Vanishes samengestelde album van 'retouches' van tientallen kameraden die letterlijk uit de 'geschiedenis' werden gesneden, is toch nog weer adembenemend.
Het boek is ingericht met een grote nadruk op de 'iconografie': de beeldverheerlijking die natuurlijk - denk aan Leni Riefenstahl - ook in nazi-Duitsland werd beoefend, maar die in de Sovjet-Unie, mogelijk vanwege een oude iconentraditie absurdistische afmetingen aannam. Je ziet in de loop der jaren Stalin bij wijze van spreken 'groeien', ook met terugwerkende kracht: ook naast Lenin, die hem tenslotte maar half vertrouwde, en als vanzelf steeds groter, machtiger, vaderlijker en goddelijker naast Trotski, zodra die uit het kader is verdwenen.
Maar haast ongelooflijk is de ijver waarmee van oude foto's herschikkingen zijn gemaakt na de 'zuivering' van kameraden die aanvankelijk nog hebben geglorieerd. Soms is - afhankelijk van de oorspronkelijke opstelling - de schaar voldoende geweest om een inmiddels als land- of klassenverrader ontmaskerde kameraad uit de roulatie te knippen. Vaker is er een ingenieuze hermontage aan te pas gekomen om na verwijdering van iemand die vierde van rechts stond, toch weer tot een aaneengesloten groepsportret te komen.
Indrukwekkend is de sequentie waarin wordt verteld en getoond hoe de Oezbeekse fotograaf Rodsjenko drie jaar na de vervaardiging van een ere-album zes personen uit zijn verzameling eigenhandig ongedaan moest maken: schaar, oostindische inkt om een hoofd zwart te maken, namen doorkrassen, opnieuw plakken - je wordt al moe bij de gedachte.
Maar het is allemaal gedaan. Enkelvoudig als het, zoals bij Rodsjenko (maar ook bij talloze particulieren die zich niet wilden laten betrappen met een verkeerde kop in hun boekenkast), om n exemplaar ging - en honderdduizendvoudig in het geval van hele oplagen.
Hoeveel miljoenen manuren zijn in dat werk gaan zitten? En allemaal tevergeefs, zou je haast zeggen.
Want in de archieven is altijd ten minste n afdruk, misschien wel het negatief, van de later verboden foto bewaard - zoals de hele collectie van wat door bedienden van Lippman-Rosenthal zo zorgvuldig werd opgetikt, de tijd heeft getrotseerd.
Alles geadministreerd, dus alles voor de geschiedschrijving bewaard. Zo zijn we verplicht dankbaar te blijven voor de bureaucratie van de misdaad.
Jan Blokker
David King: The Commissar Vanishes - The Falsification of Photographs and Art in Stalin's Russia.
Henry Holt and Company; import Nilsson & Lamm; 192 pagina's;  82,25.
ISBN 0 8050 5294 1.

Foto
	Stalin (tweede van links), omringd door geestverwanten in Leningrad, 1926. In de loop van de jaren verdwenen de geestverwanten een voor een van de foto. FOTO UIT 'THE COMMISSAR VANISHES'

