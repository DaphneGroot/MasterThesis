	Zorg verrijkt het leven van de Nieuwe Vader
	DE NIEUWE MOEDER is inmiddels een vertrouwde en veelbeschreven verschijning: ze brengt haar kinderen 's ochtends naar crche en school, spoedt zich naar haar parttime baan, rijdt 's middags haar bejaarde moeder naar een afspraak in het ziekenhuis en is net op tijd terug bij crche en school om de kinderen bij hun turnclubje en vioolles af te leveren. Als ze 's avonds het gezellige dineetje met vrienden heeft volbracht, leest ze nog snel even de kinderen voor en besluit ze haar dag met de strijk.
Wordt de Nieuwe Moeder in haar jongleeract bijgestaan door een Nieuwe Vader? Het ziet er niet naar uit. Volgens de huidige mythevorming rond het moederschap lijden moeders in hoofdzaak alleen onder de maatstaven van de moderne tijd en maken vaders er zich van af met hier en daar een kwartiertje huishouden en een kwartiertje kwaliteitstijd met de kinderen.
Deze mythevorming doet, aldus de Britse onderzoekster en journaliste Adrienne Burgess, vaders geen recht. 'In onze samenleving', schrijft ze in Het vaderinstinct 'is het moeilijke bestaan van de alleenstaande moeder de gouden standaard geworden waartegen het vaderschap wordt afgezet; hiertegen m¢t het vaderschap het wel afleggen.'
In haar boek laat Burgess de op totale burn-out afstevenende moeders dan ook buiten beschouwing en concentreert ze zich op de vaders. Wat, vraagt ze zich af, weerhoudt hen ervan zich en masse op het verzorgen van hun kinderen te storten? Zijn zij daartoe door biologische factoren ongeschikt of door hun opvoeding ongenegen? Wat valt er, nu en in de toekomst, redelijkerwijs van vaders te verwachten?
De verdienste van Burgess' helder geschreven betoog ligt niet zozeer in de spectaculaire nieuwe inzichten als in de degelijke aanpak. Met behulp van een breed scala aan onderzoeksgegevens uit biologie, geschiedenis en sociale wetenschappen zoekt ze een antwoord op haar vragen. Ze relativeert de traditionele vaderrol - de immer afwezige carrireman die na zevenen nog wat stoeit met de kinderen - door deze in historisch perspectief te plaatsen en tegelijkertijd te wijzen op de diversiteit die het vaderschap in alle tijden gekenmerkt heeft.
Deze diversiteit heeft culturele antropologen ertoe gebracht opvoedingspraktijken in 'primitieve' samenlevingen niet in de eerste plaats te beschouwen als 'natuurlijk', maar als aanpassing aan de eisen van de omgeving. Wanneer bijvoorbeeld vrouwen hun baby's en kleine kinderen voortdurend met zich meezeulen, doen zij dit niet in de eerste plaats omdat zij instinctief aanvoelen dat dat voor de ontwikkeling van hun kind het beste is, maar uit veiligheid. Immers, zonder box, buggy en kinderbedje is meedragen een effectieve methode om ongelukken, zoals in het vuur vallen, te voorkomen. En wanneer het bij de Aka-pygmeen de mannen zijn die de kinderen meedragen, troosten en de billetjes vegen, betekent dat niet dat zij biologisch anders in elkaar steken dan andere mannen. Dit heeft alles te maken met de wijze waarop zij, jagend met het hele gezin op kleine dieren, in hun levensonderhoud voorzien.
Noch de culturele antropologie noch de biologie biedt aanknopingspunten die het aannemelijk maken dat mannen om genetische redenen minder geschikt zouden zijn om hun kinderen te verzorgen dan vrouwen. Dat neemt niet weg, aldus Burgess, dat veel vaders menen dat moeders over speciale talenten voor het verzorgen van baby's beschikken en dat er veel vrouwen zijn die deze illusie graag in stand houden: in de Verenigde Staten blijkt driekwart van de vrouwen niet gediend van een grotere bemoeienis van vaders met hun baby's. Is die bemoeienis er toch, dan blijken vaders daartoe niet alleen uitstekend in staat te zijn, maar ze vinden het nog leuk ook.
Tot deze conclusie komt ook de psycholoog Vincent Duindam in Zorgende vaders. 'De meest mannen', schrijft hij, 'die voor hun kinderen parttime zijn gaan werken, willen niet meer terug naar fulltime, wanneer ze zien hoe de zorg hun leven verrijkt.' De 'meeste mannen' wil zeggen: de meeste mannen van zijn onderzoeksgroep. Duindam ondervroeg 182 part-time werkende vaders en doet in zijn boek verslag van hun ervaringen. De redenen die deze vaders aanvoeren voor hun evenredige aandeel in de kinderzorg zijn, naast de verrijking van hun leven, de goede band met hun kinderen en een betere relatie met hun partner. Het zijn over het algemeen deze partners van wie het initiatief tot het delen van zorg en werk is uitgegaan. Deze partners zetten hun zorgzame mannen niet, zoals vaak wordt beweerd, als afwassende, luier-verschonende slapjanussen aan de dijk omdat zij zich heimelijk toch meer aangetrokken zouden voelen tot onzorgzame macho's, maar zijn doorgaans heel tevreden. Als er desondanks relatieproblemen zijn, hebben die vooral te maken met 'te moe' en 'te druk'.
Een voor de hand liggend bezwaar dat tegen Duindams onderzoek valt in te brengen, is dat zijn onderzoeksgroep allesbehalve representatief is voor de samenleving. De ondervraagde vaders zijn over het algemeen hoogopgeleid, hebben goede banen en hebben vrouwen voor wie hetzelfde geldt. Daarmee wordt de suggestie gewekt dat het om een ideologisch omgeturnde elite gaat.
Burgess laat echter in haar veel ruimer opgezette studie zien dat de mentaliteitsverandering ten aanzien van het vaderschap niet beperkt blijft tot een elitaire voorhoede. Voor de meeste zorgende vaders geldt, schrijft ze, dat ze wat ideologie betreft niet uitgesproken v¢¢r het idee van de vader als verzorger zijn. Ze zijn in alle rangen en standen te vinden en zijn om verschillende redenen de 'belangrijkste' ouder geworden'.
Ook betrekt Burgess de veranderde opvattingen over het vaderschap van full-time werkende vaders in haar onderzoek.
Ondanks dergelijk verschillen komen Burgess en Duindam tot dezelfde, zij het weinig verrassende, conclusie: het voornaamste obstakel dat een gelijkwaardiger verdeling van de zorg voor de kinderen in de weg staat, wordt niet gevormd door onwil van de vaders, maar door hun werk: werkgevers staan vaak weinig sympathiek tegenover parttime werk, flexibele werktijden zijn zelden mogelijk en ouderschapsverlofregelingen zijn te krap en komen vaak voor eigen rekening.
De zwartepiet wordt daarmee doorgespeeld aan de politiek: haar taak is het om te zorgen dat de combinatie werk en zorg mogelijk wordt.
Duindam koppelt aan deze aanbeveling het onthaastingspleidooi dat hij vorig jaar in de Volkskrant hield: om aan de jachtigheid van het bestaan te ontkomen is een goede kinderopvang alleen niet genoeg. Duindam: 'De enige remedie is inderdaad: minder doen.'
De mythe van de moeders die alleen het juk van de moderne tijd dragen, wordt met de boeken van Burgess en Duindam enigszins rechtgezet. De verdeling van werk en zorg mag nog scheef zijn, maar heeft toch weinig meer te maken met de traditionele rolverdeling. Om met een van de respondenten van Burgess te spreken: 'In werkelijkheid lopen in gezinnen met jonge kinderen beide ouders van 's morgens vroeg tot 's avonds laat te rennen.'
Ranne Hovius
Adrienne Burgess: Het vaderinstinct.
Podium; 315 pagina's;  45,-.
ISBN 90 5759 001 8.
Vincent Duindam: Zorgende vaders - Over mannen en ouderschap, zorg, werk en hulpverlening.
Van Gennep; 160 pagina's;  29,90.
ISBN 90 5515 130 0.

Foto
	FOTO THEO AUDENAERD

