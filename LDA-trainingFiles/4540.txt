	Het is luk om mensen en koeien te pletten
	Heel Nederland sprak een paar weken geleden schande van het computerspel Carmageddon. Het moest heel erg zijn, werkelijk, iedereen had het erover, het was op het journaal geweest en de bloedspetters vlogen in het rond. In Carmageddon bestuurde de speler een auto waarmee hij koeien en mensen tot moes kon rijden. Dat zag er verschrikkelijk uit. Carmageddon kwam rechtstreeks van de duivel.
'Ik zou dat best eens willen spelen', zei ik tegen niemand in het bijzonder, maar een vriendin hoorde het en trok bleek weg. 'Dat kun je niet menen', zei ze. 'Waarom niet?', zei ik. 'Omdat het een belediging is voor de mensheid', zei ze. Ze is onderwijzeres. Ze kwam met al die argumenten die intussen ongetwijfeld ook breed zullen zijn uitgemeten op de televisie en in de kranten.
Een mens of een koe doodrijden is ook inderdaad heel erg, daar kan geen misverstand over bestaan. Maar doen alsof je een mens doodrijdt, of een koe, dat kan toch niet zo verschrikkelijk wezen?
Toen vrienden van mij hun rijbewijs haalden en later genoeg geld hadden voor auto's, reden we 's zaterdags met vier of vijf man in een auto naar het voetbal, en dan riepen we onderweg: 'Honderd punten' als er een oud mannetje op de stoep liep, of: 'Tweehonderd plus honderd bonus' bij het zien van een moeder met kinderwagen, en ook wel, bij wijze van variatie: 'Ruitenwissers aan' Verder niets, al moesten we er altijd hard om lachen.
Dit had, geloof ik, niets van doen met een fundamenteel-menselijke behoefte aan gevaarloos geweld. Het had wel alles te maken met een diepgekoesterd verlangen naar ontzettend flauwe grappen - zoals Carmageddon alles te maken blijkt te hebben met die laat-puberale opmerkingen in de auto, onderweg naar een wedstrijd.
Ik heb het nu namelijk gespeeld, Carmageddon. Het is een geweldig spel. Alles wat bij een doorsnee-computerspel alleen maar bijdraagt tot je ondergang, wordt in Carmageddon beloond. Als je, met je krukkige rijstijl, driemaal over de kop slaat en met een rokende auto volkomen per ongeluk op een voetganger landt, krijg je een bonus voor de artistic impression. Als je door een klunzige manoeuvre in een ravijn lazert, is een cunning stunt bonus je deel. Enzovoort.
Komt bij: het wordt jou, als chauffeur met slechte bedoelingen, ook niet echt gemakkelijk gemaakt. Medeweggebruikers zitten je voortdurend op de huid en willen je dood hebben. Je auto kan kapot. Je moet lantaarnpalen en ontploffende vuilnisbakken zien te ontwijken. Viaducten verkeren niet altijd in voltooide staat. Enzovoort.
De leverancier heeft een sticker op de doos geplakt. 'Homesoft adviseert: vanaf zestien jaar.' Dat is natuurlijk de vrees van ouders en andere bezorgde mensen, en ook van die vriendin van mij die het allemaal maar niks vond: dat kinderen Carmageddon gaan spelen en het prompt heel leuk blijken te vinden om mensen en koeien kapot te rijden. (Als je over een koe heenrijdt die al eens geplet is, hoor je een heel mooi spflatsj!-geluidje.) Hun allergrootste angst is, uiteraard, dat die kinderen het straks - als ze eenmaal achttien zijn en een rijbewijs hebben en een auto - doodnormaal zullen vinden om in het echt ook koeien en mensen dood te rijden.
Dat is onzin, om daar nu ineens bang voor te zijn. Mensen doodmaken in computerspelletjes kan al heel lang (van koeien weet ik het niet). Nu vloeit er bloed, zeggen ze, maar ook dat gebeurt niet voor het eerst, in een spelletje. Sterker nog: in Carmageddon valt het best mee - een horrorfilm is enger, en hier zit zelfs een knop op waarmee je de mensen en het bloed weg kunt halen.
In Carmageddon is de auto een kogel en zijn mensen dingen die punten opleveren. Het is niet meer dan een race-spel dat tegelijk iets in zich heeft van al die computerspelletjes waarbij je ruimtevaartuigen stuk moet schieten, spelletjes die ouders en andere bezorgde mensen raar genoeg niet afkeuren.
Kijk, het goeie van computerspelletjes is dat ze bij opvoeders hypocrisie opwekken, en naveteit. Dachten die ouders soms dat er in die ruimtevaartuigen geen levende wezens zaten? Tien, twaalf jaar geleden, in de begintijd van de spelcomputer, had je Pacman. Pacman was een schattig rond ding dat zich met klappende kaken een weg vrat door een soort doolhof. Wat zullen de ouders van toen gedacht hebben, over wat Pacman vrat? Smarties?Henrico Prins

Foto
	Carmageddon.

