	Regering gaat varkensboeren te ver
	Van onze verslaggever
Frank Poorthuis

AMSTERDAM
De boerenorganisatie LTO-Nederland heeft minister Van Aartsen van Landbouw geschreven dat ze weigert met hem te praten over de uitwerking van zijn voorstellen voor herstructurering van de varkenssector. De minister wil het aantal varkens (nu 16 miljoen) terugbrengen met een kwart en de sector schoner en biologisch meer verantwoord maken.
Het gesprek tussen de minister en de sector zou op 18 augustus moeten plaatsvinden. LTO wil pas in september met Van Aartsen aan tafel om te praten over een eigen herstructureringsvoorstel, dat dan waarschijnlijk klaar is.
- Is dat niet wat arrogant?
LTO-voorzitter G. Doornbos: 'Nee. Arrogantie is ook wel het laatste wat de varkenssector zich op dit moment kan veroorloven. Maar het aller-, allerlaatste wat de sector kan doen is zichzelf de strop omdoen. Van Aartsen zegt dat hij met ons wil praten, maar hij heeft een dwingende voorwaarde op tafel gelegd: de inkrimping van de varkensstapel met 25 procent. Die vindt hij niet onderhandelbaar. Dat vinden wij geen uitgangspunt.'

- Maar heeft de overheid dan geen recht van spreken? Ze heeft meer dan een miljard uitgegeven aan de bestrijding van de varkenspest, de boeren zelf slechts 42 miljoen.
'Dat is een scheve voorstelling van zaken. De boeren hebben inderdaad slechts 42 miljoen bijgedragen aan de bestrijding van de pest, maar de schade die de bedrijven hebben geleden, is natuurlijk veel en veel groter.'

- Blijft staan dat de overheid meer dan een miljard in de sector heeft gepompt en dat ze nu een herstructurering wil om binnenkort niet opnieuw voor een dergelijk feit gesteld te worden.
'Wij delen de zorg van de minister op dat punt. En wij willen ook praten over herstructurering. Maar niet met deze eis op tafel. De minister draait de zaken om. Wat wij willen, is praten over herstructurering en dan kijken wat daarvoor nodig is.
'De omvang van de varkensstapel is voor ons niet heilig. Als de uitkomst van een herstructurering is dat er 25 procent minder varkens moeten komen, zullen we dat accepteren. Maar het mag niet als eis vooraf op tafel liggen.'

- Maar de overheid heeft het toch voor het zeggen in dit land?
'Ja, dat bestrijden wij ook niet. Maar dat mag niet resulteren in een werkwijze met de botte bijl. De overheid mag kaders vaststellen.'

- Dat doet ze toch door te zeggen dat de varkensstapel niet groter dan 12 miljoen mag zijn?
'Nee, dat is geen kader. De overheid verwart middel en doel. Het kader moet zijn een varkensproductie die geen belasting voor de samenleving is. Hoe dat doel bereikt wordt, is een andere zaak.'

- Uw weigering tot overleg past in een steeds langer wordende traditie van een dwarsliggende boerenstand. Dat werkt meestal niet in het voordeel van de dwarsligger.
'Dat is ook onze grote zorg. Wij betreuren het dat de zaken zo moeten gaan. Maar de wijze waarop Van Aartsen met ons wil overleggen is voor ons onbespreekbaar.'

- Bent u niet bang dat de Kamer, die zich al positief over Van Aartsens plan heeft uitgelaten, uw inbreng nu helemaal zal negeren?
'Nee.'

Foto
	LTO-voorzitter G. Doornbos. FOTO MARCEL MOLLE - DE VOLKSKRANT

