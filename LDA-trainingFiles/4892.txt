	IJshockeycoach Geleen maakt kostbare fout
	Van onze ijshockeymedewerker
AMSTERDAM
De fout van de inmiddels vertrokken coach Stewart heeft voor ijshockeyclub Geleen vergaande consequenties. Stewart verkeerde aan het begin van het seizoen in de veronderstelling dat er in het weekeinde van 21 december geen competitie was en had zijn spelers daarom vrijaf gegeven. Omdat er wel competitie was beschikte Geleen over onvoldoende spelers om tegen Heerenveen en Dordrecht aan te kunnen treden.
Gisteren werd de Limburgse club flink gestraft door het sectiebestuur van de NIJB. Geleen moet een boete van vijfhonderd gulden aan de NIJB betalen en het duel tegen Heerenveen is verloren verklaard. Ook krijgt Geleen twee punten in mindering. Als klap op de vuurpijl moet Geleen vierduizend gulden betalen aan Dordrecht en kan ook Heerenveen schade claimen. Daardoor kan de totale schadepost in de tienduizend gulden gaan lopen. Geleen heeft een klacht ingediend bij de arbitragecommissie en overweegt juridische stappen te ondernemen.

