Eminem.
Eminem (St. Joseph (Missouri), 17 oktober 1972), artiestennaam van Marshall Bruce Mathers III, ook wel Slim Shady genoemd, is een Amerikaans rapper, producer en acteur.
Jeugd.
De vader van Mathers ging weg van huis toen zijn zoon nog maar 6 maanden oud was. Mathers en zijn moeder verhuisden regelmatig en Mathers wisselde vaak van school.
Mathers wilde toen hij zeven was graag een stripfiguur worden. Hij tekende zelf ook en ondertekende zijn tekeningen altijd met m&m. Die "m&m" kwam van zijn echte naam, "Marshall Mathers". Hij wilde een stripheld worden omdat hij dan alles aankon en niet meer bang hoefde te zijn.
Een oom van Mathers, Ronnie, gaf hem een cassettesingle met rapmuziek. Dit was een cassette van de single "Reckless" van Ice-T. Hij werd geïnspireerd door onder andere LL Cool J en de Beastie Boys. Deze oom pleegde later zelfmoord. Dit was een enorme tegenslag voor de jonge Mathers. Mathers refereert later in zijn nummer "Cleanin' Out My Closet" aan deze gebeurtenis. Tevens maakt Mathers in het nummer "Stan" een verwijzing naar zijn overleden oom.
Toen Marshall nog op school zat, las hij in zijn vrije tijd woordenboeken om zijn woordenschat te verbeteren. Hij schreef ook woorden onder en naast elkaar en noemde het 'stocking ammo' ('munitie verzamelen'). Deze woorden bewaart hij nog steeds in een doos, wat hij liet zien in een "60 Minutes"-interview.
Begin carrière en eerste album.
Zijn eerste debuut, Soul Intent, waar maar 500 kopieën op de wereld van zijn, werd alleen op cassette uitgegeven en werd alleen gratis uitgedeeld op zijn eerste concert. Zijn moeder heeft later de laatste cassettes naar een benzinepomp gebracht om ze daar te verkopen. Zijn eerste soloalbum (oorspronkelijk uitgegeven op vinyl en cassette, daarna alleen nieuwe uitgegeven bootlegs), "Infinite" (1996), werd kort daarna uitgebracht. Maar "Infinite" werd een flop en had weinig succes. Hij herschreef enkele songs, waarna zijn succes begon. Met zijn tweede album kreeg hij meer bekendheid. Hij werd mede bekend in het ondergrondse hiphop-milieu om zijn tekenfilmachtige stijl en het feit dat hij blank is (wat niet veel voorkomt in de wereld van de rap, die op dat moment toch gedomineerd werd door de "Afro-American" hiphoppers). Nadat Dr. Dre een van zijn demo's hoorde, werd hem een platencontract aangeboden.
Groot succes.
Zijn tweede album, en tevens eerste echte mainstreamalbum, "The Slim Shady LP", werd drie keer platina en hij kreeg met dit album wereldwijde bekendheid. Er stonden twee hits op dit album: "My Name Is" en "Guilty Conscience". Het album was erg controversieel om de teksten die hij gebruikte. Het nummer "Guilty Conscience" zorgde voor de nodige commotie door de controversiële boodschappen die het nummer bevatte. In het nummer werden personen in fictieve situaties door Eminem aangespoord om onder andere seks te hebben met een minderjarig meisje (wat kan wijzen op de tienerzwangerschap van zijn moeder). In 2000 werd de "The Marshall Mathers LP" uitgebracht. Twee nummers van dit album kregen veel aandacht in de media: "The Real Slim Shady" en "Stan". "Stan" - waarop Eminem een sample van Dido's "Thank You" gebruikte - vertelt een fictief verhaal van een fan die is geobsedeerd door Eminem. Het einde van het lied vertelt hoe hij zichzelf en zijn zwangere vriendin om het leven brengt omdat zijn idool niet snel genoeg reageert op zijn fanmail. Een aantal van zijn nummers maakt ook grappen over jongensgroepen en andere artiesten zoals onder anderen *NSYNC, Christina Aguilera en Britney Spears.
In 2002 bracht Mathers de film "8 Mile" uit, over een jongen in een getto van de VS. Het hoofdpersonage werd gespeeld door Mathers: B-Rabbit (bunny-rabbit). Deze jongen probeert door rap-battles een naam te verwerven in het hiphopleven dat de getto's van Detroit domineert. Een hoger doel is om uiteindelijk studiotijd te krijgen en zo een album op te nemen. De film is halfautobiografisch. De songtrack "Lose Yourself" van Eminem werd vervolgens behoorlijk populair. Het lied kreeg een Oscar voor beste soundtrack in 2002.
Niet veel later werd de Shady LTD-kledinglijn op de markt gebracht. Mede ontworpen door Eminem heeft de kledinglijn een ruig karakter waarbij veel wordt gelet op de prints op de shirts etc. De Shady LTD-lijn verkoopt goed in veel Amerikaanse winkels en ook in Nederland is deze kledinglijn te koop.
Omstreeks dezelfde tijd bracht hij "The Eminem Show" uit met hits als "Without Me", "Sing for the Moment", "Cleanin' Out My Closet" en "Business".
In 2004 verscheen zijn album "Encore", met onder andere de singles "Just Lose It", "Like Toy Soldiers", "Mockingbird" en "Ass Like That". Op de track "Mosh" riep hij de Amerikaanse bevolking op om tegen Bush te stemmen. De tweede single van het album was "Like Toy Soldiers". Daarop rapte hij dat er te veel geweld is in de rapwereld en relativeerde hij de ruzies die hij de laatste jaren had (met onder anderen Ja Rule en Benzino). De laatste single "Ass Like That" borduurde voort op de gehanteerde Mexicaanse flow van het D-12 nummer "My Band", waarin diverse bekendheden op de schop werden genomen.
Laatste jaren.
In 2006 kwam Eminems hitcompilatie "Curtain Call: The Hits" uit, waarvan met name de single "When I'm Gone" een hit werd. Dit nummer gaat over het feit dat zijn dochter Hailie niet wil dat hij rapt, omdat hij te weinig tijd vrijmaakt voor haar. Op het einde van het lied wordt Eminem wakker van een droom; hij ziet Hailie schommelen samen met haar zusje Laney en Kim is er ook bij. Hij is weer gelukkig bij hen. Op 14 januari 2006 is Eminem voor de tweede keer getrouwd met Kim, waarna hij binnen 3 maanden opnieuw scheidt. Ook wordt zijn beste vriend Proof doodgeschoten en hij belandt in een dip. Daarnaast plant hij een pauze in zijn carrière. Er wordt gezegd dat Eminem (muzikaal) een andere weg in zou slaan.
Eminem werkte in 2006 samen met Akon, met het nummer "Smack That". Het haalde nummer 6 in Nederland. In 2009 kwam het nummer "Crack A Bottle" uit, dat hij samen met Dr. Dre en 50 Cent uitbracht.
In 2010 kwam de single "Not Afraid" uit, die in de Nederlandse Single Top 100 niet hoger kwam dan de 32e plaats, maar in landen zoals de Verenigde Staten een succes werd en de nummer 1 in de Billboard top 100 behaalde. In de TMF Superchart bereikte het nummer de eerste plaats. Op 4 juni 2010 bracht hij het nummer "Love the Way You Lie" samen met Rihanna uit. Eind 2010 bracht hij samen met Nicki Minaj het nummer "Roman's Revenge" uit.
In 2011 bracht hij samen met Dr. Dre en Skylar Grey het nummer "I need a Doctor" uit. In 2012 kwam het nummer "My life" uit samen met rapper 50 Cent en zanger Adam Levine. Kort daarna bracht hij samen met Skylar Grey de single "C'mon let me ride" uit.
Comeback.
Eminem werd geholpen door rappers 50 Cent en Dr. Dre, die hem steunden na zijn dip en zijn carrière nieuw leven inbliezen. Na de pauze van een aantal jaren kwam hij in 2009 terug met de promotiesingle "Crack a Bottle" (dit lied staat wel op Relapse) en "I'm Having A Relapse". Hij kondigt een album aan, Relapse, en later wordt bekend dat hij zoveel materiaal heeft gemaakt met Dr. Dre, dat er genoeg is voor een Relapse 2.
Begin 2009 komen de eerste singles van het album uit. "We Made You" is de eerste officiële single van Eminem sinds jaren. Daarna lekte de tracklist van Relapse uit en kwam de tweede single, 3 a.m. uit. Deze single is totaal anders dan We Made You, een meer serieus nummer. Op 15 mei 2009 kwam Relapse uit, maar daarvoor is ook al Stay Wide Awake gelekt. Stay Wide Awake zou de laatste single van het album zijn, maar die is vervangen door "Beautiful".
Op 13 april 2010 heeft Eminem laten weten dat er geen "Relapse 2" komt. Zijn nieuwe songs zijn anders dan zijn songs op "Relapse" en daarom heeft hij besloten zijn nieuwe album "Recovery" te noemen. Het kwam in Europa uit op 18 juni 2010. Op dit album staat het nummer Not Afraid, dat in de Billboard top 100 binnen kwam op nummer 1.
In een recent onderzoek van Nielsen Soundscan kwam Eminem naar voren als de best verkopende artiest van de afgelopen tien jaar. Van zijn albums werden wereldwijd meer dan 80 miljoen exemplaren verkocht. Eminem versloeg hiermee artiesten als The Beatles en *NSYNC.
Samenwerking met Shady Records-artiesten.
Eind 2006 kwam een compilatiealbum uit van Eminem in samenwerking met de artiesten van zijn eigen Shady Records, genaamd "Eminem Presents: The Re-Up". Dit album stond gepland als een mixtape maar later bleek het materiaal zo goed te zijn dat er besloten was er een officieel album van te maken.
Het is een album waar onder anderen Eminem, 50 Cent, Stat Quo en meerdere nieuwe Shady Records-artiesten op staan (Ca$his en Bobby Creekwater).
De eerste single van de compilatie-cd is inmiddels uitgegeven.
De track genaamd "You Don't Know" is een samenwerking tussen Eminem, 50 Cent, Lloyd Banks en nieuw talent Ca$his, en werd eind 2006 uitgebracht.
Op het album staat ook een solosingle van Eminem die "No Apologies" heet. Deze single wordt door kenners omschreven als een 'old-skool' Eminemplaat. Zij doelen hiermee op de relatief simpele beat waar Eminem overheen rapt in de stijl die we kennen van zijn "Slim Shady LP".
Bad Meets Evil/Hell: The Sequel (ep).
Op 25 april 2011 maakten Royce Da 5'9" en Eminem bekend dat ze een gezamenlijke ep zouden uitbrengen onder de titel "Bad Meets Evil". De ep bracht het duo na 12 jaar weer samen en verscheen op 14 juni 2011. Het album bevat 9 liedjes en 2 bonusnummers. Het album is getiteld ".
MMLP2 (The Marshall Mathers LP 2).
Op 24 mei 2012 maakte Eminem bekend dat hij aan een nieuw album werkt. Het album werd verwacht in 2013 uit te komen.
In 2013 werd een minitournee in Europa bevestigd. Tijdens die tournee trad hij onder meer op tijdens enkele festivals in het Verenigd Koninkrijk, Pukkelpop en in Stade De France. De toer duurde twee weken. De optredens volgden elkaar kort op in augustus.
Op 11 februari 2013 maakte Paul Rosenberg, Eminems manager, bekend dat het album ergens na Memorial Day 2013 zou uitkomen. Een maand later, op 22 maart, maakte Dr Dre dan weer bekend dat hij en Eminem het album bijna kunnen beginnen afwerken. Uiteindelijk zou het album in ergens in augustus volledig afgewerkt zijn.
Op 14 augustus 2013 kreeg het lied "Survival" van Eminems toen nog titelloze album zijn debuut in de trailer van het computerspel. Dit nummer zou gebruikt worden als soundtrack voor de game. Het volledige nummer werd de dag zelf nog op YouTube geplaatst.
Met "Survival" werd er dan ook verwacht dat Eminem meer informatie zou geven over zijn nieuwe album. Twee weken nadat "Survival" was uitgekomen, was het zover. De titel van het nieuwe album, "The Marshall Mathers LP 2" (afgekort MMLP2), werd bekendgemaakt op de MTV Video Music Awards, en ook werd de verschijningsdatum bekendgemaakt. Het album zou op 5 november uitkomen. Dr. Dre en Rick Rubin (onder meer bekend als producer van de Beastie Boys) waren de uitvoerend producenten. Nog tijdens diezelfde MTV Video Music Awards kreeg een eerste single zijn debuut, getiteld "Berzerk". Het nummer kwam ook nog eens voor als teaser in een reclamespot van Beats By Dre. "Berzerk", de eerste officiële single van MMLP2, was verkrijgbaar op iTunes vanaf 27 augustus 2013 en stond die dag zelf nog op de 20ste plaats in de iTunes Charts in België. In Nederland stond deze single op de 7de plaats, in Eminems thuisland stond deze single al direct op nr. 1.
Op 3 november 2013 won Eminem tijdens de allereerste Youtube Music Awards de prijs "Artist of the year". Ook rapte hij er zijn fel bediscussieerde single Rap God.
MTV-incident.
In 2009, toen Eminem opnieuw aanwezig was bij de show, kwam het typetje 'Brüno' (gespeeld door Sacha Baron Cohen) de zaal binnenvliegen en landde vervolgens halfnaakt in de seksuele houding 69 op Eminem. Nadat Brüno was verwijderd, verdween Eminem verontwaardigd uit de zaal. Later liet Eminem weten dat het afgesproken was.
EMA'S.
In 2013 kreeg Eminem tijdens de MTV Europe Music Awards een Global Icon Award.
Privéleven.
Marshall heeft samen met zijn voormalige vrouw een dochter en heeft ook twee dochters geadopteerd.
Op 3 juni 2000 werd Marshall samen met Douglas Dail gearresteerd omdat hij een ongeladen geweer trok. De dag daarna in Warren (Michigan) zag hij zijn vrouw, Kim, John Guerrera zoenen op de parkeerplaats van het Hot Rock Café. Hij viel John aan en werd gearresteerd. Hij werd schuldig bevonden aan het dragen van een wapen en mishandeling en kreeg twee jaar voorwaardelijke gevangenisstraf.
Discografie.
Zie ook discografie Bad Meets Evil.
