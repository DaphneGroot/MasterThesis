	Judocoach Visser neemt clubtitel over van rivaal Van der Geest
Hoewel judocoach Willem Visser onverstoorbaar is moet hij zaterdag in de Bossche Maaspoort een gevoel van leedvermaak nauwelijks hebben kunnen onderdrukken. In de finale om het Nederlandse clubkampioenschap voor mannenteams versloeg zijn Nijmeegse team Ryu titelverdediger Kenamju, de Haarlemse ploeg van rivaal Cor van der Geest: 4-3. Na vijf jaar bleef de Noord-Hollandse formatie verstoken van de titel.
Het toernooi had in de Brabantse hoofdstad een pikant karakter. Sinds een paar maanden is de toch al slechte relatie tussen Van der Geest en Visser nog meer verstoord nadat de Bloemendaler in een lijvig rapport Visser zwart maakte. Van der Geest nam zelf ontslag als bondscoach (vrouwen). De docent aan de politieacademie kreeg van de judobond te horen dat die op zijn diensten als bondscoach mannen geen prijs meer stelde.
Zaterdag stond het tweetal in een prestigeduel tegenover elkaar. Van der Geest was met zijn team torenhoog favoriet. Visser erkende dat vooraf ook. Twee punten zou het maximaal haalbare zijn voor zijn judoka's. Winnen zou een klein mirakel zijn. Kenamju had op weg naar de eindstrijd slechts een puntje weggegeven, de opponent drie. 'Desondanks had ik het gevoel dat het goed zat', vertelde Visser later. 'Ik wist dat we kansen hadden.'
Het voorgevoel bedroog de 'judo-filosoof' niet. Ook al zag het er aanvankelijk naar uit dat de Haarlemse judoka's onbedreigd op de zesde titel op rij afstevenden. Vincent van Kalken verraste binnen twee minuten Michel van Oostrum, Vincents broer Patrick veegde de tatami aan met Bosman: 0-2.
Een nederlaag leek onafwendbaar, maar de gevluchte GeorgiÃ«r Valeri Tsiarkviani stuntte door Danny Kingston te verslaan. Deze zege stimuleerde kennelijk teamgenoot Wim Leeflang. De opgebloeide veteraan maakte een fraai punt tegen de tegenvallende Chiel ter Wal: 2-2.
Ryu kwam vervolgens op voorsprong door Roy Poels die de voormalige Europees kampioen Maarten Arens met yuko versloeg. Ben Sonnemans bracht het team van de driftig coachende Van der Geest weer op gelijke hoogte. Met ippon was hij te sterk voor Alexander Liethof. Een remise was voldoende voor Kenamju om de titel te prolongeren. Dennis van der Geest bleek echter te veel last te hebben van een bronchitis. De zoon van de coach bleek niet in staat Danny Ebbers er onder te krijgen. Met yuko verloor hij.
'Kingston had nooit mogen verliezen van Tsiarkviani', mopperde een teleurgestelde Van der Geest. ,Hij was niet in vorm. Dat kan gebeuren, net zoals het mogelijk blijkt dat wij ook kunnen verliezen.'
De judoka's Jessica Gal, Ben Sonnemans en Mark Huizinga werden zaterdag bevorderd tot de vierde dan. Dat gebeurde tijdens de nieuwjaarsreceptie van de Judo Bond Nederland (JBN). Oud-wereldkampioen Wim Ruska reikte de dan-graden uit. De bond maakte ook bekend dat hoofdsponsor Big Boss het contract met een jaar heeft verlengd.

