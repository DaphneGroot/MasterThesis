Juist (eiland).
Juist (spreek uit: "Jühst") is een van de Oost-Friese Waddeneilanden in Duitsland en vormt tegelijkertijd de gemeente Juist. Het ligt ten oosten van Borkum en ten westen van Norderney. De gemeente bestaat uit twee dorpen, Juist (lokaal ook bekend als "Dorf") en Loog, en telt inwoners. De gemeente is bestuurlijk onderdeel van de Landkreis Aurich. Toerisme is de voornaamste bron van inkomsten.
Geografie.
Een bijzonderheid van Juist is dat het zeer smal is; bij een lengte van 17 km is het slechts 500 m breed bij hoogwater. Ondanks deze geringe breedte is er wel een binnenmeer, de Hammersee. Juist wordt het Töwerland genoemd, oftewel het schone land. Het is ook bekend vanwege zijn eindeloos ogende zandstrand, dat zonder onderbreking bij laag water bijna 20 km lang is en vrij breed.
Juist verliest aan de westkant (Bill-Polder) steeds meer land doordat de vegetatie niet in staat is de zandgrond voldoende vast te houden. Aan de oostzijde groeit het eiland daarentegen aan. Aan de westkant ligt de Oostereems, de oostelijke benedenloop van de rivier de Eems in de Eemsmonding.
Geschiedenis.
Het eiland is ontstaan in de laatste ijstijd door het samendrukken van ijs. De naam Juist kwam in de stukken voor het eerst naar voren in 1398. De naam kan afgeleid zijn van het Friese woord “güst” wat onvruchtbaar betekent. Andere bronnen geven de mogelijkheid dat de naam komt van "het eiland dat "juist" ontstaan is". Rond 1651 werd het eiland door een zware storm in tweeën gedeeld. 250 jaar later werd er een stuifdijk aangelegd, hierdoor werd het weer één eiland en is de Hammersee ontstaan. De Hammersee is inmiddels brak geworden en wordt ook steeds ondieper. Het meer is een belangrijk gebied voor vogels.
Otto Leege heeft aan het begin van de afgelopen eeuw een bos aangelegd in de duinen en toen is er ook damwild naar het eiland gebracht. Inmiddels zijn de bomen en struiken een respectabel bos geworden en houden jagers de populatie van het damwild op peil.
Burgemeester.
Op 9 september 2001 kozen de kiesgerechtigde burgers van Juist voor de eerste maal rechtstreeks de burgemeester die gelijktijdig de taken overnam van de gemeentesecretaris en de kuurdirecteur. Gekozen werd Karl Josef Wederhake, die in 2006 herkozen werd. Na zijn overlijden in 2008 werden vervroegde verkiezingen gehouden waarbij Dietmar Patron tot burgemeester werd gekozen.
Jumelage.
De gemeente heeft een jumelage met Hiddensee in Mecklenburg-Voor-Pommeren.
Verkeer.
Juist is per veerboot te bereiken vanuit Norddeich. Deze dienst wordt onderhouden door Rederij Norden-Frisia. De dienstregeling is afhankelijk van het getij, want door de ondiepe geulen is het eiland alleen bij hoogwater bereikbaar. Dit betekent bijna altijd dat de boot maar eenmaal per dag kan varen, en omdat de getijden wisselen, is dat iedere dag op een ander tijdstip. De overtocht per schip vanuit Norddeich, afhankelijk van windkracht en waterstand, duurt ongeveer 90 minuten.
Het eiland heeft een klein vliegveld. Luchtverbindingen worden geboden door de maatschappij FLN. De vloot van deze maatschappij bestaat uit Britten-Norman BN-2 Islander (10 plaatsen) en een Cessna met 4 plaatsen. Het vliegveld van Juist is het drukste vliegveld van Nedersaksen na Hannover.
Zoals de meeste eilanden is Juist autovrij. Op het eiland hebben alleen de brandweer, het Rode Kruis en huisartsen auto's. De politie heeft alleen dienstfietsen. De posterijen en de rederij bezitten elektrische wagentjes. Enkele bedrijven en de kustbeschermingsdienst van Nedersaksen bezitten tractoren, welke voor elke rit door het dorp een ontheffing moeten aanvragen. Veel straten bestonden vroeger uit een zandpad met loop-/fietspaden aan de zijkant. Tegenwoordig zijn de meeste straten van steen. Vroeger had Juist ook nog een smalspoorlijn, maar die werd in 1982 opgeheven, omdat er een haven gebouwd werd. De jachthaven ligt dicht bij het dorp/centrum.
