	Heilige onnozelheid DE RARE TERUGKEER VAN MIROSLAV KRLEZA
	HET HAD EEN waardige terugkeer moeten zijn van Miroslav Krleza, de Joegoslavische schrijver die zo lang in de schaduw stond van zijn ooit wereldberoemde landgenoot, de Nobelprijswinnaar Ivo Andri. Volgens heel veel collega's, onder wie Danilo Kis, was Krleza (1893-1981) niet alleen de meest invloedrijke schrijver, maar ook de meest gezaghebbende, standvastige en fiere dichter, essayist, criticus, cultuurhistoricus, encyclopedist en lexicograaf die het land ooit heeft gekend.
Krleza's verdiensten zijn monumentaal. Afgezien van zijn bijdrage aan de Joegoslavische letterkunde en de door hem bepleite hervorming van de Kroatische literaire taal, is hij ook in een ander opzicht van eminent belang geweest. Hoewel zelf overtuigd marxist-leninist heeft hij altijd onvoorwaardelijk stelling genomen tegen het socialistisch realisme als dogmatische norm in de kunst. Tegen elke tendens in verdedigde hij de hegemonie van het l'art pour l'art, kunst omwille van de kunst. In de praktijk stond dit gelijk aan hoogverraad en het had dan ook weinig gescheeld of hij had het met zijn leven moeten bekopen.
Pas na de breuk tussen Tito en Stalin, in 1952, toen Joegoslavi van de orthodoxe lijn afweek, werd Krleza als het ware van staatswege erkend en nog bij zijn leven gecanoniseerd. Hij nam prominent zitting in allerlei deftige academies en raden; Tito zelf benoemde hem tot directeur van het Lexicografisch Instituut en tot hoofdredacteur van de Nationale Joegoslavische Encyclopedie, een reusachtig project dat moest resulteren in de Brockhaus van Midden-Europa.
Ruim een jaar geleden bereidde De Bezige Bij een nieuwe uitgave voor van Krleza's werk, dat in jaren zeventig zo jammerlijk in de ramsj was verdwenen. Maar toen besloot concurrent Prometheus zonder medeweten van de vertaler, laat staan met diens goedkeuring, de Boekenweek van 1996 op te vrolijken met een gerecyclede herdruk van Op de rand van het verstand, een van de twee romans waarmee Krleza een kwart eeuw geleden in Nederland enigszins bekend was geworden.
Onduidelijk is of De Bezige Bij hierdoor ietwat uit het veld was geslagen, maar een feit is dat nu pas, een jaar later dan beloofd, een begin is gemaakt met de hernieuwde uitgave in die fraaie reeks, Impressies geheten. Zo op het eerste oog moet het ook geen slecht plan hebben geleken om zo'n mooie serie ten doop te houden met een van Krleza's autobiografische werken, Kinderjaren (lang geleden heeft De Bezige Bij ook Tolstojs Kinderjaren uitgegeven).
Kinderjaren in Agram (de Habsburgse naam voor Zagreb) heet het boek in de vertaling. Het zou degenen die nieuwsgierig zijn geworden naar Krleza wel eens een verkeerde indruk kunnen geven. Niet omdat het geen herinneringen zijn in de eigenlijke zin of omdat ze niets gemeen hebben met Kinderjaren van Tolstoj, degene met wie Krleza zonder meer de meeste affiniteit heeft, maar omdat er iets anders aan de hand is.
Het kan te maken hebben met de omstandigheden waaronder Krleza besloot tot het schrijven van dit lange opstel, wat Kinderjaren in Agram eigenlijk is: een reeks bespiegelingen toevertrouwd aan het papier tijdens de Tweede Wereldoorlog, toen Krleza onder censuur gebukt ging en al zijn werk verboden was door Hitlers Kroatische marionet, Ante Paveli. Het zijn losse gedachten van een verbitterd iemand, slechts zijdelings ingegeven door herinneringen aan zijn jeugd. Of liever gezegd door hoe hij op de jeugd in het algemeen terugkijkt: als op het verloren paradijs.
Aanvankelijk doet hij nog een poging die gedachten de gestalte te geven van veronderstellingen waarmee je het niet meteen eens hoeft te zijn. 'Dat wat ik zag en hoorde zonder na te denken (want nadenken kon ik toen nog niet) over dit alles wat ik zag en hoorde, dat wil zeggen: wat het allemaal moest betekenen wat men zag en hoorde, was alles wat ik kon horen en zien totdat ik het op rationele wijze ben gaan verklaren, want ook later toen ik er wel over na kon denken, ben ik nooit mr gaan zien of mr gaan horen, ook later ben ik niet meer gaan begrijpen, zelfs niet toen ik met veel van die verkeerde opvattingen over de verschijnselen en dingen om ons heen had afgerekend als met overbodige vooroordelen. Kortom, ik ben uiteindelijk teruggekeerd naar wat ik in het begin zag en hoorde toen ik er nog niet over nadacht (. . .).'
Deze zin, op zichzelf al niet een toonbeeld van welsprekendheid, vormt zowel naar toon als motief de opmaat voor wat Krleza zo hevig dwarszit. 'Hoe kan men zich van de oogkleppen van aangeleerde schema's ontdoen', vraagt hij zich vertwijfeld af, 'om weer onbevangen te leren kijken?' Wat hierna volgt, is goedbeschouwd een klaaglied over het teloorgaan van die eerste onbelaste en ongearticuleerde gewaarwordingen waarvan de intensiteit later nooit meer kan worden gevenaard. Immers, kennis, reflectie en het verwerven van nieuwe inzichten - ze mogen allemaal niet baten. Integendeel, ze voeren ons steeds verder van die staat van heilige onnozelheid, zo ver zelfs dat we haar ons niet eens meer levendig voor kunnen stellen.
Dat dit neigt naar de zaligverklaring van de armen van geest en het veronderstellen van zoiets als de idiot savant, is tot daaraan toe. Ook dat het neerkomt op de logische onmogelijkheid zelfs maar een literaire illusie van 'de eerste, maagdelijke indrukken uit de kinderjaren' tot stand te brengen. Het zijn allemaal nog standpunten waarover je van mening kunt verschillen. Pijnlijk wordt het als blijkt dat Krleza's treurzang bezig is te ontaarden in een akelige kakofonie. Het etaleren van zijn kennis krijgt steeds meer weg van intellectueel exhibitionisme, zijn onafgebroken gejammer over de verloren jeugd wordt eentonig. Zijn zinnen krijgen de galm van een gebarsten klok.
Onvermijdelijk wordt duidelijk dat hij elk gevoel voor zelfspot en relativering aan het kwijtraken is wanneer hij zichzelf gaat vergelijken met de heilige Augustinus. Verbijsterd stelt de lezer vast dat de schrijver de macht over zichzelf heeft verloren en zich onvoorwaardelijk overgeeft aan het scheppen van wanstaltige, volstrekt onbegrijpelijke zinnen: 'Augustinus' strijd voor een nieuwe wereldbeschouwing, die gevoerd wordt in de eerste legendarische, herosche dagen van de dan nog vage christelijke leer, is geen retoriek. Uit die strijd spreekt het kolken van gezond barbaars bloed en het woelen der driften die als een vulkaan uit het menselijk vlees barsten, de vleselijke onrust van een paganistisch bokje, een onstuimig Afrikaans veulen, een aanhoudend faunesk priapisme van ontucht en zelfbevlekking, wat later in de loop der eeuwen, het recitatief van een hele mentaal en fysiek gecastreerde periode is geworden.'
Kinderjaren in Agram laat je achter in een stemming van ontluistering. Hoe is het mogelijk dat een schrijver als Krleza, die welbespraakte satiricus van de Habsburgse kleinburgerlijkheid, die revolutionaire voorvechter van de Kroatische taal, zoiets gedrochtelijks heeft geproduceerd? Had de uitgever niet nog wat langer kunnen aarzelen?
Het wachten is nu op De terugkeer van Filip Latinovicz of nog liever - maar misschien is dat een onmogelijke wens - De balladen van Petrica Kerempuh.
Antar El-Mecky
Miroslav Krleza: Kinderjaren in Agram.
Vertaald uit het Kroatisch door Lela Zeckovi en Guido Snel.
Met een nawoord van Lela Zeckovi.
De Bezige Bij; 135 pagina's;  34,50.
ISBN 90 234 3509 5.

Foto
	Krleza in 1904.

