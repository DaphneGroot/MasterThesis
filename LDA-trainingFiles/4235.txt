	Met Visscher kun je heel erg lachen
	Bert Visscher met Voor ons hoeft het niet. Stadsschouwburg Groningen 6 februari. Toernee.
De aanleg van een nieuwe spoorlijn betekende de nekslag voor het kleine station van Fisk. Tussen de vergeelde kranten in de kiosk en het bouwvallige pasfotohokje wacht een oude stationschef al drie jaar op de trein die nog 축축n keer moet stoppen om hem naar de bewoonde wereld te brengen. Het zit er niet in dat het ooit zal gebeuren.
Bert Visscher is niet de cabaretier die zich in de eerste plaats ten doel heeft gesteld om diep in de ziel van de mens te wroeten. Niet zo moeilijk doen en plezier maken.
Toch is het hem gelukt om in Voor ons hoeft het niet een nagenoeg compleet beeld te geven van de beschadigde spoorwegmedewerker. Door God en vriendin verlaten. Zelfs de ratten op het tochtige afbraakstationnetje nemen hem in de maling. Hilarisch en diep tragisch is daarbij het lied over zijn jeugd, waarin de ouders, oma, leraar en voetbaltrainer het joch genadeloos de grond inboren. Het voetballertje krijgt zelfs een speciaal voor hem aangepast clubblad waarin staat dat de wedstrijd 'uit' wordt gespeeld. Het is een lied waarbij de geestige kinderhater pur sang W.C. Fields zijn vingers zou aflikken.
Maar de Freud-rol die Visscher in zijn zevende solo speelt is natuurlijk ondergeschikt aan de komiek. En als komiek wordt Visscher steeds beter. In het verleden moest hij het vooral hebben van zijn tomeloze energie. Als een dolgedraaide neuroot ragde hij door de avond. Nu weet hij een paar keer slim te temporiseren, door bijvoorbeeld liedjes in te lassen begeleid op een traporgeltje.
In de langzame conferences komt hij behoorlijk dicht in de buurt van Toon Hermans in zijn beste tijd. Net als zijn grote voorbeeld eens heeft gedaan, beschrijft Visscher het kamperen als een ware marteling. Het is echter geen plagiaat, maar het vervolmaken van een topnummer.
De stukken die worden gespeeld met de voet op de rem worden afgewisseld met het bekende Visscher-tempowerk. Hij houdt razendsnelle dialogen met zichzelf, racet op 축축n rolschaats heen en weer, en mimet op topsnelheid de huiselijke goorlapperij van vader en moeder.
Voor ons hoeft het niet is een zorgvuldig opgebouwde, gevarieerde voorstelling. Maar een ding gaat de hele avond constant door. Het is lachen. Onbedaarlijk lachen.
Patrick van den Hanenberg.

