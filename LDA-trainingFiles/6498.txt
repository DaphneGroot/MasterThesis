Kansas (staat).
Kansas is een van de staten van de Verenigde Staten. De hoofdstad is Topeka. De standaardafkorting voor de staat is KS.
Geschiedenis.
Op 29 januari 1861 werd Kansas, als 34ste, een staat van de Verenigde Staten. De naam Kansas is afkomstig van het Sioux-woord "kansa", dat "volk van de zuidenwind" betekent. De bijnaam van Kansas is "The Sunflower State" ("Staat van de zonnebloem").
Geografie.
Kansas heeft een oppervlakte van 213.283 km² en is vrijwel rechthoekig. De gemiddelde hoogte is 610 m boven zeeniveau; het hoogste punt is Mount Sunflower (1231 m). In het noorden grenst Kansas aan Nebraska, in het zuiden aan Oklahoma, in het westen aan Colorado en in het oosten aan Missouri. Het ligt ongeveer even ver van de Atlantische als van de Stille Oceaan. Kansas ligt grotendeels in de "Central"-tijdzone, maar een gedeelte van het westen van de staat behoort tot de "Mountain"-tijdzone. Kansas is ook de naam van de grote rivier in het oosten van de staat, die uit het Tuttle Creek Lake stroomt en uitmondt in de Missouri.
Demografie en economie.
Kansas telde in 2000 2.688.418 inwoners (13 per km²) en ongeveer 69% van de bevolking woont in stedelijke gebieden. De grootste stad is Wichita. Kansas City en enige voorsteden ervan liggen in Kansas en behoren tot de agglomeratie die ook Kansas City, Missouri behelst. Buiten de stedelijke gebieden bestaat Kansas voornamelijk uit uitgestrekte, zeer dunbevolkte vlakten, die zowel voor landbouw als voor veeteelt worden gebruikt.
Het bruto nationaal product van de staat bedroeg in 1999 81 miljard dollar.
Bestuurlijke indeling.
Kansas is onderverdeeld in 105 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2011 is Sam Brownback van de Republikeinse Partij verkozen tot gouverneur van de staat Kansas.
De wetgevende macht bestaat uit het Huis van Afgevaardigden van Kansas ("Kansas House of Representatives") met 125 leden en de Senaat van Kansas ("Kansas Senate") met 40 leden.
