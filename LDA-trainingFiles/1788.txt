	Aantal hypotheken vorig jaar met 31 procent gestegen
	Van onze verslaggever
APELDOORN
Het aantal afgesloten hypotheken is vorig jaar fors toegenomen. Werden er in 1995 nog 400 duizend hypotheken bij het Kadaster ingeschreven, vorig jaar sprong dit getal naar bijna 542.800, wat een stijging betekent van ruim 31 procent. Dit blijkt uit gegevens van het Kadaster.
Volgens deze gegevens is de gemiddelde huizenprijs in 1996 met bijna 9,5 procent gestegen. De koopsom bedroeg gemiddeld 226.115 gulden, tegenover 206.600 gulden in 1995. De NVM schatte de stijging van de huizenprijs eerder op gemiddeld 9 procent.
Volgens het Kadaster, dat ook de gegevens van verkopen zonder bemiddeling van een NVM-makelaar kent, waren over 1996 de huizen in Groningen het goedkoopst: de koopsom lag hier gemiddeld op 159.789 gulden. Wie in Utrecht wilde kopen, moest aanzienlijk meer geld meenemen: 260.882 gulden.
December bleek ook voor de huizenkoper een dure maand: gemiddeld werd toen ruim 238.000 gulden op tafel gelegd voor een nieuwe woning. In de laatste maand van 1996 werden er 175.800 woningen aan particulieren verkocht; 14 procent meer dan een jaar eerder.
Het totaal aantal vastgoedtransacties is in het afgelopen jaar gestegen met bijna 12 procent, tot 399.000.

