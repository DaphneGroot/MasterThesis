Meent.
Een meent of mient (gemene grond) is een onverdeelde gemeenschappelijke weide, zoals die vroeger voorkwam, meest als onderdeel van een gemeynt of marke. Meenten kwamen met name voor op zandgronden.
Afhankelijk van de regio en de bodemvruchtbaarheid werd de meent op enig moment in het verleden verdeeld tussen de gerechtigden. Met name de negentiende-eeuwse markewetten zorgden voor een grootschalige verdeling.
In Suriname komen ook vandaag nog meenten voor; daar "stalweiden" genoemd. Ook daar is echter sprake van verkaveling en een deel ervan kwam in 2009 — na een langdurig rechtsproces — in handen van een groot bedrijf dat aan rijstbouw doet.
'Meent' is direct verwant aan het woord "gemeente". Het komt in Nederland nog veel voor als toponiem in geografische namen.
