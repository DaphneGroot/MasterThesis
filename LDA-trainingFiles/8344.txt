Gorzen (vogels).
Gorzen (Emberizidae) zijn een familie van de zangvogels. Het zijn zaadeters met een speciaal gevormde snavel.
Kenmerken.
Gorzen kunnen vaak aan hun opmerkelijke koptekening onderscheiden worden. Althans dat geldt voor het mannetje, de vrouwtjes hebben vaak minder kenmerken waaraan zij gemakkelijk herkend kunnen worden. Hun verenkleed is zeer gevarieerd, maar bij de meeste soorten nogal onopvallend gekleurd. De staart is vrij lang en soms gevorkt. De vleugels zijn lang en meestal spits. Ze hebben korte, kegelvormige snavels, die uitermate geschikt zijn om zaden mee te pellen. De lichaamslengte varieert van 10 tot 20 cm.
Leefwijze.
De leefwijze van de gorzen is in vele opzichten vergelijkbaar met die van de vinken (Fringillidae) en zij werden daar soms ook wel onder gerekend. Sommige gorzensoorten hebben dan ook een naam die het element vink bevat.
Voortplanting.
Hun komvormige nesten zijn vaak overdekt en zijn meestal laag in een struik of boom of op de grond gebouwd. Het legsel bestaat uit 2 tot 7 eieren met een rode, bruine of zwarte tekening op een lichte ondergrond.
Verspreiding.
Deze familie komt overal wereldwijd voor. De meeste soorten leven in open landschappen, maar de biotoopvoorkeuren lopen toch sterk uiteen. De meeste soorten zijn trekvogels.
De Europese soorten van de gorzen behoren tot het geslacht "Emberiza". Dit zijn vaak trekvogels. In de Lage Landen zijn de geelgors ("Emberiza citrinella") en de rietgors ("E. schoeniclus") de meest algemene soorten gorzen.
Taxonomie.
De gorzen maken deel uit van de superfamilie Passeroidea. Tot de gorzen behoren een groot aantal Noord-Amerikaanse vogels, die daar "sparrows" oftewel "mussen" genoemd worden. Dit zijn echter geen directe verwanten van de mussen (familie Passeridae). Mussen behoren wel, samen met een groot aantal andere families, tot de superfamilie Passeroidea. Dit geldt ook voor de zogenaamde darwinvinken die niet (meer) behoren tot de gorzenfamilie maar tot een aparte familie, de Thraupidae.
De gorzenfamilie telt 29 geslachten en 175 soorten.
