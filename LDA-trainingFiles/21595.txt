Lijdend voorwerp.
Het lijdend voorwerp (afgekort "lv") of direct object is in de redekundige ontleding het zinsdeel waarop de in dezelfde zin door middel van het gezegde beschreven handeling rechtstreeks betrekking heeft. Concreter betekent dit dat het lijdend voorwerp datgene aanduidt dat de in de rest van de zin uitgedrukte handeling rechtstreeks ondergaat en in sommige gevallen het onmiddellijke resultaat van die handeling is.
"Lijden" heeft hier de niet meer algemeen gangbare betekenis van "ondergaan".
Syntaxis.
Het lijdend voorwerp fungeert normaal gesproken als tweede argument bij het hoofdwerkwoord. Een werkwoord dat een lijdend voorwerp als tweede argument heeft of kan krijgen heet transitief of overgankelijk. Werkwoorden die geen lijdend voorwerp als argument kunnen hebben heten intransitief of onovergankelijk.
Nominalisatie.
Een andere manier om het lijdend voorwerp in de zin te vinden is door substantivering van het werkwoord waar het lijdend voorwerp een van de argumenten bij is. In het Nederlands levert dit constructies op waarin het lijdend voorwerp deel uitmaakt van een woordgroep beginnend met "van": "Het hebben/zien van...", etc.
Markeringen.
In talen met naamvallen is de accusatief de naamval die primair de functie van lijdend voorwerp markeert. In talen zonder naamvalssysteem (analytische talen) wordt het lijdend voorwerp wanneer dit een zelfstandig naamwoord is meestal niet morfologisch onderscheiden van andere zinsdelen. Dit is bijvoorbeeld het geval in het Nederlands. De syntactische functie van lijdend voorwerp moet in dit geval middels andere aspecten van de zin tot uiting komen, zoals de woord- en zinsdeelvolgorde. Wanneer het persoonlijk voornaamwoord de functie heeft van lijdend voorwerp, neemt het in de meeste talen een andere vorm aan ten opzichte van het onderwerp. Dit levert verbuigingsparadigma's op zoals "ik" versus "mij", "hij/zij" versus "hem/haar", enz. in het Nederlands.
In ergatieve talen volgt de markering een ander systeem. Hier krijgen het lijdend voorwerp en het onderwerp van intransitieve zinnen dezelfde uitgang (vaak een nuluitgang), de zogeheten absolutieve naamval. Het onderwerp van transitieve zinnen staat in dit soort talen in een andere naamval, de ergatief.
Verwante begrippen.
Het indirect object wordt niet rechtstreeks getroffen door de door middel van het gezegde uitgedrukte handeling. Niettemin is ook hier sprake van een zekere betrokkenheid die grammaticaal tot uiting komt, bijvoorbeeld met een voorzetsel of markeerder.
In termen van thematische relaties komt het lijdend voorwerp min of meer overeen met de patiÃ«ns.
