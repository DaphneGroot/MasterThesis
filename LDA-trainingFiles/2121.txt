	GLADIATOREN, KNIKKERS EN DE PERS
	'Ik heb het laatste taboe aan de orde gesteld.' Het zijn zwaar aangezette, doodernstige woorden van dr. Jos van Kemenade. De commissaris van de koningin in Noord-Holland is dan ook een kleine kruistocht begonnen tegen de verslonzing van de democratie en de rol die de media daarbij spelen.
Er wordt genoeg gemopperd op de pers in het algemeen, maar zelden stellen bestuurders de rol van de media bewust aan de orde. 'Politici voelen zich afhankelijk van journalisten', zegt Van Kemenade. 'Ze zijn bang te worden teruggepakt als ze kritiek uiten op het functioneren van journalisten.' Als oud-minister van Onderwijs en voormalig burgemeester van Eindhoven weet hij wat de politicus beweegt.
Onlangs, tijdens een toespraak voor bestuurders en relaties, ging de commissaris het gevecht met de media aan. Het stoort hem dat zo slecht over de politieke besluitvorming wordt bericht. 'Steeds vaker lijken de verslagen te gaan over politieke gevechten tussen autoriteiten, de gladiatoren. De een zegt iets en de pers holt naar de ander om een reactie. Het gaat te veel over het spel, te weinig over de knikkers. Het werkelijke probleem blijft onderbelicht.'
Van Kemenade kreeg complimenten voor zijn aanval. 'Goed dat het eens gezegd is', mompelden stuk voor stuk de aanwezige politici. 'Ik zou het niet gedaan hebben.' De commissaris vindt echter dat hij weinig te vrezen heeft. 'Ik sta niet voor een partijpolitiek belang. Bovendien heb ik gemerkt dat de pers genteresseerd is in mijn uitspraken.'
Politiek, doceert Van Kemenade, is het afwegen van belangen en het nemen van besluiten. 'De noodzaak zich te verantwoorden is essentieel voor een democratische overheid. De afweging moet duidelijk zijn om de besluitvorming te begrijpen. Als de berichtgeving over de afweging tekortschiet, wordt de democratie te grabbel gegooid.'
Van Kemenade erkent dat politici zelf ook meewerken aan de verslonzing van de democratie. 'Ze weten dat ze met korte verklaringen meer kans maken om de televisie te halen dan met een verhaal over hun afwegingen. En ze weten dat de meeste informatie de burger bereikt via de 5 uur show. Daar haken ze op in.'
Voor een goed functionerende democratie is een kritische pers cruciaal, zegt hij. 'Journalisten moeten politici diepgaand ondervragen over waar ze voor staan, over hun afwegingen. Dat gebeurt te weinig. Er is meer aandacht voor de personen en hun onderlinge conflicten. Aansprekende incidenten krijgen de overhand boven de analyses van achtergronden, standpunten, motieven en afwegingen.'
De gebrekkige informatievoorziening baart hem zorgen, omdat politici niet meer langs de gebruikelijke weg de burger kunnen bereiken. 'Politieke partijen verliezen leden. Gekozen politici hebben geen achterban meer en weten niet meer wie ze vertegenwoordigen. Nu de media steeds meer wegvallen als podium voor het politieke debat, wordt het besturen op de tast.'
Voorbeelden voor zijn stelling heeft Van Kemenade genoeg, zegt hij. Hij noemt de discussies over het trac van de hogesnelheidstrein, de nachtvluchten op vliegveld Beek en het Frans-Nederlandse conflict over de drugs.
'Bij de hogesnelheidstrein werd vooral bericht over de ruzie tussen PvdA-woordvoerder Van Heemst en de CDA'er Leers. Dat moet ook, maar het is niet voldoende. Naar mijn smaak kwam niet uit de verf waarom het kabinet koos voor de route door het Groene Hart.'
En over de ruzie met Frankrijk over het drugsbeleid. 'Dat leek een strijd tussen de gladiatoren Kok en Chirac. Wat ik miste, waren verhalen over de winst van het Nederlandse gedoogbeleid.'
Ronduit ergerlijk vond Van Kemenade de berichtgeving over het kabinetsbesluit over vliegveld Beek. 'De bewoners klaagden over het vliegtuiglawaai 's nachts en daartussen werd steeds weer de uitspraak gezet van minister De Boer, die had gezegd: ''Met dit besluit kan ik rustig slapen.'' Dat kweekt een sfeer van: ze trekken zich niks van ons aan.'
De waarschuwingen van de provinciale bestuurder over de verloedering van de democratie zijn, niet geheel onverwacht, in eerste instantie ingegeven door het gebrek aan belangstelling voor de provincie. Hij zegt dat de pers amper in de gaten heeft dat de provincies de laatste vijf jaar zich steeds meer bezighouden met ingrijpende maatschappelijke zaken.
'Het belang van de provincies in het openbaar bestuur is veranderd. Ze voeren in toenemende mate een autonoom beleid. Het gaat niet om kwesties als het kunstgebit in het ziekenfonds, maar om lange-termijnoplossingen voor verkeer en vervoer en gecompliceerde vraagstukken van grensoverschrijdingen. Voor de burger zijn die niet direct herkenbaar, maar ze hebben grote gevolgen. Dat soort zaken krijgt geen aandacht in de pers.
Ook de burger moet uit zijn stoel komen, vindt de commissaris. 'Asielzoekers moeten een inburgeringscursus volgen. Maar wat is gedaan aan de inburgering van de eigen burgers? Wat weten de mensen nog van de scheiding der machten? Wat weten ze over het provinciaal bestuur?
Te weinig, vindt Van Kemenade en zegt: 'Het is doodzonde dat Nederland zo met zijn democratische verworvenheid omgaat. Het roer moet om, want als het zo doorgaat, komt hier misschien de tijd dat we met fluitjes de straat opmoeten om de democratie te redden.'
Marc van den Broek
Weert Schenk

