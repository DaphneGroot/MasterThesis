Aankoop van Louisiana.
Omvang van de 'Louisiana Purchase' afgezet ten opzichte van de huidige territoriale indeling van de Verenigde Staten van Amerika.
De aankoop van Louisiana (Engels: "Louisiana Purchase;" Frans: "Vente de la Louisiane") is een transactie uit 1803, waarbij door de Verenigde Staten een gebied van ongeveer 2,1 miljoen km² ten westen van de rivier de Mississippi voor een bedrag van 15 miljoen dollar (tegenwoordig ongeveer 240 miljoen dollar) werd gekocht van Frankrijk. Deze aankoop verdubbelde ongeveer de oppervlakte van de VS.
De onderhandelingen tussen de VS en Frankrijk over de aankoop waren aanvankelijk slechts van toepassing op de stad New Orleans. President Thomas Jefferson stuurde hiervoor de gezant Robert Livingston naar Parijs. Mede door de wens van Napoleon om de Britten te beletten het gebied te verkrijgen, alsmede zijn visie dat een sterke VS een tegengewicht kon bieden aan de Britse koloniale aspiraties in Noord-Amerika werd uiteindelijk overeengekomen om het gehele Louisiana-territorium te verkopen. De overeengekomen prijs komt neer op zo'n $7 per km2. Het verdrag werd getekend op 30 april 1803 en het gebied ging officieel over in Amerikaanse handen op 20 december van dat jaar. De Londense Barings Bank was betrokken bij de financiële transactie.
Aandeel in de "Louisiana Purchase", nu in de collectie van het gemeentearchief van Amsterdam
Het gebied van de Louisiana Purchase beslaat het gebied ten westen van de Mississippi en ten oosten van de Rocky Mountains en omvat (gedeelten van) de huidige staten Louisiana, Arkansas, Missouri, Iowa, Minnesota, North Dakota, South Dakota, Nebraska, Kansas, Oklahoma, Texas, New Mexico, Colorado, Wyoming en Montana. Een relatief klein deel van het oorspronkelijke gebied, gelegen ten noorden van de 49e breedtegraad, is thans Canadees grondgebied.
Tussen 1804 en 1806 werd het gebied verkend en in kaart gebracht tijdens de fameuze expeditie van Lewis en Clark.
