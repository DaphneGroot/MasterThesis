 UBBINK ZIET VERLIES VAN DRIE MILJOEN. 
 DOESBURG, 29 jan (Reuter) - Ubbink NV heeft meegedeeld dat zij over 1996 een netto verlies van bijna drie miljoen gulden verwacht, nadat in 1995 nog een winst van vier miljoen werd geboekt. 
 Het verlies wordt vooral veroorzaakt door een last die wordt genomen voor stroomlijning van de tuindivisie en verdere afwaardering van activa. 
 In augustus ging de handelaar in bouw-en tuinmaterialen nog uit van een "licht positief" tweede halfjaar. In de eerste helft van 1996 was er een winst van 1,5 miljoen gulden. 
 Volgens Ubbink is het operationele resultaat in de tuinsector in het tweede halfjaar van 1996 aanzienlijk achtergebleven bij de verwachtingen. 
 Vooral fors hogere logistieke kosten, zoals voorraad-, magazijn-en handlingkosten, waren hiervan de belangrijkste oorzaak. 
 In verband met de daarom noodzakelijke stroomlijning en afwaardering van activa is de al in het eerste halfjaar van 1996 getroffen netto voorziening van 2,2 miljoen gulden in de tweede jaarhelft verhoogd tot ruim drie miljoen. 
 Volgens Ubbink bedroeg haar voorlopige omzet over het afgelopen jaar 173 miljoen gulden, vrijwel onveranderd ten opzichte van de 172 miljoen die in 1995 werd geboekt. 
 Het operationele resultaat zal volgens de directie "beperkt positief" zijn. 
 De definitieve jaarcijfers over 1996 worden op 14 maart na beurs bekend gemaakt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
