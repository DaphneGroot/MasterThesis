	Haperende proeven en blijvende vragen
	De mens kan behoorlijk gefrustreerd raken als hijzelf centraal staat. Stel: je gaat naar het wetenschapsmuseum newMetropolis in Amsterdam, 'een wereld waarin je zelf het grootste wonder bent', zoals de reclamefolder meldt. Probeer er maar eens antwoorden te vinden. Bijna razend kun je daarvan worden.
Neem het mysterie van de houten staafjes. De bezoeker moet met die staafjes de afstand overbruggen tussen door elkaar geplaatste gele en blauwe blokjes, zodanig dat er twee gescheiden systemen van onderling verbonden blokjes ontstaan - een geel en een blauw. Maar hoe ik ook pas, meet en redeneer, altijd houd ik n staafje over en blijft n blokje zonder connectie. 'Volgens mij kan het niet', zegt een toekijkende man dan ook.
Plotseling duikt er een hostess op. 'Zullen we het samen doen?', stelt ze voor. Het helpt niet, het laatste staafje blijft steeds over. 'Ik weet de oplossing ook niet', verzucht de newMetropolis-vrouw. 'Maar binnenkort krijgen we die, van degene die dit heeft bedacht.'
De hostess speelt haar rol geheel volgens de filosofie van newMetropolis. Want deze instelling is er niet om te laten zien dat de onderzoekers knap zijn, de techniek vernuftig, de natuur wonderbaarlijk en de wetenschap baanbrekend. NewMetropolis zet nauwelijks uiteen, maar roept vragen op en vindt het niet erg als de bezoeker daarmee blijft zitten.
Zuig bijvoorbeeld de lucht weg rond een rinkelende bel en een brandende lamp, en je hoort het geluid zwakker worden terwijl de lamp onverminderd fel blijft schijnen. Het toont aan dat geluid lucht nodig heeft en licht niet, maar wat bewijst dat? Het gelijk van Huygens die poneerde dat licht uit golven bestaat of Newtons stelling dat het van kleine deeltjes is gemaakt? Geen van de proeven die newMetropolis aanbiedt bij zijn presentatie van dit Newton-Huygens-debat, beslechten de discussie tussen de twee geleerde zeventiende-eeuwers.
Het ontbreken van antwoorden heeft de belangstelling voor newMetropolis, de opvolger van het technisch museum NINT, niet geschaad. Vanaf de opening op 3 juni tot begin september zijn er 130 duizend personen komen kijken. In de zomermaanden was de toeloop vaak zo groot dat veel bezoekers niet bij de experimenten konden komen en aldus de essentie van het gebodene moesten missen. Ook waren er klachten over installaties die niet werkten, en over wezenloze proeven.
Begin september - het is niet overstelpend druk - blijken de laatste twee klachten niet ongegrond. Er zijn, zo zegt het museum, slechts zes van de tweehonderd installaties buiten gebruik. Dat kan waar zijn, het lijkt niettemin een optimistische beschrijving van de situatie. Op de kleine medische afdeling bijvoorbeeld, blijken de meeste proeven onuitvoerbaar wegens het ontbreken van de juiste spullen en goede informatie. Elders zijn de gebreken ook niet zeldzaam: bellen die nalaten te gaan rinkelen, lichten die het laten afweten, effecten die uitblijven.
Andere experimenten ontbreekt het aan portee. Zo is onduidelijk waarom precies het effect van lichtlijnen op het gezicht wordt getoond of waarom het gelaat in grimassen moet worden getrokken. En is het echt nodig proefondervindelijk vast te stellen dat een tafeltennisballetje van een schuin oppervlak niet recht terugkaatst?
Bij veel van deze gebrekkige experimenten wreekt zich het tekort aan adequate uitleg. NewMetropolis mag een museum voor vragen zijn; als basale gegevens ontbreken, is het lastig om de vragen stellen die er echt toe doen.
Toch is newMetropolis zo groot dat er flink wat overblijft om de tijd op aangename wijze te doen vergeten. Het is redelijk lang spannend om tankers van plastic op de milieuverantwoorde wijze door hun bassin te manoeuvreren, de juiste ballen in de spectaculaire ballenmachine te kieperen of uit te vinden welke soort schoepen op een windmolen de meeste stroom opwekt. En inderdaad: als het allemaal wel werkt, komen de vragen vanzelf.
Ook over de mens. Een afgeschermd hoekje van het museum heeft twee toeganspoortjes, n voor Nederlanders en n voor buitenlanders. In de ruimte achter de poortjes is op video de fameuze proef uit de jaren zeventig te zien waarbij Amerikaanse onderzoekers studenten pressen tot gehoorzaamheid in een rol, hetzij als gevangene, hetzij als bewaarder. Aardige jongens veranderden na verloop van tijd in sadistische 'bewakers' en 'gevangenen' legden zich bij die wreedheid neer, zodanig dat sommigen met ernstige stressverschijnselen uit het experiment moesten worden gehaald.
Pas als ik de video heb bekeken, realiseer ik me dat ik zonder veel aarzeling door het poortje voor Nederlanders naar binnen ben gelopen.
Eric Hendriks
newMetropolis, Amsterdam
Zo. t/m do. 10.00-18.00 uur; vrij. en za. 10.00-21.00 uur
Toegang  22,50

Foto
	De ballenmachine in newMetropolis. FOTO HANS HEUS - DE VOLKSKRANT

