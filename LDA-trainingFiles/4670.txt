	Beelden voor het geestesoog
	Het is een tentoonstelling. Het heet beeldende kunst. Maar er valt bar weinig te zien op de expositie 'Blueprint' in Stichting De Appel.
Leesvoer is er in soorten en maten. Op een sokkel ligt een vuistdik boek van de Britse Fiona Banner, elders hangt een assortiment tekstjes en papiertjes van de dove Amerikaanse kunstenaar Joseph Griguely. De film van de Belg Pierre Bismuth bestaat zelfs volledig uit onderschriften.
Tot zover de tekst. Dan is er nog geluid. Radiozenders tetteren door de zalen met Franse chansons, hiphop en geruis. Onder de trap is het alsof je aan een landweg staat. Vogels kwettteren, een motor ronkt voorbij en in de verte klinkt een doffe housebeat uit een auto. Op het terras heerst weer een heel andere sfeer. Hier zalven stemmen van een gebedsdienst uit de luidsprekers.
Nog steeds niks te zien, toch is er al volop beeld. Als kijker (herstel: als luisteraar) heb je je eigen beelden al geproduceerd. Eerst kwamen de vogels en de wilde planten, dan de gelovigen, vroom biddend om meer Bijbels. De herinneringen en associaties doemen vanzelf op voor je geestesoog.
En dat is precies de bedoeling van de Blueprint-kunstenaars. Zij dicteren niet wat je ziet, maar regisseren en prikkelen de verbeelding. Hun werk is als het ware 'onaf', het referentiekader van de kijker maakt het pas compleet.
Nu is dat op zich een open deur. Elk kunstwerk, elke film en elk boek wordt gekleurd door de beelden en gedachtes die de kijkers en lezers inbrengen. Dat Blueprint haar kijkers daarvan bewust maakt, is niet bijzonder interessant. Maar de meeste werken op deze tentoonstelling bieden meer. Ze tonen stuk voor stuk meer niet dan wel, maar op zo'n manier, dat je aandacht gericht wordt op details die normaal gesproken niet of weinig opvallen.
Neem de foto's van de Amerikaanse Uta Barth - eindelijk beeld, al is ook hierop weinig concreets te zien. De opnames zijn uitgesproken onscherp, je ontwaart vage kleurvlekken, waarschijnlijk stadslandschappen. De camera (en daarmee het oog van de kijker) zoomt in op een soort schemertoestand.
Die rode vlek kan een stoplicht zijn, dat rasterwerk een gevel, maar het beeld zelf blijft abstract en onuitgesproken. Terwijl de kleuren en compositie juist heel uitgewogen zijn.
Door die vreemde combinatie van vaagheid en precisie speur je de beelden af naar details en ontwaar je er sferen en gevoelens in.
Blueprint schotelt de kijker geen hapklare brokken voor. De tentoonstelling kost tijd en concentratie, en daar moet je zin in hebben. Bovendien moet je het idee laten varen dat beeldende kunst per definitie over concrete plaatjes, objecten en installaties gaat.
'Als je niet kunt horen, wordt het onbelangrijke juist heel belangrijk', schrijft Josef Grigely op n van zijn notitiebriefjes. Blueprint bevat een impliciete boodschap: onze mediacultuur heeft niet zozeer behoefte aan nieuwe beelden, maar aan mensen die ons wijzen op wat doorgaans onuitgesproken blijft.
Ineke Schwartz
Blueprint, t/m 17 augustus bij Stichting De Appel, Amsterdam, open dinsdag t/m zondag 12-17.00 uur.

