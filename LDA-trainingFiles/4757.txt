	Beethovenstraat blues
	De 'Brede Jodenstraat' - die benaming kreeg de Beethovenstraat in Amsterdam-Zuid in de loop van de jaren dertig, als tegenhanger van de Jodenbreestraat in het hartje van de Amsterdamse jodenbuurt. Na de machtsovername door Hitler in Duitsland in 1933 ontvluchtten veel joden hun land. Een groot aantal nam de wijk naar Amsterdam, waar de meest welgestelden neerstreken in de pas gebouwde, naar Amsterdamse maatstaven dure buurt rond de Beethovenstraat.
De Duitse joden bepaalden al snel de sfeer en de stijl in de Beethovenbuurt. 'Die buurt kwam tegemoet aan de manier waarop die mensen in Duitsland hadden gewoond, tamelijk nieuw, een tikkeltje elegant', vertelde een immigrant later. 'Van de Berlijnse Kurfrstendamm naar de Beethovenstraat was niet zo'n enorme stap.' Tramlijn 24 die door de straat reed, kreeg de naam de 'Berlijn-express'. Dure bontjassen gaven de straat een chique aanblik, regelmatig klonk het: 'Aber bei us war alles besser', en in de winkels hadden de Duitse dames de reputatie nogal eens te willen voordringen.
De Nederlandse buurtbewoners reageerden niet allemaal even tolerant en gastvrij op de komst van de Duitse vluchtelingen. Er kwamen klachten dat de Duitse joden hun eigen taal bleven spreken en 'behalve met hun mond ook met hun handen spraken'. De eigenaar van een lunchroom hing een bordje op met de tekst: 'Bei Delicia spricht man auch Hollndisch.' De luidruchtigheid waarmee de Duitse joden zich manifesteerden, werd niet erg geapprecieerd. Op scholen werden kinderen van immigrs gepest.
'Anti-Duitse en anti-joodse sentimenten liepen door elkaar heen in de reacties op de emigranten', schrijft Frank van Kolfschooten in De Koningin van Plan Zuid - Geschiedenissen uit de Beethovenstraat (Veen;  24,90). 'De reserves van Nederlandse joden tegen de emigranten werden vooral ingegeven door angst voor de eigen economische positie en jaloezie. (. . .) De angst voor negatieve economische gevolgen was overigens onterecht, omdat veel emigranten goed in hun eigen onderhoud konden voorzien. Sommigen zorgden zelfs voor nieuwe werkgelegenheid.'
De geschiedenis van de Beethovenstraat in de jaren dertig is een van de boeiende historische schetsen die Van Kolfschooten in De Koningin van Plan Zuid de lezer biedt. De Beethovenstraat is om verschillende redenen een interessant fenomeen dat uitstijgt boven een lokale bezienswaardigheid: in architectonisch opzicht is de straat een kenmerkend onderdeel geworden van het door Berlage ontworpen en in de jaren twintig en dertig gebouwde Plan Zuid. De straat vormde het hart van een buurt die in de oorlog zwaar werd getroffen, mede door de aanwezigheid van een SD-gebouw in de Euterpestraat (nu Gerrit van der Veenstraat). Na de oorlog heeft de straat zich ontwikkeld tot een allee met allure, die nog mooie tijden tegemoet kan gaan als het nabijgelegen station Zuid begin- en eindpunt wordt van hogesnelheidstreinen uit Duitsland en Parijs.
Van Kolfschooten besteedt terecht de meeste aandacht aan de oorlogsgeschiedenis van de Beethovenbuurt. 'Tijdens de bezettingsjaren cordineerden de nazi's vanuit twee panden in de buurt de jodendeportaties en de bestrijding van het verzet. In deze periode is de Beethovenstraat voorgoed veranderd. Alle naoorlogse literaire werken die zich in de Beethovenstraat afspelen, ademen een sfeer van treurnis, eenzaamheid, ziekte en dood. De straat komt er vooral uit naar voren als een tragische straat.' Een voorbeeld is de roman Tramhalte Beethovenstraat over de jodenvervolging van de Duitse immigrante Grete Weil, die in de Beethovenstraat woonde en uitzicht had op de halte waar de trams met de bijeengedreven joden vertrokken.
Navrant is het verhaal achter het oorlogsmonument dat nu op de Apollolaan staat aan het begin van de Beethovenstraat. Het monument staat op de plaats waar op 24 oktober 1944 29 willekeurig uit de gevangenis aan de Weteringschans geplukte mannen werden gefusilleerd als represaille voor de - gelukte - aanslag op de SD-officier Herbert Oehlschlgel. En pikant is de actieve rol die prins Bernhard speelde bij de beslissing de SD-gebouwen in de Beethovenbuurt in november 1944 te bombarderen. Bij de bombardement kwamen naar schatting vijftig buurtbewoners en vier Duitsers om het leven.
De Beethovenstraat heeft in de loop van haar inmiddels bijna zeventigjarige geschiedenis vele bekende bewoners gekend. Tragisch is de levensloop van de 'koningin' van de straat, de actrice en cabaretire Fien de la Mar. Na een carrire vol triomfen voor de oorlog ging het na de oorlog bergafwaarts met haar. Vooral na het overlijden van haar man in 1957 raakte zij in de greep van een martelende eenzaamheid. 'Ze had de reputatie dat ze mensen bestookte met telefoontjes, vooral 's nachts als ze te veel gedronken had.' In 1965 sprong zij op Eerste Paasdag uit het raam; enkele dagen later overleed zij aan de verwondingen.
De onbetwiste 'koning' van de straat was lange tijd de in 1973 overleden Ben Jessurun Lobo, sinds de jaren dertig eigenaar van boekhandel Van Rossum, die drie jaar geleden het veld moest ruimen voor nieuwbouw. Lobo was vraagbaak en geweten van de buurt tegelijk. Hij maakte vaak zelf wel uit wat hij de klanten wilde verkopen. Uitgever Geert van Oorschot schreef in een In Memoriam: 'Ik ben er bij geweest hoe hij een dame de mantel uitveegde om haar volgens hem vulgaire smaak en gebrek aan onderscheidingsvermogen.'
Minister van Justitie en later minister-president P. Gerbrandy, die in de jaren dertig in de Brahmsstraat woonde, kwam een keer de winkel binnen en begon een zorgelijk praatje over de situatie in Europa. 'Wat denkt u', vroeg hij aan de belangstellende boekhandelaar, 'wordt het oorlog?'
Han van Gessel

Foto
	Een van de SD-gebouwen die werden getroffen bij het bombardement op de Beethovenbuurt, november 1944. FOTO'S UIT 'DE KONINGIN VAN PLAN ZUID' Ben Jessurun Lobo

