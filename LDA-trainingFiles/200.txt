	Steeds meer vrouwen kiezen voor notariaat
	Van onze verslaggever
DEN HAAG
De beroepsorganisatie van notarissen en kandidaat-notarissen, de Koninklijke Notariële Broederschap (KNB), zal op termijn haar naam moeten veranderen. Naar verwachting zal het aantal vrouwen in het notariële ambt over enkele jaren groter zijn dan het aantal mannen.
Op het ogenblik is in Nederland 40 procent van de kandidaat-notarissen van het vrouwelijk geslacht. Van de studenten notarieel recht is 60 procent vrouw.
Op 7 februari houdt de KNB in Amsterdam een symposium over parttime werken in het notariaat. De datum is niet toevallig. Op 7 februari 1997 is het vijftig jaar geleden dat in Nederland de eerste vrouwelijke notaris werd benoemd: notaris Bletz.
De broederschap rekent op een forse instroom van vrouwen in de komende jaren. Het aantal vrouwelijke leden van de broederschap is sinds 1947 jaarlijks geleidelijk gestegen, met gemiddeld één vrouw. De grote groei deed zich de afgelopen tien jaar voor. Van de 1500 kandidaat-notarissen zijn er 650 vrouw. Er zijn 1200 notarissen, onder wie 48 vrouwen.

