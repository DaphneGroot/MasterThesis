	Schotse runderen van boer Krämer hebben wellicht geluk
	Van onze correspondent
Willem Beusekamp

BONN
'Voor hoeveel kilo mag ik u noteren?' Peter Krämer, houder van eenentwintig Schotse koeien van het Galloway-ras, wijst naar de langharige zwarte beesten in de wei. In de pan smaken die uitmuntend, verzekert de Duitse veehouder, annex slager. Functionarissen van de regionale veterinaire dienst, ministerie van Landbouw en zes man van de lokale pers volgen hem door het drassige weiland.
Een Galloway-koe slacht Krämer alleen voor Kerstmis en Pasen. Een delicatesse, zegt hij. 'Een haasbiefstuk kost honderd mark per kilo, ruim dubbel zoveel als een Duitse biefstuk.' Dat zou Krämer wel willen. Niemand die zich nu aan Brits vlees waagt, al wordt hij 'overstroomd met bemoedigende telefoontjes van trouwe klanten'.
Krämer en de paar honderd overige houders van Galloway en het aanverwante ras Highlander staan in Duitsland sinds woensdag in de schijnwerpers. Allen krijgen huisbezoek van 'de autoriteiten', die de pers meenemen. Nog nooit zoveel volk over de vloer gehad, verzucht Krämer. Hij woont in Hennef-Westerhausen, een gehucht ten zuiden van Bonn. Persvertegenwoordigers baren daar nog opzien.
Woensdag besloot minister Borchert van Landbouw dat 5200 Britse koeien moeten worden gedood. Mogelijk volgen er nog veertienduizend nakomelingen. Aanleiding was het 'dode kalf van Hönxter', een vierjarige koe met de naam Cindy, die leed aan de gekke-koeienziekte, BSE. De koeien van Krämer komen oorspronkelijk ook uit Groot-Brittannië, maar omdat het dieren van de vierde tot zevende generatie betreft, stuk voor stuk in Duitsland geboren, heeft hij misschien geluk.
De aanwezige veeteelt-experts kunnen niets garanderen. Horst Siepe, 'Kreis-Tierzuchtwart': 'Als ik een advies mag geven: allemaal opruimen.'
Ofschoon de experts de koeien van Krämer al twee jaar lang in de gaten houden en tot op heden niets verdachts hebben kunnen ontdekken, moet men rekening houden met 'het ergste'. Horst Siepe: 'Neem geen enkel risico, we hebben al genoeg ellende achter de rug.'
De veeteeltexpert adviseert de Nederlandse veetelers eveneens rigoureuze maatregelen, ongeacht de uitkomst van het lopend onderzoek.
Als gevolg van de gekke-koeienziekte zijn de vleesprijzen in Duitsland voor de veehouders meer dan gehalveerd. Het 'dode kalf van Hönxter' zal de consumptie van rundvlees verder doen dalen. 'Nóg zo'n geval en een hele beroepsgroep kan naar de sociale dienst. Het vertrouwen van de consument krijg je dan nooit meer terug.'
De onrust en in Hönxter zelfs uitgesproken hysterie - de eigenaar van het kalf staat onverminderd onder scherpe politiebewaking, omdat hij woensdag door boze collega's dreigde te worden gelyncht - is er gisteren niet minder op geworden. Aanleiding zijn de geruchten dat er iets grondig is misgegaan met de registratie van het BSE-kalf. Veel betekenend wordt er gesproken over 'twee oorgaatjes', hetgeen er op kan duiden dat het oorspronkelijke oormerk van Cindy tegen de regels in is vervangen door een ander.
De kwestie was voor minister Aartsen aanleiding om donderdag vanuit Berlijn naar Schiphol een tussenlanding te maken in Bonn, waar hij zijn collega Borchert over de Nederlandse bevindingen onderhield. 'Bijna zeker' weet Van Aartsen dat de in '92 naar Nederland geëxporteerde en in '95 geslachte moederkoe van het kalf niet aan BSE leed. Van Aartsen gaat een stap verder en weet alweer bijna zeker dat de moederkoe in werkelijkheid helemaal niet de moeder van Cindy is.
Eerder op de dag had de Nederlandse bewindsman op het landbouwcongres in Berlijn (Grüne Woche) verzekerd: 'In Nederland komt BSE niet voor.' Op het vliegveld Keulen/Bonn vertelde Van Aartsen dat hij in Berlijn met zijn collega Höhn van Noordrijn-Westfalen had gesproken, en dat ook mevrouw Höhn inmiddels vreest dat Cindy niet in Duitsland is geboren, maar rechtstreeks uit Schotland is ingevoerd. Anders gezegd: dat er sprake is van criminele activiteiten.
Het dier belandde bij een veeteler in Mecklenburg-Vorpommern, die het weer doorverkocht naar Hönxter. Overigens is het wel toevallig dat deze inmiddels failliete Oost-Duitse veehouder ook eenenveertig Britse koeien aan Nederland heeft verkocht, waaronder de al of niet echte moeder van Cindy. Van Aartsen zegt dat alle leveranties uit Mecklenburg worden opgespoord en gedood, inclusief de nakomelingen van deze koeien.
Duitse deskundigen denken inmiddels dat Van Aartsen wel eens gelijk kan hebben, namelijk dat er is gesjoemeld met de papieren en oormerken; dat er derhalve geen sprake hoeft te zijn van overdracht van BSE van moeder op kalf. Voorzitter Heereman van het Verbond van Duitse Boeren noemt het controlesysteem van ingevoerde koeien onvoldoende. Niet uit te sluiten, aldus Heereman, is dat besmette dieren vanuit Groot-Brittannië naar Mecklenburg-Vorpommern zijn vervoerd.
Het verbond van Duitse consumentenorganisaties heeft genoeg van de discussie. Niet 5200, maar alle in Duitsland levende Britse koeien moeten naar de slachtbank.
Minister Van Aartsen verzekerde gisteravond dat nu ook zijn collega Borchert overstag is en het Nederlandse voorstel steunt om over te gaan tot een Europese registratie van de koeien. De experts in de wei van Peter Krämer spraken er 's morgens al over, maar voegden er eerlijkheidshalve aan toe dat zo'n systeem voor zijn Galloways mogelijk te laat komt.

