	Het Vervolg trapt in valkuilen Liefhebber
	Theaterbezoek van Karl Valentin en Liefhebber van Gerardjan Rijnders door Het Vervolg. Regie Lon van der Sanden en Rob Ligthert. In Vervolgtheater Maastricht, 7 maart. Daar nog t/m 12 april; tournee.
'De treurigste premires
provinciepremires
met provinciepremirepubliek
het treurigste publiek
een zaal vol dooie vissen
die met dooie vissenogen
naar de dood kijken.'
Dat zegt toneelcriticus Liefhebber in het gelijknamige stuk van Gerardjan Rijnders, dat inmiddels behoort tot het vaste repertoire van Toneelgroep Amsterdam. Op 26 maart bestaat TGA tien jaar en dat wordt gevierd met een extra Liefhebber in de Stadsschouwburg Amsterdam.
Die avond kan het publiek opnieuw kijken naar Titus Muizelaar, Lineke Rijxman en Fred Goessens. Liefhebber is zo vergroeid met die spelers en die specifieke opvoering, dat het op zijn minst moedig te noemen is dat de Maastrichtse groep Het Vervolg het stuk nu speelt.
Liefhebber zit vol valkuilen en Het Vervolg is daar met overgave ingedonderd. In regie van Rob Ligthert, drijvende kracht achter de veelbelovende groep De Federatie, is het stuk op alle fronten om zeep geholpen. Dat ligt niet alleen aan hem, maar ook aan actrice Marie-Christine de Both, die de getroubleerde critica speelt. Op zich is het aardig Liefhebber een vrouw te laten zijn; er zijn tenslotte veel vrouwelijke critici. Maar De Both presteert het om die van woede kolkende tekst te spelen alsof het een keurige, afgewogen toneelmonoloog is.
'Komt de rol op, komt de actrice op.'
De Boths critica is ingeleefd en uitgespeeld, met pauze's, stiltes, af en toe op fluistertoon, en met gespeeld cynisme. Haar man zit intussen achter de naaimachine en naait een Superman-pakje, de hoogzwangere dochter eet een pot mayonaise leeg. Mevrouw Liefhebber ziet eruit als de chique recensente van een chic avondblad, en meer is het niet. Deze enscenerig is zo overbodig en oninteressant dat je alleen nog maar met de ogen dicht kunt luisteren naar de tekst uit 1992, die inderdaad nog steeds actueel is en zelfs met vooruitziende blik geschreven. 'Op het toneel zie je alleen nog maar de abstractie van een abstractie van een kunstmatig wereldbeeld'. Dat citaat zou zo op Licht kunnen slaan, Rijnders' laatste stuk (1996).
Liefhebber is een even komisch als verontrustend stuk, waarin Rijnders niet wraak neemt op de toneelkritiek, maar juist zijn eigen vertwijfeling over de noodzaak van theatermaken aan de orde stelt. Bij Het Vervolg blijft van die verontrusting niets over, en komisch is het al helemaal niet.
Liefhebber wordt voorafgegaan door Theaterbezoek, een korte sketch van Karl Valentin in een bewerking van Lon van der Sanden. Een jong echtpaar krijgt twee vrijkaartjes voor het theater en moet binnen een half uur in de schouwburg zijn. Tussen het moderne design en het huilende kind raken man en vrouw steeds meer over hun toeren. Door Mieneke Bakker en Hans van Leipsig vaardig gespeelde slapstick, met een wel erg voorspelbare moraal.
Nee, de treurigste premires zijn lang niet altijd in de provincie, en al helemaal niet bij Het Vervolg. Maar dit keer heeft Liefhebber wel erg gelijk: 'Geen kritieken meer, want alleen nog maar kritiek; geen lof meer, want er valt niets te prijzen; geen stijlbloempjes, want parels voor de zwijnen'.
Hein Janssen

