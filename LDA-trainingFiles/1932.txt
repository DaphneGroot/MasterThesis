	Voorzitter islamitische organisatie bezorgd over invloed fundamentalisme    'De islam biedt vrouwen zelfrespect'
	
Van onze verslaggever
Henk M추ller
 MILSBEEK
De invloed van fundamentalisten op Marokkaanse, Turkse en vooral ook Nederlandse islamitische vrouwen baart M. Bogaers, voorzitter van Al Nisa, zorgen. Al Nisa is de grootste islamitische vrouwenorganisatie in Nederland. Autochtone vrouwen die tot de islam overgaan, blijken haast ziekelijk ontvankelijk voor fundamentalistisch gedachtengoed, aldus Bogaers.
Ze sprak eind deze week op een symposium in het Soeterijn in Amsterdam over relaties tussen leden van verschillende culturen. Bij die gelegenheid bekritiseerde zij vrouwen die de fundamentalistische islam voor zoete koek slikken. 'In de biculturele relaties die ik de afgelopen jaren heb gezien, ontvouwt zich een patroon. Als je je afvraagt welke vrouwen voor een overgang naar de islam kiezen, dan zie je dezelfde kenmerken. Het zijn sterke vrouwen, die veel in hun mars hebben en bijzonder regelend zijn. Ze maken een bewuste keuze voor de islam. Maar ze zoeken en zijn wel erg ontvankelijk voor fundamentalistische adviezen.'
Daardoor doet zich volgens haar de paradoxale situatie voor dat mondige vrouwen een ondergeschikte positie aanvaarden, met sluier en al. De eerst zo kritische vrouw wordt een onkritische moslimvrouw die dingen slikt omdat ze in de Koran zouden staan.
Bogaers: 'Die vrouwen proberen goed moslim te zijn, maar het blijkt moeilijk voor ze om met een wijdere blik te kijken naar al die adviezen. Ze worden onderdanig in plaats van zich op zichzelf te richten.' Zulke vrouwen zijn volgens haar 'relatieverslaafd'. Ze hebben in hun jeugd weinig liefde en veiligheid gekend en zoeken een droomprins voor deze onvervulde behoeften. Daarbij willen ze de rol van 'redster' dan wel 'slachtoffer' spelen. Beide partners zijn voor hun welbevinden sterk afhankelijk van elkaar.
Bij de overgang naar de islam 'bestaat de kans dat ziekmakende afhankelijkheid, zorgzaamheid en het gebrek aan onderling overleg overgoten worden met het etiket ''islamitisch'', aldus Bogaers. De eens zo kritische vrouw aanvaardt vrijwel alles.
De voorzitter van Al Nisa spreekt uit ervaring. Tien jaar geleden ging ze over tot de islam, nadat ze als katholiek meisje afscheid had genomen van de kerk. Tijdens een verblijf in Saoedie-Arabi출 ontdekte ze door het lezen van de Koran dat ze moslim wilde worden. Juist in dat land werd ze zich bewust van het verschil tussen praktijk en leer.
Bogaers: 'Voor mij is God rechtvaardig, barmhartig en als je de Koran leest, zie je dat de gelijkwaardigheid tussen man en vrouw wordt benadrukt. Goed, er staat dat vrouwen een hoofdbedekking moeten dragen. Maar dat is een advies. Ik merk dat het mensen afschrikt, dus ik draag geen hoofddoek. Zoiets is niet wezenlijk voor de islam.'
Ook zij kreeg problemen in haar huwelijk, die leidden tot lange periodes van zwijgen, volgens haar kenmerkend voor ruzies in islamitische gezinnen. Maar het huwelijk hield stand. Bogaers: 'Waarom in mijn geval wel? Omdat de islam mij kracht geeft. De islam sterkt mij in mijn positie als ge출mancipeerde vrouw. Daarvoor heb ik geen moskee nodig. Ik heb een band met God die mij meer nabij is dan mijn halsslagader, zoals in de Koran staat. De islam biedt vrouwen zelfrespect, geen onderdanigheid.'
De voorzitter van de islamitische vrouwenvereniging vindt dat vrouwen kritisch moeten blijven, juist ook tegenover de eigen gemeenschap. Al Nisa bracht dat in de praktijk door recent uit de Nederlandse Moslim Raad (NMR) te stappen. Los van het verwijt van financieel wanbeheer, menen Al Nisa en zusterorganisatie Promotie die ook opstapte, dat de vrouwenorganisaties niet serieus werden genomen. Het bestuur intimideerde hen en vond dat Al Nisa en Promotie zich veel te vrouwelijk emotioneel opstelden, aldus Bogaers. Met hun opstappen verdwenen vertegenwoordigers van het grootste deel van de vrouwelijke moslimgemeenschap uit de raad.
Bogaers: 'In de Koran staat dat je moet optreden tegen onrecht, dat je je mond moet opentrekken als je onrecht ziet. Dat is misschien moeilijk voor vrouwen die uit de Rif of Oost-Anatoli출 naar Nederland zijn gekomen. Maar voor hun dochters ligt dat anders. Zij bekijken de traditionele ''zekerheden'' heel kritisch. Deze vrouwen gaan op onderzoek uit, lezen de Koran en constateren dat er iets niet klopt in het beeld dat mannen van vrouwen schetsen.'
Maar autochtone vrouwen die tot de islam overgaan, worden juist opmerkelijk onkritisch. 'Dat houden ze een tijd vol', meent Bogaers, 'Maar je hebt hersens en ogen. Op een gegeven moment komt er onvrede en dan stappen ze eruit.'
Van de huwelijken tussen Nederlandse partners wordt binnen acht jaart 10 procent ontbonden. 40 Procent van de huwelijken tussen een in Nederland geboren vrouw en een in het buitenland geboren man loopt binnen die acht jaar uit op een echtscheiding. Voor Nederlandse mannen die gehuwd zijn met buitenlandse vrouwen ligt dat op 25 procent. Hoewel er geen cijfers bekend zijn, mislukken naar Bogaers schatting bijna alle huwelijken tussen autochtone islamitische vrouwen en moslimmannen.
Bogaers heeft niet veel hoop dat de situatie binnenkort verbetert: 'Het is immers in het belang van veel islamitische organisaties, meestal door mannen bemensd, dat vrouwen klein worden gehouden.' Volgens haar heeft de islam een reformatie nodig: 'Zoals katholieken door de protestantse reformatie zelf de Bijbel gingen lezen en ontdekten dat Rome wat anders leerde dan de Bijbel, zo moeten moslims ook zelf de Koran gaan lezen. De Koran geeft richtlijnen voor de toekomst. De traditie is vaak verstard.'
'Je moet dat boek met je hart lezen en niet alleen regeltjes zoeken. Het belangrijkste principe in de Koran is adl, rechtvaardigheid. Door die bril moet je traditie en de sjaria, wetgeving, zien. Rechtvaardigheid is de norm', aldus Bogaers.

Foto
	M. Bogaers, voorzitter van Al Nisa. FOTO MARCEL VAN DEN BERGH

