Rijksweg.
Een rijksweg is een weg die in beheer is bij de centrale overheid van een land.
De naam 'Rijksweg' komt in Nederland vrij veel voor als straatnaam van wegen die een rijksweg zijn (of het ooit waren).
Nederland.
In Nederland worden rijkswegen onderhouden door Rijkswaterstaat in opdracht van het Rijk. Rijkswaterstaat is tevens verantwoordelijk voor de aanleg van nieuwe rijkswegen, waarvoor eerst de minister van Infrastructuur en Milieu een tracébesluit genomen moet hebben. In 2011 had Nederland in totaal 5121 km rijksweg. Diverse oorspronkelijke rijkswegen zijn overgedragen aan provincies en gemeentes.
België.
Aangezien in België de aanleg en het onderhoud van wegen een bevoegdheid is op het niveau van de drie gewesten, spreekt men van gewestweg.
Scandinavië.
In Noorwegen en Zweden kent men ook nationale wegen. In die landen worden alleen niet-E-wegen voorzien van een nationaal nummer. Denemarken kent een soortgelijk systeem, daar wordt gesproken over "hovedveje" (hoofdwegen).
Duitsland.
Tot in de Tweede Wereldoorlog kende men in Duitsland "Reichsstraßen" (rijkswegen). Na de oorlog werden deze in de Bondsrepubliek vervangen door "Bundesstraßen" (bondswegen) en in de DDR door "Fernverkehrsstraßen" (doorgaand verkeerroutes). Omdat in beide Duitslanden de nummering van de voormalige Reichsstraßen voor een groot deel intact was gebleven, konden de Oost-Duitse Fernverkehrsstraßen na die Wende eenvoudig worden omgezet in Bundesstraßen.
