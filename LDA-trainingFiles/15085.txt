José María Jiménez.
José Maria Jiménez Sastre (El Barraco, 6 februari 1971 – Madrid, 6 december 2003) was een Spaans wielrenner. Hij wordt samen met Marco Pantani gezien als een van de meest gevleugelde klimmers van de jaren 90. Dat maakte hen beiden in eigen land immens populair. Dat is overigens niet de enige overeenkomst tussen beide wielrenners. Zo kwamen ze allebei om het leven in verdachte omstandigheden nadat ze in een zware depressie waren gesukkeld. Jiménez' zus trouwde met oud-wielrenner Carlos Sastre.
Biografie.
Jiménez (bijnaam "Chaba") werd bekend als een van de adjudanten van vijfvoudig Tourwinnaar Miguel Indurain. In 1997 werd hij achtste in het eindklassement van de Ronde van Frankrijk. Zijn grootste successen behaalde Jiménez in de Ronde van Spanje. In 1998 werd hij derde in het eindklassement na enkele dagen in de leiderstrui te hebben gereden. Volgens sommigen had hij kunnen winnen, maar moest hij inhouden om de leider van zijn ploeg, Abraham Olano, te helpen. In totaal won hij negen etappes in de Ronde van Spanje en kroonde hij zich viermaal tot bergkoning. In 2001 won hij naast het bergklassement ook het puntenklassement. Zijn explosieve, exuberante stijl maakte Jiménez geliefd bij veel wielerfanaten.
In 2001 moest Jiménez stoppen met wielrennen, omdat hij aan depressies leed. Toen in 2002 geruchten opstaken dat hij verslaafd was geraakt aan alcohol en drugs, werd hij door zijn ploeg iBanesto.com ontslagen. In 2003 probeerde Jiménez opnieuw in het wielerpeloton opgenomen te worden, maar het lukte hem niet om een ploeg te vinden. Hij overleed op 6 december 2003 onverwachts aan een hartstilstand in een psychiatrisch ziekenhuis waar hij reeds geruime tijd verbleef.
Resultaten in grote rondes.
(*) tussen haakjes aantal individuele etappe-overwinningen
