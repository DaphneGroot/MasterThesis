	Aantal stakers in Z-Korea valt bonden tegen
	Van onze correspondent
Toine Berbers

HONGKONG
 De stakingsgolf in Zuid-Korea heeft zich gisteren wel uitgebreid, maar de voorspelling dat de vakbonden het hele land zouden verlammen is niet uitgekomen. Tienduizenden werknemers van banken en andere kantoren legden het werk neer, maar de grote transportstaking werd om organisatorische redenen een dag uitgesteld.

Tienduizenden stakers trokken met vlaggen door de grootste steden van het land. De vakbonden schatten dat een half miljoen leden het werk neerlegden uit protest tegen de nieuwe arbeidswet, die het voor bedrijven gemakkelijker maakt personeel te ontslaan. Vakbondsleiders gaven toe dat het aantal werkweigeraars achterbleef bij de verwachtingen.
Maar zij rekenen erop dat de twee vakbondsfederaties hun organisatorische problemen snel oplossen, zodat 'de grootste staking aller tijden' vandaag kan beginnen met het stilleggen van openbaar vervoer en telecommunicatie. Gisteren liepen treinen, metro en bussen normaal, omdat de grootste vakbond, de gematigde Federatie van Koreaanse Vakbonden (FKTU), besloot haar 1,2 miljoen leden vandaag pas in actie te laten komen.
Alleen de militantere taxichauffeurs sloten zich aan bij de arbeiders van autofabrieken en scheepswerven, die al drie weken actie voeren tegen president Kim Young-sams in het geheim door het parlement gejaagde arbeidswet. De stakers eisen dat de regering deze gehate regeling intrekt.
Vandaag komt de belangrijkste dag voor de stakingsleiders. De FKTU en de militantere, officieel illegale Koreaanse Confederatie van vakbonden (KCTU) willen de acties laten uitgroeien tot de grootste algemene staking sinds 1987, de laatste keer dat de twee vakcentrales samenwerkten. Dat gebeurde toen om het impopulaire bewind van generaal Chun Doo-hwan ten val te brengen.
Maar er kwamen gisteren al grote verschillen tussen de twee centrales aan het licht. De gematigde federatie wil het publiek ontzien en is tegen stakingen voor onbepaalde tijd. Maar haar kader klaagde gisteren bij de leiding dat deze voorzichtige opstelling hun geloofwaardigheid in het geding brengt.
De nieuwe arbeidswetten zijn uiterst impopulair, omdat ze de arbeidszekerheid afbreken en beperkingen op vakbondsactiviteiten in stand houden. President Kim zegt dat de oude, rigide arbeidswet het concurrentievermogen van de Zuid-Koreaanse economie ondermijnt. Van compromissen wil hij niets weten.
De regering houdt het leger paraat om bij te springen als het openbare leven stagneert. Honderden particuliere busjes staan klaar om werkwilligen te vervoeren.
Zuid-Korea's leiders ergeren zich aan de steun van West-Europese vakbonden voor de stakers. Buitenlandse vakbondsvertegenwoordigers in Seoul hebben te horen gekregen dat ze de wet overtreden als ze zich aansluiten bij stakingsacties.

Foto
	In de Zuid-Koreaanse stad Ulsan gaan stakers de straat op in het uniform van de autofabriek Hyundai en met petten gevouwen van krantenpapier. FOTO REUTER

