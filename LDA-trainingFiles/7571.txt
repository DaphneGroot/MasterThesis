Intercity.
InterCity (IC) is een treinsoort die een snelle verbinding vormt tussen verschillende steden en in principe slechts op de grote, belangrijke stations stopt. De IC is daarom zeer geschikt voor het reizen over langere afstanden.
Een dergelijk treintype komt voor in veel Europese landen zoals het Verenigd Koninkrijk, Nederland, België, Frankrijk en Duitsland. In sommige landen is een toeslag of reservering verplicht. Een aan de intercity verwante internationale treincategorie is de EuroCity.
De Nederlandse en Belgische Intercity-treinen leggen relatief kleine afstanden af in vergelijking met andere landen. Ook het comfortverschil tussen stoptrein en Intercity is kleiner dan in veel andere landen, waar een duidelijke scheiding bestaat tussen regionale treinen en forensentreinen enerzijds, en lange-afstandstreinen anderzijds.
Nederland.
Nederlandse VIRM als Intercitytrein te Amsterdam Bijlmer ArenA
"Intercity" is een treindienstsoort waarbij, althans op een deel van het traject, bij slechts weinig, normaal gesproken grote, stations wordt gestopt. Hiervoor worden meestal treinen ingezet die een groter comfort bieden dan typische stoptreinen. Er is bijvoorbeeld altijd een toilet.
Niet alle Intercitytreinen stoppen alleen op grote stations, soms wordt het eerste of laatste deel van het traject als stoptrein gereden. Voorheen heette dit bijvoorbeeld "Intercity tot Zwolle, daarna stoptrein" tegenwoordig "Intercity, stopt na Zwolle op alle stations". Op dit gedeelte van het traject is dan soms ook geen aparte stoptreinverbinding, maar wordt alleen door Intercity's gestopt. Voorbeelden hiervan zijn de verbinding Den Haag Centraal - Leeuwarden, die tussen Zwolle en Leeuwarden 1 maal in het uur op alle tussengelegen stations stopt (op ditzelfde traject rijdt ook een IC die niet overal stopt). Een ander voorbeeld is de Intercity Nijmegen-Den Helder, die tussen Alkmaar en Den Helder als stoptrein rijdt. Het komt ook voor dat op sommige stations enkele intercity's stoppen maar niet alle diensten die daar rijden. Voorbeelden zijn Bijlmer ArenA waar de IC's Maastricht-Alkmaar en Nijmegen-Den Helder niet stoppen, Zaandam waar de IC Amsterdam Centraal-Enkhuizen en de IC Deventer-Enkhuizen niet stoppen.
Nederlandse Intercitytreinen worden meestal gereden met materieel met een blauwe band, dit kunnen zowel door een locomotief getrokken/geduwde rijtuigen (ICR) als treinstellen (ICM of VIRM, voorheen ook Mat '54) zijn. Op sommige IC-verbindingen wordt echter stoptrein-materieel ingezet.
Voor Nederlandse Intercity's hoeft geen toeslag te worden betaald, ook niet voor buitenlandse Intercity's binnen Nederland: de IC Amsterdam Centraal-Berlin Ostbahnhof.
Er is op elke lijn in Nederland maximaal een twee-treinensysteem, namelijk de sprinters, die overal stoppen, en de Intercity's (op drie regionale lijnen sneltreinen), die niet overal stoppen. Daarnaast zijn er de Intercity direct en internationale treinen.
Geschiedenis.
De Intercity werd in Nederland ingevoerd in 1970 als belangrijk onderdeel van het nieuwe dienstregelingconcept Spoorslag '70. De Intercity die in de plannen aangeduid werd als de "veertig steden tempotrein", ging de 40 grootste steden van Nederland bedienen.
België.
Belgisch I11-stuurstandrijtuig dat wordt gebruikt in IC-treinen
Belgische IC-treinen bestaan sinds 1984. Daarvoor sprak men van 'Direct'. De Belgische IC-treinen zijn in vergelijking met andere landen minder goed aan het materieel te herkennen. Meestal worden op de Belgische Intercitylijnen MS80- of MS96-stellen, I11- of M6- rijtuigen ingezet. Net als in Nederland hoeft voor Belgische IC's geen toeslag te worden betaald. De lijnen kunnen worden aangeduid met een één- of tweecijferig nummer; zo pendelt IC15 op en neer tussen Antwerpen naar station Noorderkempen, en is IC35 de aanduiding voor de Beneluxtrein van Brussel naar Nederland.
