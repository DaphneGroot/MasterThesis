Vosselaar.
Vosselaar is een plaats en gemeente in de Belgische provincie Antwerpen. De gemeente behoort tot het kieskanton en het gerechtelijk kanton Turnhout.
Geschiedenis.
Het is een Kempisch dorp van Frankische oorsprong (driehoekig dorpsplein met waterput, genaamd 'De Cingel') en telt nu ruim 10.000 inwoners. Na de vondst van een miraculeus Mariabeeld omstreeks 1220 werd Vosselaar een bekende bedevaartplaats.
Tijdens de fusie van Belgische gemeenten in 1976 werd afgezien van het plan om Vosselaar te fuseren met de stad Turnhout. Vosselaar was zodoende één van de weinige gemeenten die in zijn omvang behouden bleef.
Geografie.
Vosselaar is gelegen in de Noorderkempen, heeft verscheidene residentiële woonwijken en is een verstedelijkte randgemeente van Turnhout. Samen met de stad Turnhout en de gemeenten Beerse en Oud-Turnhout maakt Vosselaar sinds 1999 deel uit van de Projectvereniging Regionaalstedelijk Gebied Turnhout. In 2008 kreeg deze samenwerking een nieuwe naam: Stadsregio Turnhout.
Structuur.
De gemeente Vosselaar ligt in het kieskanton Turnhout en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
Legislatuur 1977 - 1982.
Burgemeester was Paul De Clercq van de Vosselaarse Gemeentebelangen (VGB).
Legislatuur 1989 - 1994.
De PVV kwam op in een kartellijst. Burgemeester was Erik De Clercq (CVP), hij leidde een coalitie van CVP en VGB.
Legislatuur 2013 - 2018.
Burgemeester is Jose Heykants-Jansens van de CD&V. Deze partij heeft de meerderheid met 11 op 21 zetels.
Een opvallende gebeurtenis vond plaats in oktober 2013 toen de liberale lijst Vosselaar Vooruit de homogene meerderheid van CD&V depanneerde om de begroting goed te keuren. Als fractie stelden ze dat ze evenals sp.a tegen de begrotingswijziging waren (waarin vooral de budgetverhoging voor energie met € 45.000 gecontesteerd werd), toch onthield raadslid Betty Van Eesbeeck zich tijdens de stemming waardoor de begroting alsnog werd goedgekeurd.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Religie en levensbeschouwing.
De vondst van een miraculeus mariabeeld in 1220 maakte van Vosselaar meteen het oudste en bekendste bedevaartsoord van de Kempen. Het Mariapark, vlak bij de kerk, is eveneens een getuige van de Mariadevotie. Naast de 14 kruiswegstaties van de kunstenaar Simon Goossens, zijn er ook 15 statiekapellen van de rozenkrans in ondergebracht.
De gemeente is onderverdeeld in twee parochies, met name Onze-Lieve-Vrouw en Sint-Jozef. Deze parochies maken deel uit van de federatie die op haar beurt dan weer deel uitmaakt van het dekenaat Kempen in het Bisdom Antwerpen.
