Thorgal.
"Thorgal" is een stripserie van de Belgische scenarist Jean Van Hamme en de Poolse tekenaar Grzegorz Rosiński en geldt als een van de meest succesvolle stripseries in het Nederlandse taalgebied. De eerste verhalen verschenen eind jaren zeventig in het weekblad Kuifje en vanaf 1980 ook in albumvorm. Naast de hoofdserie lopen er sinds 2010 een drietal spin-offreeksen onder de overkoepelende naam De werelden van Thorgal.
Ontstaan.
In 1977 startten Van Hamme en Grzegorz Rosiński met een verhaal over Thorgal in het weekblad "Tintin". Dit werd aanvankelijk opgezet als een eenmalig verhaal van dertig pagina's, maar is inmiddels uitgegroeid tot een "Thorgal-saga", een stripreeks van enkele tientallen delen. De serie combineert elementen ontleend aan de mythologie van de Vikingen met sciencefictionachtige ingrediënten.
Thema's.
De verhalen in de strip verenigen vaak meerdere thema's en legendes met elkaar. Deze variëren van Noordse mythologie, fantasy tot sciencefiction. De wereld waarin Thorgal leeft lijkt zich af te spelen in het Europa van de 8e en 9e eeuw, het tijdperk van de vroege middeleeuwen. De kleding van de mensen en het landschap van Northland, waar een groot deel van de verhalen afspelen, doen denken aan de Scandinavische landen. De hoofdpersonage Thorgal Aegirsson is een van de laatste overlevenden van een hoogbegaafd volk dat ooit de aarde ontvluchtte om een nieuw bestaan op andere planeten te zoeken.
Een steeds terugkerend thema in de verhalen is de relatie tussen Thorgal en zijn vrouw Aaricia. Thorgal is de liefhebbende huisvader die nadrukkelijk en actief het geluk van zijn gezin nastreeft. Met haar krijgt hij twee kinderen, Jolan en Wolvin. Anderen dwingen Thorgal echter zijn echtelijke plichten te verzaken. Regelmatig raakt hij van zijn gezin gescheiden en proberen andere vrouwen hem te verleiden. Ondanks de moeilijke omstandigheden waarin hij soms komt te verkeren blijft Thorgal Aaricia onverminderd trouw. Een complicerende factor in hun relatie is komst van de donkerharige Kriss van Valnor in het 9e deel uit de serie, De boogschutters. Met haar heeft Thorgal een haat-liefde verhouding. Als Thorgal zijn geheugen kwijt raakt, krijgt hij een relatie met haar en een zoon Aniël.
Algemeen kader.
Doordat de bronnen van de planeet van het 'sterrenvolk' zijn uitgeput, proberen zij terug te keren naar de aarde waar zij oorspronkelijk vandaan kwamen. De missie mislukt, maar enkelen overleven het. Wanneer een van hen, Haynee, op een vlot op zee bevalt, is ze gedwongen het pasgeboren kind in een capsule aan de zee toe te vertrouwen. Het kind wordt gevonden door de Vikinghoofdman Leif Haraldson, die het "Thorgal Aegirsson" noemt, zoon van Aegir, gezondene van Thor. Hoewel Thorgal de laatste is (later blijkt dat er nog enkele anderen het ook overleefd hebben) van het sterrenvolk, heeft hij niet de speciale krachten van hen geërfd. Zijn zoon Jolan en zijn dochter Wolvin zijn daarentegen geen gewone kinderen. Wolvin kan met dieren spreken en Jolan, ook al heeft hij zijn krachten nog niet volledig onder controle, kan dingen laten verdwijnen en later ook doen veranderen.
Thorgal groeit verder op bij de Vikingen. Hij kent zijn vrouw Aaricia al sinds hun jeugd. Hij houdt zielsveel van haar en wil niets liever dan rustig met haar en zijn kinderen samenleven. Maar zijn noodlot en de goden laten hem niet met rust. Aan de ene kant hebben zij hem lief, omdat hij een rechtvaardig man is met een goed hart, dapper en oprecht, maar aan de andere kant is hij meer dan een gewoon mens en heeft hij in zijn avonturen meer gedaan en is hij op meer plaatsen geweest dan welk mens ooit is toegestaan.
Publicaties.
De eerste verhalen van Thorgal werden voorgepubliceerd in het weekblad Kuifje. Na de opheffing van het blad in 1993 was deze reeks (naast Dommel) een van de weinige uit het blad die bleef voortbestaan.
De eerste 29 verhalen werden geschreven door Jean van Hamme. Vanaf album 30 is de reeks in handen van scenarist Yves Sente. Vanaf dat verhaal wordt Thorgal meer op het achterplan geschoven en is de nadruk meer op Jolan komen te liggen. Deze evolutie werd evenwel niet zo goed onthaald en na een cyclus van drie delen rond Jolan, heeft Thorgal vanaf deel 33 (De zwaardboot) opnieuw de hoofdrol opgenomen. Sinds 2010 is de reeks in vier series opgesplitst. De hoofdserie rond Thorgal is blijven bestaan, maar er kwam ook nog een serie omtrent de jonge jaren van Thorgal, een aparte reeks over Wolvin, deze beiden getekend door Roman Surzhenko, en ten slotte een derde reeks rond Kriss van Valnor, getekend door Giulio De Vita. De reeksen rond Wolvin en Kriss van Valnor beschrijven gebeurtenissen die tegelijkertijd met de hoofdreeks afspelen. De bedoeling is dat de drie verhaallijnen na een tijd weer samenkomen.
Yves Sente is in 2015 gestopt met het schrijven van de reeks Thorgal en de spin-off Kriss van Valnor. Zijn opvolger is Xavier Dorison. Deze neemt het vervolg van de hoofdreeks op zich en gaat ook verder met de spin-off Kriss van Valnor. Roman Surzhenko en Yann blijven gewoon verdergaan met hun Wolvin en De Jonge Jaren van Thorgal.
In oktober 2016 werd aangekondigd dat er een televisieserie van Thorgal zou komen, deze zou verfilmd worden door Florian Henckel von Donnersmarck (regisseur bekend van onder andere "Das Leben der Anderen").
Stripmuur.
Op de hoek van het Anneessensplein en de Kazernestraat in Brussel is er sinds november 2013 een stripmuur van Thorgal.
