	De Moeder der Wetenschappen draagt een broek
	Natuurkunde is een mannenvak. Sinds de Nobelprijs voor Fysica in 1901 werd ingesteld, hebben welgeteld twee vrouwen hem ontvangen, althans, gedeeld met mannen: Marie Curie in 1903 en Maria Goeppert-Mayer in 1963. Maria wie?
En van de merkwaardigste aspecten aan de absolute mannenheerschappij in de natuurkunde is dat die, alle feministische kritiek ten spijt, zo gewoon wordt gevonden. De Australische Margaret Wertheim (36) studeerde zelf natuurkunde. Maar pas toen ze het vak hoog en breed de rug had toegekeerd, realiseerde ze zich hoe vreemd het eigenlijk was dat de Moeder aller Natuurwetenschappen vrijwel exclusief aan mannen was voorbehouden. De Broek van Pythagoras, alweer twee jaar oud maar zojuist in Nederlandse vertaling verschenen, probeert daarvoor een verklaring te vinden.
Volgens Wertheim ligt die erin dat natuurkunde, zonder dat de meeste fysici het zich realiseren, religieuze onderstromingen en idealen heeft die in de christelijke traditie strikt aan mannen zijn voorbehouden. 'Het probleem waarmee vrouwen worden geconfronteerd als ze in de natuurkunde willen doordringen, kan worden vergeleken met de moeite voor vrouwen om door te dringen in de rooms-katholieke geestelijkheid. Beide zijn de sterkste bolwerken van mannelijke macht, de ene in de wetenschap en de andere in het christendom.'
In haar boek laat ze zien hoe - van de getallenwichelaar Pythagoras in de zesde eeuw voor Christus tot de theoreticus Stephen Hawking vandaag - het doorgronden van de goddelijke orde in het heelal het hoogste ideaal in de natuurkunde is geweest. Abstractie geldt daarom als een hoger goed dan meer praktische kennis, met het formuleren van een Theorie van Alles als ideaal en voorlopig hoogtepunt.
Maar stonden geloof en wetenschap niet juist op gespannen voet? Werd Galileo Galilei niet gedwongen zijn correcte model van het zonnestelsel te herroepen en belandde Bruno er zelfs niet voor op de brandstapel?
Wertheim analyseert tot in detail het proces tegen Galilei en concludeert dat de strijd tussen het religieuze wereldbeeld enerzijds en het wetenschappelijke wereldbeeld een volstrekte mythe is. Galilei nam na slechts mild aandringen van de inquisitie al terug dat de aarde niet centraal zou staan, maar alleen omdat hij meer waarde aan zijn modellen hechtte dan aan kennis over hoe het zonnestelsel er werkelijk uitzag. Misschien stond de aarde wel centraal, was zijn redenering, alleen rekende het gemakkelijker met de zon in het middelpunt.
Daar kon de kerk mee leven en de gedachte vatte post dat natuurkundigen speurden naar de blauwdruk van de Schepping, in wiskunde geschreven, net als de geestelijkheid dat in de Heilige Schrift deed. En zoals in de kerk de duiding van de Schrift was voorbehouden aan mannen die in afzondering leefden van het aardse bestaan, zo werd het ook in de wetenschap goed gebruik zich af te zonderen en vrij van alledaagse beslommeringen als huis of gezin zich aan de hogere taak te wijden.
Vrouwen waren daarbij niet gewenst, al laat Wertheim overtuigend zien dat er in de marge van veel door mannen bereikte doorbraken, wel degelijk ook vrouwen actief waren, zij het doorgaans onbezoldigd, gewoonlijk naamloos en soms zelfs in het geheim. De met feitenmateriaal volgepakte pagina's van De Broek van Pythagoras zijn wat dat betreft voortdurend aanleiding voor schaamrood op de kaken. Wie kent Sofie Brahe, ook sterrenkundige? Chien-Shiung Wu? Lise Meitner? Emmy Noether? Margaret Cavendish? Fay Ajzenberg-Selove? En waarom niet?
Aan hun niveau kan het niet liggen, aldus Wertheim. Er is sprake van discriminatie. Als instituten beweren dat ze geen vrouwelijke topfysici kunnen vinden dan zouden er toch op zijn minst vrouwen van mindere garnituur aangenomen moeten worden. Daarvan lopen er immers van het mannelijk geslacht ook genoeg rond.
Wertheim zelf hield de natuurkunde na haar studie voor gezien vanwege de vrouwonvriendelijke atmosfeer in de instituten en laboratoria waar ze verbleef. Ze werd, niet geheel vrijwillig, journalist. 'Een vooraanstaand fysicus heeft eens verklaard dat ''alleen botte, snuggere krengen'' in de natuurkunde iets bereiken. Aangezien het beeld van vrouwelijkheid in het algemeen het tegengestelde is, hebben we hier echt een probleem', schrijft ze.
Bitter noteert ze ook hoe ze als jong meisje bijna verliefd werd op de verklarende kracht van de fysica, maar dat haar euforie systematisch de kop werd ingedrukt.
Is De Broek van Pythagoras daarmee een persoonlijke afrekening? Heeft Wertheim in de feministische analyse een stok gevonden om de hond te slaan, die haar om heel andere reden gebeten heeft? Geenszins. Wertheim maakt zich zorgen over de eenzijdigheid die de mannenheerschappij in haar ogen in de hedendaagse natuurkunde met zich mee brengt.
De ware natuurkundige, schrijft ze, is nog steeds uit op het doorgronden van quasi-religieuze hogere abstracties en wil zo min mogelijk te maken hebben met de perikelen van het dagelijkse bestaan. Die wereldvreemde instelling, nog altijd gekoesterd binnen een zo kloosterachtig mogelijke afzondering met voornamelijk mannen, heeft volgens Wertheim de samenleving het ambacht van het verklaren al te lang onthouden.
Vrouwen, denkt ze, zouden de fysische gemeenschap kunnen sturen in de richting van de behoeften van de samenleving. Vrouwen zijn, waarschijnlijk door hun opvoeding, aardser ingesteld dan mannen, meent ze, en dat kan buitengewoon nuttig zijn. 'Ik meen dat wij in de fysica een cultuur nodig hebben waarin meer waarde wordt gehecht aan het stoffelijke en die niet zo geobsdeerd wordt door het ontsnappen naar onstoffelijke abstracties. Vrouwen zouden een belangrijke rol kunnen spelen bij het vormen van nieuwe idealen voor deze wetenschap.'
Wertheims analyse snijdt hout, maar voor een kleiner deel van de natuurkunde dan ze in haar boek en tal van recente interviews suggereert. Vooral in de grote abstracties van de kosmologie en deeltjesfysica spelen onmiskenbaar religieuze, abstraherende tendensen een rol. Maar in tal van andere vakgebieden - vastestoffysica, thermodynamica, optica, halfgeleiderfysica, materiaalkunde - is abstractie doorgaans slechts een hulpmiddel voor het bereiken van tamelijk aardse doelen, niet zelden in samenspraak met de industrie geformuleerd.
Toch is Wertheims wetenschapskritiek daarmee nog niet van tafel. Wat ze in haar analyse van de onmiskenbaar absurde sekseverhoudingen in het vak signaleert, zou wel degelijk zorgen moeten baren. Inderdaad heeft een deel van de moderne fysica zich vr, misschien wel gevaarlijk ver, losgezongen van de samenleving en haar behoeften. Wat dat betreft zou de daling de laatste jaren van studententallen in juist de natuurkunde een teken aan de wand moeten zijn.
Precies zoals de laatste decennia in de kerk, slagen de hogepriesters van de fysica er kennelijk onvoldoende in novicen te trekken voor hun abstracte en hogere werkzaamheden. Menig godshuis is omgebouwd tot tapijthal of kinderspeelpaleis. Wie weet welk lot de deeltjeslaboratoria nog wacht.
Martijn van Calmthout
Margaret Wertheim:
De Broek van Pythagoras
Uitgeverij Anthos;  39,90
ISBN 90 414 0183 0

Foto
	FOTO FLIP FRANSSEN

