	Gefascineerd door grote gebaren van visionairs
	ARCHITECTUUR
De regie van de stad. Honderd jaar stedenbouw in Europa. Tentoonstelling in het Nederlands Architectuurinstituut, Rotterdam. Tot 6 april 1998.
Ruim honderd jaar geleden, in 1889, veegde de Oostenrijkse architect Camillo Sitte de vloer aan met de stedenbouwers van zijn tijd. Hij verzette zich tegen de dictatuur van de rechte tekenhaak, de fabrieksproducten die 'per dozijn volgens hetzelfde patroon worden uitgestanst', het 'streng systematisch alles aanpakken en geen haartje van de eenmaal opgelegde sjabloon afwijken, totdat de genius is doodgemarteld en al het levenslustige gevoel in systematiek is gestikt.'
Een boek lang wond hij zich op over de teloorgang van de stedenbouw. Sarcastisch constateert hij dat de stedenbouwer 'niet eens de lege ruimte krijgt tussen de bouwblokken om die artistiek vorm te geven, want zelfs de kostenloze lucht is al van iemand anders'.
Zijn boek is een meeslepend pleidooi voor een stedenbouw waar schoonheid, verbeelding en menselijke gewaarwordingen een hogere plaats krijgen dan technisch geneuzel, oplossingen voor verkeersstromen en commercieel winstbejag.
Sitte is nu zo'n 94 jaar dood, maar wat een spektakel zou het geven als hij vandaag door de grote zaal van het Nederlands Architectuurinstituut in Rotterdam wandelde. Daar is donderdag een pretentieuze internationale tentoonstelling over de stedenbouw van deze eeuw geopend. Van liefst 24 steden worden stedenbouwkundige plannen getoond, groots en opvallend ligt er een reusachtige maquette van het toekomstige Berlijn en in een zilveren bol worden twee films vertoond.
Sitte zou veel van het gexposeerde materiaal van de borden rukken, de organisatoren met zweepslagen het gebouw uitranselen en de monumentale catalogus met een zwaai in de vijver van het museum doen belanden. En gelijk had hij. Zelden is er zo'n gemakzuchtige en kritiekloze tentoonstelling gemaakt over een zo verloederd vakgebied. Het is ook niet vaak voorgekomen dat zo veel mogelijkheden onbenut zijn gebleven.
Het gegeven. De financieel niet onbemiddelde Van Eesteren-Fluck & Van Lohuizen Stichting heeft het initiatief genomen tot de Cor van Eesteren Manifestatie '97 waarmee de honderdste geboortedag wordt gememoreerd van de Amsterdamse 'architect-urbanist' Cornelis van Eesteren (1897-1988). Deze verwierf in de vroege jaren dertig wereldfaam met het Algemeen Uitbreidingsplan van Amsterdam. Mede daardoor kon hij een prominente rol spelen in het formuleren van nieuwe stedenbouwkundige uitgangspunten die bekend zijn geworden als het Charter van Athene.
De tentoonstelling in het NAi vormt een onderdeel van deze manifestatie. Een obligaat wandje met foto's en teksten geeft een overzicht van het werk van Van Eesteren, de onvermoeibare bepleiter van de 'functionele stad' die met behulp van vele wetenschappelijke onderzoeken, statistieken en prognoses wordt ontworpen. Dat wandje is ook symbolisch, want het geeft goed weer dat de geest van Van Eesteren zwaar heeft gedrukt op de samenstellers van de tentoonstelling en de makers van de publicatie.
Het is niet gering wat die samenstellers hebben gedaan. Vierentwintig stedenbouwkundige plannen bij elkaar rapen is geen sinecure en sommige plannen worden er zelfs voor het eerst vertoond. Maar daarmee is de ondertitel van de tentoonstelling, '100 jaar stedenbouw in Europa', nog niet waargemaakt.
De patchwork-deken van stadsplattegronden die onder de portretten van streng-kijkende stedenbouwers in het NAi is uitgespreid, geeft de suggestie dat de Europese steden zijn vormgegeven door briljante visionairs die met grote gebaren de stad rijp maakten voor een nieuwe tijd. Dat is slechts een deel van het verhaal. Even zo goed is er deze eeuw veel gepraat over de rol van de oude Europese stad en sommigen hebben zelfs vurig bepleit daar weer inspiratie uit te putten.
Het is een veeg teken dat het spraakmakende boek Stadtraum dat de Luxemburger Rob Krier in 1975 publiceerde (en opdroeg aan Camillo Sitte) op de tentoonstelling noch in de publicatie wordt genoemd. Aan artistieke stedenbouwkundige inzichten heeft men klaarblijkelijk een hekel.
De kans is gemist eindelijk eens een afgewogen overzicht te maken van de rol van de recente stedenbouw in het licht van de geschiedenis. Nu wordt het beeld geschetst van een beroepsgroep die in verwarring is, die ontzettend graag met vele hulpwetenschappen de immense vraagstukken van deze tijd wil oplossen, die graag ver over de grenzen kijkt en diep in de toekomst. Een beroepsgroep ook die zich makkelijk laat inpalmen door wethouders en projectontwikkelaars. Ze zijn nog wel zo eerlijk te constateren dat ze in verwarring zijn.
Ze zouden gewoon weer eens naar zichzelf moeten kijken, naar de gewone menselijke belevingen. En eens moeten vergeten een stad te zien als plattegronden en maquettes en zich weer eens moeten verdiepen in de blik van een stad op ooghoogte, in het besef dat je steden ook zo kunt maken dat mensen er van gaan houden. Dat je geen regisseur moet zijn, maar dienaar.
Zelfs Van Eesteren besefte dat op z'n oude dag. Mopperend kon hij vanuit z'n patiowoning in het door hem zelf ontworpen Amsterdamse Buitenveldert wijzen op wat torenflats. 'Die zijn te laag', bromde hij. Op de vraag waarom kwam slechts een binnensmonds gemurmel. 'Dat zie je toch, dat voel je.'
Het is d t gevoel dat je zo node mist op deze manifestatie. Een gemis dat niet alleen Sitte tot razernij zou brengen.
Hilde de Haan
Ids Haagsma

Foto
	Van Eesteren wijst de plaats van toekomstig Lelystad aan. FOTO EFL-STICHTING

