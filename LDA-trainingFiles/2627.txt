	Trouw tot aan de basis
	Veel van zijn collega's in het Nederlandse profvoetbal smachten naar die ene grote transfer, hunkeren naar het buitenlandse avontuur, de bewieroking door een massa uitzinnige supporters.
De grote droom van Dennis de Nooijer (28) is er n van aanmerkelijk bescheidener formaat: heel graag zou de spits van Sparta zien dat zondag-derdeklasser RCS uit het Zeeuwse Oost-Souburg tot een voetbalbolwerk van nationale allure uitgroeit. Of, wat minder bombastisch aangezet, in ieder geval tot een club die op zijn minst in zuidwest-Nederland een groot aanzien geniet en dan vooral als een kweekvijver van jeugdig talent.
Ha, we hebben het over een geboren en getogen Zeeuw dus alle sjablonen over zuinigheid en bescheidenheid kunnen uit de kast worden gehaald. 'Schei uit. Altijd weer dat gedoe over die bescheiden Zeeuwen. Daar herken ik me helemaal niet in.'
Ten teken dat het grote verlangen wel degelijk te verwezenlijken is, heeft de oefenmeester Dennis de Nooijer dit seizoen zelf alvast het goede voorbeeld gegeven door met zijn B-junioren van RCS kampioen te worden. 'Hartstikke mooi, joh.' Volgend seizoen komen de B's van Racing Club Souburg in de landelijke competitie uit, het op n na hoogste niveau.
Drie keer per week traint Dennis de Nooijer in zijn geboortedorp de voetbaljeugd van veertien, vijftien jaar, tweelingbroer Grard heeft de A-junioren onder zijn hoede, en de band met de club waar hij voor het eerst een wedstrijdje speelde is een onverbrekelijke. Vijf jaar geeft hij nu training aan de RCS-jeugd en op haast verlekkerde toon vertelt hij over zijn groepje 'waar een paar hele goeie tussenlopen'.
Dennis de Nooijer: 'Je hebt natuurlijk jongens die voetballen omdat het moet, of nou ja, omdat ze nou eenmaal op voetballen zitten. Maar je hebt er bij die gastjes ook een paar die alles opzuigen, die alles willen weten. Da's mooi hoor, als je dan ziet dat je iets kunt overbrengen. Niks zo leuk als jeugd die echt nadenkt over voetbal.'
De familie-De Nooijer is vergroeid met de club. Vader speelde er in het eerste elftal en voetbalt nu nog steeds. Zijn beste vrienden voetballen er 'al zijn er nu een paar naar Vlissingen overgestapt.' Eigenlijk kan dat helemaal niet, vindt Dennis de Nooijer, van RCS naar Vlissingen gaan.
'Als Oost-Souburger hoor je niet naar Vlissingen te gaan. Vlissingen is de club waar ze betaalden, waar ze ronselden en waar ze veel te weinig aandacht hadden voor de jeugd. Zo was dat in mijn tijd en zo is het nog steeds. Nee, ik ben niet zo Vlissingen-minded. Maar goed, wat mijn vrienden doen moeten ze zelf weten.' Lachend: 'Positieverbetering, h.'
Nooit hebben de broers De Nooijer ook maar even overwogen om naar de hoofdklasser over te stappen. Ze bleven hun dorpsclub trouw, van de E-tjes tot het eerste elftal. Zeventien waren ze toen ze bij RCS vertrokken na door Sparta-scouts te zijn benaderd voor een overgang naar Rotterdams tweede club. Een aantal jaren eerder was een andere RCS-er, Danny Blind, hun voorgegaan. Net als de De Nooijers is ook Blind nog altijd lid van zijn eerste clubje.
Elf jaar na het vertrek bij RCS speelt Dennis de Nooijer nog altijd voor Sparta. Een traditierijke club, zondermeer, maar vooral ook een club die een naam heeft als opleidingsinstituut waar grotere clubs met graagte talenten wegplukken.
Sparta als de professionele equivalent van RCS? Waarom van omgeving veranderen als het leven goed is en er ook over de verdiensten (dankzij de kledingsponsor slaagde Sparta er vorig jaar in De Nooijer nog voor vier seizoenen vast te leggen) niets te klagen valt? Dennis de Nooijer lijkt te zijn verkleefd aan het Kasteel in Spangen, waar hij met zijn onmiskenbaar talent ook moeiteloos moet kunnen meedraaien bij een meer tot de verbeelding sprekende club.
'Vind je? Ja, dat heb ik wel vaker gehoord, dat ik mijn eigen mogelijkheden onderschat. En dan wordt er meestal meteen gevraagd of ik er geen spijt van heb dat ik vorig jaar bij Sparta heb bijgetekend. Ja hallo, ik was bij mijn volle bewustzijn hoor.'
Pas sinds een paar weken heeft Dennis de Nooijer het gevoel dat hij eindelijk vrijwel volledig fit is. 'De kracht komt terug, je voelt het op de trainingen.' De afgelopen twee jaar waren prachtig, hij scoorde aan de lopende band, bereidde veel doelpunten voor en bereikte vorig seizoen met Sparta de bekerfinale en een hoge klassering in de eredivisie. Deze jaargang ging het al van begin af aan mis.
Een niersteenoperatie voor aanvang van de competitie tastte de conditie aan, eind november vorig jaar werd hij in Rotterdam het slachtoffer van een zwaar auto-ongeluk en begin dit jaar, bij de hervatting van de competitie, sloeg de griep onbarmhartig toe. Moe, hij voelde zich constant moe.
Zoals hij nu nog steeds erg moe wordt als hij almaar wordt herinnerd aan de recente mooie jaren, waar Sparta dit seizoen voor alles een fletse indruk maakt. Trainerswisselingen en - naar traditie - het vertrek van spelers, alleen daarmee trok de Kasteelclub de aandacht. 'Je kunt niet blijven vergelijken met vorig seizoen. Toen zat alles mee, nu niet.'
De nasleep van het auto-ongeluk heeft hem meer parten gespeeld dan hij aanvankelijk dacht. Hij liep een gebroken kaak op, een hersenschudding en zijn gezicht zat onder de glassplinters. De hele rechterkant van de auto zat in elkaar, nog een geluk dat broer Grard niet meereed.
'Ik bleef me maar moe voelen, op een gegeven moment slaat dat ook over naar je hoofd. Heel frustrerend. Je moet blij zijn dat je nog leeft, maar je wilt onmiddellijk terug naar je oude niveau. Ik heb er echt alles aan gedaan, maar je hebt gewoon geen kracht. Als dan de ploeg ook niet echt lekker draait word je een beetje meegezogen.'
Ach, wat heeft hij te klagen, de vorm keert terug. Dat voelt hij op training, op dat treurige, ergens in Rotterdam-Zuid weggestopte complex dat door de spelersgroep gekscherend tot Spartanello is gedoopt. En, weet De Nooijer, het mooie en tegelijkertijd ergerlijke aan voetbal is dat de waan van de dag regeert. 'Tuurlijk is het geen al te best seizoen voor de club en ook niet voor mij. Maar aan het eind van het seizoen nog even een paar keer stunten en je hoort niemand meer over wat geweest is.'
Woensdagavond op het Kasteel, titelkandidaat PSV is op bezoek. De zondag tevoren stelde Sparta het eredivisieschap zo goed als veilig door een ongenspireerd Ajax met 2-1 te verslaan. Nog nooit had Dennis de Nooijer in Rotterdam van Ajax gewonnen en de primeur kreeg extra glans doordat hij eindelijk weer eens scoorde, zijn zevende treffer van het seizoen.
Een typische De Nooijer-goal. Kaatsend met collega-aanvaller Arjan van der Laan, onmiddellijk wegdraaiend bij zijn tegenstander om meteen weer in de diepte te worden aangespeeld. Nagenietend: 'Ja, zo moet ik worden aangespeeld. Een wonder van techniek ben ik niet, ik moet het van mijn explosiviteit hebben. Het leuke van dat doelpunt was dat we de laatste tijd heel veel trainen op zo'n aanvalsopzet.'
Misschien, mijmert de Sparta-spits, is hij nu voorlopig weer even verlost van het gezeur van de criticasters. In de Rotterdamse pers werd hij de laatste tijd herhaaldelijk neergezet als een flierefluiter, die het allemaal wel best vindt nu hij eenmaal een vorstelijk contract op zak heeft. En dat hij onlangs, samen met broer Grard en een vriend, in Vlissingen een discotheek is begonnen heeft de critici weer extra munitie bezorgd.
'Je kon er op wachten, h. Een voetballer die een discotheek begint, dat kan natuurlijk helemaal niet. Als je een paar wedstrijden achter elkaar scoort hoor je niemand, gebeurt dat niet dan ben je ineens iemand die niet serieus met zijn vak bezig is.'
Tegen PSV bewijst De Nooijer die avond een aantal malen dat hij meer te bieden heeft dan de doorsnee-speler in de eredivisie. Constant dreigend, sleurend van links naar rechts, maar op zijn sterkste punt, de lichaamsschijnbeweging naar de ene kant, de demarrage naar de andere, wordt door de ploeggenoten amper geanticipeerd.
Veel steun van collega-aanvaller Van der Laan krijgt hij die avond niet, in PSV's centrale verdedigers Stam en Valckx treft hij niet de geringste opponenten, maar Dennis de Nooijer blijft zo'n spits die zomaar kan toeslaan.
Zoals hij tegen het dominerende PSV plotseling in de 34ste minuut laat zien. Vanaf twintig meter krult hij de bal met de rechtervoet volkomen onverwacht langs invaller-doelman Van Ede. Of zoals hij kort na de pauze laat zien wanneer hij net over de middenlijn een fraaie slalom inzet, maar juist op het moment dat hij nog eens van afstand wil uithalen stuitert de bal op.
Een kwartier voor tijd is daar ineens weer zo'n ingeving. Uitgeweken naar de linkervleugel dolt De Nooijer PSV's Braziliaan Vampeta. Met een sleepbeweging wordt de bal tussen Vampeta's benen doorgespeeld, een versnelling brengt De Nooijer bij de achterlijn oog in oog met Van Ede. Maar de overige Spartanen zijn kennelijk zo verrast over de mooie actie dat het kansje niet wordt uitgebuit. Sparta's laatste mogelijkheid op een nieuwe stunt gaat teloor, PSV wint met 3-1.
Vorig seizoen won Sparta tweemaal van PSV, in Eindhoven scoorde De Nooijer. PSV-trainer Dick Advocaat, woensdag na afloop: 'Met die jongen weet je het nooit. Een fantastische voetballer, altijd gevaarlijk. Als hij maar goed wordt aangespeeld.'
La Ventura heet De Nooijers discotheek in Vlissingen, hetgeen zoveel wil zeggen als 'de uitdaging'. Zelf lijkt hij niet zo avontuurlijk ingesteld. De flegmatieke spits werd de afgelopen jaren door menige club begeerd, in binnen-en buitenland, sprak een keertje met Ajax ('Een eer? Zo zit ik niet in elkaar. In dat soort termen denk ik niet') maar bleef Sparta trouw.
O zeker, de ambitie om nog eens bij een grotere club te spelen is allerminst verdwenen. 'Maar ik staar me daar echt niet blind op. Dat grote verlangen om ooit eens voor een Nederlandse topclub te spelen heb ik nooit gehad. Of om ooit eens in Itali te spelen. Is het zo leuk dan, daar? Ik vind dat Italiaanse voetbal vaak niet om aan te zien. Alles staat in het teken van het resultaat, er straalt geen greintje plezier vanaf.'
En het moet wel een beetje leuk blijven, het voetballen. 'Ik hecht nogal aan een leuke groep. Ik ben een echte teamspeler, het moet klikken met de andere jongens. Ik geloof ook wel dat er meer in me zit dan er nu vaak uitkomt, maar het grote supertalent ben ik nooit geweest. Ook niet in de jeugd. Bij Sparta kun je niet staan wachten op een goaltje en daar heb ik helemaal geen problemen mee.'
Anderzijds, het wordt zo langzamerhand wel eens tijd dat Sparta zich wat actiever betoont bij het aantrekken van volwaardige eredivisiespelers. 'Dit seizoen zijn we weer een talent kwijtgeraakt, Jochem van der Hoeven. Gelukkig heeft John Nieuwenburg bijgetekend. Er lopen in het tweede wel weer een paar goeien rond, die zijn nu ook allemaal vastgelegd, maar zo kunnen we niet eindeloos blijven voortgaan.
'Sparta heeft wel een sympathieke uitstraling maar heeft ook een beetje het imago van de club waar nooit wat kan. Kijk naar dat oeverloze gezeur met het stadion. Daar moet nou ook eens een einde aan komen. Je krijgt toch het beeld van: alle andere clubs zijn volop in beweging, overal worden nieuwe stadions neergezet en Sparta blijft weer achter. Nu kunnen we geloof ik ineens weer op Spangen blijven, maar dat wilde het bestuur eerst niet en nu misschien weer wel. Ik denk dat het voor de uitstraling van de club het beste is als er een nieuw stadion komt.
Drie, vier onmiddellijk inzetbare spelers moet Sparta aantrekken, meent De Nooijer. 'Ik zit in de spelersraad, je praat wel eens met de clubleiding. Ik verwacht ook wel dat er iets gebeurt. Toen ik vorig seizoen bijtekende, zouden er ook versterkingen komen, maar daar is maar weinig van terecht gekomen. Als er nu weer niks kan, moet ik ook eens ga nadenken over mijn toekomst.'
Hij haast zich te zeggen dat dit niet als een dreigement moet worden uitgelegd. 'Laat ik nou eerst eens zelf helemaal op niveau terugkomen. Ik heb er ook totaal geen problemen mee om de rest van mijn carrire bij Sparta te blijven. Ach joh, hoeveel spelers roepen niet over zichzelf dat ze eigenlijk in het Nederlands elftal thuishoren, maar ja, pech gehad.'

Foto
	Dennis de Nooijer vorig seizoen, na de overwinning van Sparta in de halve finale van de beker tegen Feyenoord. FOTO GUUS DUBBELMAN - DE VOLKSKRANT

