	Oost Arnhem geeft kansen op finale in Ahoy weg tegen PKC
	Van onze korfbalmedewerker
ARNHEM
Het had de revanche moeten worden van een mislukt Europa Cup-avontuur, maar het werd de definitieve ontluistering van de landskampioen. Oost Arnhem kwam in een slechte wedstrijd tegen PKC niet verder dan een gelijkspel (18-18) en weet zich nu vijf punten achter koploper Die Haghe.
Niet alleen deze achterstand maakt het OA vrijwel onmogelijk Ahoy' nog te bereiken, ook het spel mist kampioensniveau. Talloos waren de afspeelfouten, te talrijk de gemiste schoten die zelfs niet in de buurt van de korf kwamen. Te veel stonden de spelers stil, te weinig werd er gerouleerd, van anticiperen op een schot was nauwelijks sprake.
OA wílde wel. Het had zeker tweederde van de wedstrijd balbezit; het knokte zich verbeten terug na achterstanden, maar het miste vorm.
PKC speelde ook niet best, maar kon als excuus de absentie van de zieke Leon Simons en Suzan van Oosten aanvoeren. Elf maal namen de groenwitten de leiding, OA presteerde dat maar tweemaal. Omdat PKC evenwel niet definitief kon weglopen, tot 11-11 was het verschil nooit meer dan één punt, bleef het spannend. Noch bij 14-11, noch bij 15-13, noch bij 18-16 kon PKC de voorsprong vasthouden.
PKC-trainer Wim Peetoom liet voor de wedstrijd weten dat hij aan het eind van het seizoen zal vertrekken. Peetoom ergert zich aan de trainingsinzet van zijn spelers. 'Het gaat niet alleen om de wedstrijden, op de trainingen moet je er ook staan.' Van die waarheid heeft hij zijn ploeg niet kunnen overtuigen.
Inmiddels is het uitzicht op de korfbalfinale voor Die Haghe heel riant geworden. De Hagenaars spelen week in week uit de tegenstander van de vloer, dit maal dubbelden zij stadgenoot Ready (31-15).
In hoofdklasse B lijkt het erop dat de blessure van Rob Middelhoek Blauw Wit gaat opbreken en dan komt Deetos weer in beeld. In het onderlinge duel speelde de Dordtse ploeg ouderwets goed. Blauw Wit raakte bij 6-1 na tien minuten al snel gedesillusioneerd. Via 9-6 bij rust ontnam Deetos de wedstrijd al snel iedere spanning: 23-14. Voor de Dordtenaren was het een extra stimulans dat AKC royaal Nic. klopte.
Hoofdklasse A: Die Haghe 7-14, PKC 7-11, DKOD 7-10, Oost Arnhem 7-9, Groen Geel 7-6, SCO 7-4, Rohda 7-2, Ready 7-0.
Hoofdklasse B: Blauw Wit 7-11, Deetos 7-11, Nic. 7-9, AKC 7-9, DOS'46 7-6, Oranje Wit 7-5, Fortuna 7-3, Vada'25 7-2.

