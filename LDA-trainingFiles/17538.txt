 TELEGRAAF ZIET "BELANGRIJKE WINSTDALING". 
 AMSTERDAM, 28 aug (Reuter) - NV Holdingmaatschappij De Telegraaf gaat nog steeds uit van een fikse winstdaling over 1996 maar ziet deze toch minder somber in dan eerder werd gevreesd, zo blijkt uit het halfjaarbericht. 
 "De verwachting voor geheel 1996 is dat, ondanks een hoger bedrijfsresultaat, het nettoresultaat in vergelijking met 1995 een belangrijke daling zal laten zien ten gevolge van de te verrekenen aanloopverliezen bij de deelnemingen in de commerciele televisiestations. Eerder werd een grotere daling van de nettowinst verwacht," aldus De Telegraaf. 
 In de eerste helft van dit jaar daalde de netto winst tot 45,4 miljoen gulden van 54.4 miljoen op een 12,8 procent hoger bedrijfsresultaat van 81,4 miljoen gulden en een 12,1 procent hogere omzet van 687 miljoen. 
 Volgens De Telegraaf is het advertentievolume gestegen met 5,2 procent. In de omzetgroei is de consolidatie meegenomen van de per 1 januari van Bonaventura overgenomen special interest bladen. Autonoom bedroeg de omzetgroei 8,6 procent. 
 Door de forse hogere papierprijzen zijn de grondstofkosten gestegen. De afschrijvingen stegen door het in vijf jaar afschrijven van de goodwill op de special interest bladen. 
 Het resultaat uit gewone bedrijfsuitoefening werd verder beinvloed door een negatieve opbrengst uit deelnemingen, inclusief het aan De Telegraaf toe te rekenen aandeel in de over heel 1996 te verwachten aanloopverliezen van SBS6, Planet Internet en Sport7. 
 De belastingdruk is gestegen door de niet-fiscale verrekenbaarheid van die aanloopverliezen. 
 De goodwill die is betaald voor de deelnemingen in SBS6, Sport7 en Planet Internet is ten laste gebracht van het eigen vermogen. 
 Ook is daling van het eigen vermogen van Wegener bij de fusie met Arcade verwerkt in het eigen vermogen van De Telegraaf. De deelneming in Wegener bedraagt nu zo'n 22 procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
