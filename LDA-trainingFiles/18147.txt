 VD HOOP POSITIEF OVER 1997. 
 AMSTERDAM, 25 feb (Reuter) - Van der Hoop Effektenbank NV is positief over het nu lopende boekjaar, zo blijkt uit het jaarbericht van het bedrijf. 
 "Hoewel de met de branche samenhangende onzekerheden concrete uitspraken over de resultaatontwikkeling bemoeilijken, zijn wij voor dit jaar positief gestemd, mede door de uitstekende start van 1997," aldus de directie. 
 Van der Hoop, die eerder liet weten optimistisch te zijn wat betreft de resultaten over 1996, boekte het afgelopen jaar een netto winst van 3,2 miljoen gulden, vergeleken met 1,8 miljoen in 1995. 
 De totale baten stegen het afgelopen jaar met 58 procent tot 21 miljoen gulden, waarbij de provisie-inkomsten met hetzelfde percentage groeiden tot 15,4 miljoen. 
 De netto interestbaten namen met bijna 20 procent toe tot ruim 3,5 miljoen gulden en het resultaat uit financiele transacties verviervoudigde tot twee miljoen gulden. 
 Voorgesteld wordt een dividend te betalen van 0,65 gulden, meer dan het dubbele dan de 0,30 gulden die over 1995 werd uitgekeerd. Aandeelhouders kunnen ook kiezen voor een dividend in aandelen, waarvan de details op 5 mei bekend worden gemaakt. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
