	Meesteressen in de verwarring
	Haar lichaam is niet strak getraind, als dat van een atleet of een danseres. De Britse kunstenaar Gillian Wearing (1963) is tamelijk lomp en dik, dat kan zelfs de slobberige corduroy-broek die zij draagt niet verhullen. Maar dan begint ze te dansen, midden in een shopping mall in Londen, en haar anatomische eigenaardigheden verdwijnen. Een paar discopasje, wat hiphop, reggae, twist en house - naadloos gaan de verschillende dansstijlen in elkaar over. Wearings dikke lichaam rekt zich als een tenger berkenboompje, kronkelt als een slang of duikt deinend in elkaar.
Op de video Dancing in Packham, die Wearing vlak bij haar woonhuis in Zuid-Londen opnam en die nu bij Bloom Gallery in Amsterdam samen met nog ander werk is te zien, hoor je alleen geluiden van winkelende mensen. Muziek ontbreekt. Het publiek loopt langs de danseres, men negeert haar (op een paar kinderen na), alsof het doodnormaal is dat midden op de dag, tussen de winkels en onder de tl-balken iemand staat te dansen alsof zijn leven ervanaf hangt. De kunstenares wordt een toonbeeld van durf en eenzame gratie.
Kunst en werkelijkheid lopen in Wearings werk in elkaar over, zoals bij zoveel jonge kunstenaars tegenwoordig die met film en video bezig zijn. Sommigen gaan de straat op, bezoeken een school of een supermarkt om daar hun act uit te voeren en vast te leggen, zoals Wearing in Groot-Brittanni출, Ren축e Kool en (soms) Suchan Kinoshita in Nederland. Anderen, zoals Rirkrit Tiravanija, slepen de 'werkelijkheid' lijfelijk het atelier, het museum of de galerie binnen. Men trekt opzettelijk een rookgordijn op rond de status van het kunstwerk en de positie van de kunstenaar zelf. Kunstenaars zijn tegelijk barkeeper, gastheer of leerling.
Verwarrender wordt het als de kunstenaars zichzelf gaan spelen. Want wat houdt 'zichzelf' in? Als Georgina Starr een videodagboek van zichzelf bijhoudt wanneer ze een depressie doormaakt, speelt zij dan zichzelf of is zij een kunstenaar die zichzelf speelt? En als Pim Komen en Karen Murphy hun grote huiselijke drama's op video vastleggen, in hoeverre geven ze die drama's dan vorm als kunstenaar? Waar wordt de kunst werkelijk, en omgekeerd, waar wordt de werkelijkheid kunst?
De Nederlandse Barbara Visser is een meesteres in dit soort verwarringen en verdubbelingen. In 1994 speelde zij 'zichzelf' als kunstenaar die een tentoonstelling komt openen in een Litouwse soap-serie. Bij Bloom toont zij nu behalve de oudere installatie Datsja een nieuwe film die zij ook op het afgelopen Filmfestival in Rotterdam toonde als onderdeel van het programma Fake. Crossing heet Vissers nieuwste werk. Het is een ruim dertig minuten durende grofkorrelige film waarin Visser met een medewerkster van een Schots onderzoeksbureau op huisbezoek gaat bij mensen die buitenaardse ervaringen hebben gehad.
De film is opgezet als documentaire. Met de camera op haar hielen bezoekt Visser samen met de onderzoekster onder meer een man die zegt ontvoerd te zijn door aliens, een hippie die last heeft van klopgeesten en een oude vrouw die steeds maar UFO's ziet. Behalve dat de film amusant en verbazingwekkend is om naar te kijken, levert hij ook twijfel op, steeds m축축r twijfel naarmate de film vordert. Wat is opgezet als een journalistiek project krijgt surrealistische trekjes, en het einde van de film is een heuse apotheose, waarin de identiteit van alles en iedereen die je gezien hebt op losse schroeven wordt gezet. Tot en met de onderzoeksters zelf.
Lucette ter Borg
Barbara Visser en Gilian Wearing. Bloom Gallery, Bloemstraat 150, Amsterdam. Tot en met 5 april. Di t/m za en eerste zo van de maand 13-18u.

Foto
	Filmstill van Gillian Wearing

