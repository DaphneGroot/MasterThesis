	Ook KLM wint juridische slag tegen Northwest
	ANP
AMSTERDAM
Ook KLM heeft een slag binnen gehaald in het conflict met zijn Amerikaanse partner Northwest Airlines. Na een nederlaag in het juridisch gevecht in New York eind vorige week, genoot KLM woensdag de smaak van de overwinning voor een rechtbank in de Amerikaanse staat Delaware. 'De uitspraak van de rechtbank van Delaware biedt een uitstekende basis voor het vervolg van de procedure', aldus de Nederlandse luchtvaartonderneming.
De rechtbank verklaarde dinsdag een klacht van KLM tegen Northwest over een voor de Nederlandse luchtvaartmaatschappij negatief werkende beschermingsconstructie 'op alle onderdelen' ontvankelijk, aldus KLM. Die drempel tastte de verworven rechten van KLM ernstig aan, luidde de klacht.
KLM spande de zaak al in december 1995 aan. De raad van commissarissen van Northwest had kort daarvóór een constructie bedacht ter bescherming tegen ongewenste overnames. Door die hindernis kon een individuele aandeelhouder onmogelijk een belang van meer dan 19 procent in Northwest verwerven.
KLM had echter al eerder een onvoorwaardelijke overeenkomst op zak, waarmee de onderneming haar belang in Northwest in 1998 tot ongeveer 24 procent zou kunnen uitbreiden. Een limiet van 25 procent had KLM's optie op een extra portie Northwest-aandelen niet geschaad, aldus de Nederlanders. Een grens van 19 procent was voor KLM onacceptabel.

