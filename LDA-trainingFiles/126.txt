	Werkendam lijft Dussen in, maar zonder homo-register
	Van onze verslaggever
Harmen Bockma

AMSTERDAM
A. Los was trots op het samenlevingsregister voor homo's, dat anderhalf jaar geleden op zijn initiatief in de Brabantse gemeente Dussen werd ingesteld. Niet dat de Dussense homo's stonden te dringen; één paar liet zich inschrijven en dat kwam van buiten de gemeente. Het ging de PvdA'er Los vooral om het principe.
Maar Dussen is per 1 januari opgeheven, en het samenlevingsregister heeft de gemeentelijke herindeling niet overleefd. Dussen (vijfduizend inwoners) is opgegaan in Werkendam (twintigduizend inwoners). 'In de nieuwe gemeente is de christelijke invloed helaas veel groter', zegt Los.
Hij was in Dussen fractievoorzitter van de PvdA. Toen het college de PvdA nodig had om het verzet van het CDA tegen trouwen op zondag te pareren, sleepte Los er in ruil voor zijn steun het samenlevingsregister uit. In zo'n register, bijgehouden door de burgerlijke stand, kunnen homo's laten vastleggen dat zij een paar zijn. Sommigen beschouwen het als een eerste stap op weg naar het homohuwelijk. Meer dan honderddertig gemeenten beschikten eind vorig jaar over een dergelijk register.
Werkendam zal daar niet bij horen. SGP en RPF eisten tijdens de onderhandelingen over het college voor de nieuwe gemeente de opheffing van het register. Het huwelijk is heilig, andere samenlevingsvormen moeten niet worden aangemoedigd. 'Dat hebben we staande gehouden', zegt wethouder J. van Belzen.
Het CDA kon zich daar wel in vinden. Formateur J. Potters van het nieuwe college: 'De overheid moet in dit soort zaken niet het voortouw nemen.' De andere twee coalitiepartijen, PvdA en Stuurgroep (een plaatselijke partij, uit Dussen), hadden het er veel moeilijker mee. Vooral de PvdA.
'Het was wel even slikken', geeft PvdA-wethouder B. van den Heuvel toe. Maar, vindt hij, in een coalitie is het geven en nemen. Als de PvdA zijn verzet niet had gestaakt, had dat kunnen leiden tot 'bestuurlijke chaos' of, in ieder geval, tot een college zonder de PvdA. Daar komt bij dat de Werkendamse tak van de sociaal-democraten, in tegenstelling tot de Dussense, toch al niet voor de muziek wil uitlopen.
Bovendien: het samenlevingsregister is gesneuveld, maar de PvdA heeft Werkendam voor veel ander christelijk onheil behoed. Volgens Van den Heuvel wilden SGP en RPF het op zondag vieren van carnaval in het van oudsher katholieke Dussen onmogelijk maken. 'Dat was voor ons onbespreekbaar.' Van Belzen van SGP/RPF ontkent Van den Heuvels lezing. 'Over het vieren van carnaval hebben we niets te vertellen.'
Werkendam heeft nu een brede coalitie, goed voor 17 van de 21 zetels in de raad. Los vindt het droevig dat homoparen niet terecht kunnen op het stadhuis, maar, beseft hij, principieel verzet had niets opgeleverd. 'Als er een kwestie van was gemaakt, hadden we ook verloren.' Los wacht op landelijke regelgeving. 'Dan moet iedere gemeente een register openen.'

