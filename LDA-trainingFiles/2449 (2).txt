Doe Maar.
Doe Maar is een Nederlandse en Nederlandstalige popgroep, die invloeden uit ska, punk en reggae combineerde tot Nederpop. De band bestond van 1978 tot 1984 en kwam zowel in 2000, 2008, 2012, 2013 als 2016 bijeen voor een reeks reünieconcerten. In 2000 verscheen tevens een nieuw studioalbum.
De vier studioalbums sinds "Skunk" haalden alle de nummer 1-positie in de albumlijsten en in de loop der jaren haalden zeven verschillende verzamelalbums de hitlijsten. Hiermee is Doe Maar één van de meest succesvolle Nederlandstalige groepen.
Samenstelling.
De eerste bezetting vanaf juni 1978 was Ernst Jansz, zang en toetsen; Jan Hendriks, gitaar; Carel Copier, slagwerk en Piet Dekker, zang en basgitaar. Joost Belinfante (ex-CCC Inc. en Slumberlandband) speelde tijdelijk basgitaar tussen februari en augustus 1980. Nadat hij vervangen werd door Henny Vrienten speelde hij nog als gastmuzikant trombone en percussie.
Bij de opnames van het album "Doris Day en andere Stukken" (november/december 1981) was Carel Copier vervangen door René van Collem, ex-Stock en zoon van filmrecensent Simon van Collem. In mei 1982 werd hij uit de band gezet, ten gunste van Jan Pijnenburg (ex-Sweet d'Buster, Fontessa, Lucifer, Long Tall Ernie and the Shakers en Hollander). Deze kreeg echter kort na zijn eerste optreden een auto-ongeluk en kon tot januari 1983 niet drummen, waarna Van Collem teruggevraagd werd. De bezetting Vrienten-Jansz-Hendriks-Pijnenburg bleef vanaf 1983 gehandhaafd tot en met het afscheidsconcert op 14 april 1984 en opnieuw bij de reünies van 2000 en 2008. Dit is in feite ook de meest bekende samenstelling, hoewel Pijnenburg alleen op de live-platen uit de jaren tachtig meespeelde en op het reüniealbum "Klaar" uit in 2000. Bij de Symphonica in Rosso-concerten in oktober 2012 in het Gelredome en de Glad ijs tour van begin 2013 keerde Van Collem terug als drummer.
Festival of Fools.
Doe Maar is opgericht door Ernst Jansz (o.a. CCC Inc.). Piet Dekker, met wie Jansz in de Slumberlandband (1975) en The Rumbones (1977) speelde, stelde hem voor aan drummer Carel Copier en gitarist Jan Hendriks (Steam). Op 8 mei 1978 ontmoetten zij elkaar op de zolder van de boerderij van Gé van den Donk (later geluidsman van de band). Daar namen zij hun eerste demo op, met onder andere het nummer Doe Maar, en Copier kwam op het idee om de band zo te noemen. Van eind mei tot en met juni 1978 werd de groep aangevuld met de clowns Mart de Corte en en Jan Bogaerts (later bekend geworden als fotograaf), zanger Wim van Oevelen (later toermanager van de groep) en zangeressen Anouk Strijbosch en Truus de Groot (later Nasmak), als een gelegenheidsband die optrad bij het rondtrekkende Festival of Fools.
Na een bijdrage aan de elpee "Uitholling Overdwars" in april 1979 in de vorm van het nummer "Blozen", regelde manager Frank van der Meijden een platencontract bij Telstar, het platenlabel van schlagerkoning Johnny Hoes. Eind 1979 resulteerde dat in de eerste elpee "Doe Maar". De single 'Ik zou het willen doen' haalde in februari 1980 de tipparade.
Henny Vrienten.
Na problemen in de samenwerking tussen Ernst Jansz en Piet Dekker, besloot de groep ermee op te houden. Om de laatste contractuele verplichtingen af te ronden, zocht de groep nog naar een basspeler. Jansz benaderde professioneel bassist, gitarist en componist Henny Vrienten, met wie hij al enkele malen had samengespeeld, onder andere in 1975 op het album 'Waar ik woon en wie ik ben' van Boudewijn de Groot en in 1976 in de begeleidingsband van De Groot tijdens een tournee. Daarna vormden Jansz en Vrienten (toen nog op gitaar) in 1977 de reggaeband The Rumbones met o.a. bassist Piet Dekker, drummer Johnny Lodewijks (ex-CCC Inc. en Slumberlandband, bekend als kunstschilder John Lodi) en Joost Belinfante (o.a. gitaar). Op het album 'Van een afstand' uit 1980 van Boudewijn de Groot speelden o.a. Vrienten, Jansz, Hendriks en Copier mee.
Aanvankelijk weigerde Vrienten mee te doen in Doe Maar, omdat dit niet een onderdeel van een geslaagde carrière leek. Later ging hij overstag, omdat Doe Maar een groep leek waar plezier een belangrijke rol speelde. Met hem en Jansz beschikte de band plotseling over twee liedschrijvers die elkaars werk op een positieve manier beïnvloedden. De band besloot de feestnummers uit het repertoire te halen en alleen nog maar ska en reggae te spelen. Vrienten leverde meteen drie nummers voor het nieuwe album, waar de groep op dat moment al mee bezig was.
Doorbraak.
De platenmaatschappij was niet onder de indruk van de kwaliteitsinjectie en stelde het op de markt brengen van het album 'Skunk' uit tot na het decemberseizoen en tot na carnaval, omdat de maatschappij vond dat het aanbod van de groep niet zou blijven staan tussen het werk van gevestigde namen. De platenmaatschappij begon echter wel al met reclame te maken voor het album en promo's werden naar de radiozenders gestuurd. Vanwege een fout waren de radio-dj's niet op de hoogte van het feit dat de plaat nog niet te koop was. Ze speelden de single en het album werd uitgeroepen tot dag-LP.
Luisteraars raakten meteen gecharmeerd van het nummer, "32 jaar", hoewel men moeite had de oorspronkelijke titel, "Sinds 1 dag of 2", te onthouden tot dj Frits Spits het liedje de huidige titel gaf.
De definitieve doorbraak volgde in 1982 met de single 'Doris Day' en het melancholieke reggae-album 'Doris Day En Andere Stukken'. Van dit album mixte Henny Vrienten een dubversie ('Doe De Dub Discodubversie') en 12" versies van 'Is Dit Alles' en 'Situatie'.
In mei 1982 ontving Doe Maar de Zilveren Harp, een aanmoedigingsprijs van Stichting Conamus. Ook deden Jansz, Hendriks, van Collem en Belinfante 10 optredens met Bram Vermeulen onder de naam 'De Gevestigde Orde'. Op 31 mei 1982 was Doe Maar de openingsact op Pinkpop. Op 8 oktober gaf de groep een televisieoptreden tijdens Veronica's Popnacht samen met Normaal, Golden Earring en Vitesse.
Nederlandse supergroep.
Toen in november 1982 de single "De bom" werd uitgebracht (5 weken op nummer 1: van 4 december 1982 tot 8 januari 1983) was Doe Maar inmiddels uitgegroeid tot een supergroep met alle media-aandacht en merchandising die daarbij hoort. Er ontstonden hysterische toestanden rondom de groep. De gezichten van de groepsleden waren niet van de bladencovers af te slaan, de merchandise was niet aan te slepen en ook het oudere werk van de groep ging als warme broodjes over de toonbank. Doe Maar werd de populairste groep die de Nederpop ooit gekend heeft. Binnen enkele maanden zag het halve land groen en roze.
In België was de band minder bekend, vandaar dat Doe Maar in januari 1983 daar drie optredens deed. In Nederland haalde het album 'Skunk' in januari 1983 de nummer 1 positie in de albumlijsten, bijna twee jaar na de release. Het album "4us" (spreek uit: virus) verscheen in maart 1983 op LP, MC en als eerste Nederlandstalige plaat ook op cd. Het album was al in de voorverkoop platina en haalde de nummer 1 positie, evenals de single 'Pa', die als eerste single ooit op nummer 1 binnenkwam in de Nationale Hitparade. In deze periode verschenen de bandleden, met name Jansz en Vrienten, voortdurend in de (roddel)pers, vandaar dat men op 30 maart een publiciteitsstop afkondigde.
Op 16 en 17 mei 1983 droeg Doe Maar bij aan een benefietproject ten bate van Amnesty International, getiteld 'Een Gebaar'. Op deze twee gala-avonden in Carré Amsterdam was Doe Maar in drie nummers de begeleidingsband van Adèle Bloemendaal, Freek de Jonge en Van Kooten en De Bie. Henny Vrienten begeleidde ook op deze avonden André Hazes op gitaar. Een week later was Doe Maar de hoofdact op Pinkpop. Dit optreden in Geleen had hun hoogtepunt moeten worden, maar dat werd het niet. Tijdens het uur durende, afsluitende optreden, werd de band bekogeld en kreeg Henny Vrienten een appel hard op zijn kaak. Tijdens het laatste nummer werd Doe Maar onder andere bijgestaan door de Golden Earring-leden George Kooymans en Cesar Zuiderwijk.
Optredens in Loosbroek, Goes, Assen, Tiel en Joure (juni 1983) werden opgenomen voor het live-dubbelalbum 'Lijf Aan Lijf'. Nadat dit album in september was gemixt, werkte Vrienten in oktober en november 1983 aan zijn soloalbum 'Geen Ballade'.
Einde.
In december werd opgetreden op de Nederlandse Antillen, waarna Doe Maar begon aan de opnames van de vijfde studioplaat. 'Macho' was al uitgebracht als single, toen op 20 februari 1984 besloten werd dat Doe Maar ermee zou stoppen. De band had grote moeite om met het succes om te gaan. Ze zagen niet graag tientallen jonge meisjes flauwvallen in warme, overbevolkte zalen en ook leken ze het plotselinge en volledige verlies van hun privacy niet op prijs te stellen. De Telegraaf meldde het nieuws als eerste op woensdag 22 februari. Het uit elkaar gaan van de groep in 1984 haalde zelfs het destijds over het algemeen zeer 'serieuze' NOS-televisiejournaal van acht uur 's avonds.
Op 14 april 1984 werden er twee afscheidsconcerten gegeven in de Maaspoort in 's-Hertogenbosch. Het verzamelalbum "5 Jaar Doe Maar, Het Complete Overzicht", met daarop één nieuw nummer, hield nog even de herinnering levend.
Reünie-optredens.
Na het einde in 1984 zijn er diverse reünie-optredens geweest, en meerdere albums uitgebracht. Daarnaast hebben Doe Maar-leden collectief en afzonderlijk meegewerkt aan verschillende projecten.
Reünie 2000 - Klaar.
Op 1 november 1999, kondigde Doe Maar een eenmalige reünie aan. Dit resulteerde in 2000 in een album, "Klaar", en zestien optredens in Ahoy Rotterdam. Het album Klaar kwam op 22 april vanuit het niets op de eerste plaats binnen van de album top 100 en ging vijf weken aan kop. De optredens werden bezocht door ruim 175.000 mensen en daarmee was Doe Maar in Nederland de meest succesvolle band van 2000. Van de optredens verscheen een cd en een dvd, beiden getiteld 'Hees van Ahoy'.
"Doe Maar!" - De musical.
Eind oktober 2005 verschenen er berichten in de media dat Doe Maar in onderhandeling was met V&V Entertainment over een mogelijke theaterproductie rondom de band en hun liedjes. De musical "Doe Maar!" was qua opzet gelijk aan de ABBA-musical, in zoverre, dat de liedjes centraal staan en niet de bandleden. De bandleden werken echter wel nauw samen met de producers achter de schermen. "Doe Maar! De popmusical" ging op 28 januari 2007 in Tilburg in première. De musical won vijf van de veertien prijzen bij de John Kraaijkamp Musical Awards op 21 mei 2007, waaronder de publieksprijs. Pieter van de Waterbeemd (co-auteur van onder meer "Pleidooi") bedacht het concept en schreef de verbindende dialogen.
Reünie 2008.
Op 27 november 2007 werd bekend dat Doe Maar op 12 juli 2008 een concert zou geven in De Kuip in Rotterdam. Het concert werd georganiseerd door "One & Only Productions", het bedrijf dat het initiatief tot deze reünie nam. Het concert bleek binnen een uur uitverkocht, waarop werd besloten een extra concert in De Kuip te organiseren op 10 juli 2008.
Op 6 mei 2008 werden nog vier optredens aangekondigd voor eind juni en 1 juli 2008, in de vorm van try-out shows, in Delft, Deventer, Tilburg en Amsterdam. Twee van deze vier optredens (Delft en Deventer) waren binnen twee minuten uitverkocht. Naast de concerten in Nederland speelde Doe Maar op 13 juli 2008 op Werchter Boutique in België.
2012 en verder.
In november 2011 werd aangekondigd dat Doe Maar in 2012 de concerten voor Symphonica in Rosso in het GelreDome in Arnhem voor haar rekening ging nemen.
Henny Vrienten vertelde in mei 2012 in het televisieprogramma De Wereld Draait Door dat Doe Maar in samenwerking met het platenlabel Top Notch aan een nieuw studioalbum werkte, met enkele rappers die door Top Notch worden vertegenwoordigd zoals Gers Pardoel, Sef, Fresku en Kempi. Uiteindelijk kwam er geen nieuw album, maar een twee EP's. Op "Limmen Tapes" stonden zeven oude nummers die opnieuw door de band waren ingespeeld en op "Versies" coverden artiesten van Top Notch, in sommige gevallen met samenwerking van Doe Maar, oude hits. Het nummer "Alles Gaat Voorbij" van Doe Maar met Postmen en Kraantje Pappie kwam in augustus 2012 op single uit.
Na een eerdere poging in 2000 om de band de Edison Oeuvreprijs toe te kennen (die de band destijds weigerde omdat ze niet wensten te voldoen aan de eis om te komen optreden) kreeg Doe Maar de prijs in 2012, voorafgaand aan een exclusief concert voor Warchild, alsnog overhandigd. Door de concertreeks Symphonica in Rosso en try-outs kreeg de band de smaak zó te pakken, dat Doe Maar begin 2013 de "Glad ijs tour" deed met optredens in Kerkrade, Utrecht, Enschede, Eindhoven, Groningen, Amsterdam, Tilburg en in het Sportpaleis van Antwerpen.
Eind 2015 werden twee nieuwe concerten aangekondigd voor juni 2016, in de Ziggo Dome in Amsterdam. Deze verkochten zo goed, dat er al snel een derde datum bekend werd gemaakt. Op 26 april 2016 bracht Doe Maar samen met Kenny B de single '5446 is mijn nummer' uit. ‘5446 Is Mijn Nummer’ is een door Ernst Jansz vertaalde versie van de reggae-klassieker ‘54-46 Was My Number’ uit 1968 van de Jamaicaanse Reggae band Toots & The Maytals.
In 2016 werd bekendgemaakt dat de band in 2017 op Concert at Sea speelt. Daarna werden meer data bekendgemaakt waaronder Bospop.
Albums.
De plaat 'Doe de dub', is een remixversie van 'Doris Day en andere stukken.' Vrienten maakte de plaat volgens het 'dub'-principe, een remixtraditie die stamt uit Jamaica. Daar werden met grote bandrecorders bekende reggaehits bewerkt en voorzien van allerhande effecten waarbij echo en galm de populairste waren. Meestal werden daarbij veel zangpartijen weggelaten. Het instrumentale resultaat werd op Jamaica veelal op B-kantjes van singles uitgebracht. Ook Doe Maar werkte volgens dit principe maar bracht de dubs ook uit op elpee. Ondanks het feit dat 'Doe de dub' in beperkte oplage verscheen, is het een van de eerste dubplaten in Nederland en in elk geval de bekendste.
