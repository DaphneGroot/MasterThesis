Aggregatietoestand.
Traditionele aggregatietoestanden.
Op aarde komt materie in de eerste vier aggregatietoestanden voor. Bij een lage temperatuur vormt materie een vaste stof, bij stijgende temperatuur een vloeistof en bij een nog hogere temperatuur een gas'".
In de natuur kan materie, in de vaste aggregatietoestand, kristallijn, semikristallijn of amorf voorkomen.
Bij de overgang van een aggregatietoestand naar een andere (smelten/stollen; verdampen/condenseren; sublimeren/rijpen) verandert er vanuit scheikundig standpunt niets. Water bijvoorbeeld gaat, bij dalende temperatuur, vanuit de vloeibare aggregatietoestand over in die van (de (vaste stof) ijs, en bij stijgende temperatuur in waterdamp. Scheikundig bezien blijft het water hierbij onveranderd: H2O. Voor de entropie ("S") van deze aggregatietoestanden geldt er dat "S"gas > "S"vloeibaar > "S"vast.
De overgang van vaste stof naar vloeistof noemt men "smelten", die van vloeistof naar gas "verdampen". Andersom wordt de overgang van gas naar vloeistof "condenseren" genoemd, en van vloeistof naar vaste stof "stollen".
Het is voor sommige stoffen onder bepaalde condities mogelijk om de vloeistoffase over te slaan. Bij de directe overgang van vast naar gas spreekt men van "vervluchtigen", omgekeerd bij de overgang van gas direct naar vaste stof spreekt men van "rijpen" (denk aan de rijp tijdens koude winters), ook spreekt men wel van neerslaan (zoals bij het afzetten van metaaldamp als coatings op lenzen). De verzamelnaam voor beide processen heet: sublimatie.
Bij een hoge druk en hoge temperatuur is er geen verschil meer tussen de vloeistof en de gasfase. De druk en temperatuur waarbij dat gebeurt noemt men het kritische punt en de stof die voorbij dat punt is noemt men superkritisch.
Tussen vaste stof en vloeistof bestaat ook het vloeibare kristal (liquid crystal, bekend van het lcd). Soms worden ook amorfe stoffen (zoals glas) als een tussenvorm beschouwd.
Nieuwe aggregatietoestanden.
Vier andere en weinig bekende aggregatietoestanden zijn plasma, Bose-Einsteincondensaat ofwel BEC, het tripelpunt en waarschijnlijk quark-gluonplasma.
Plasma wordt vaak de vierde aggregatietoestand genoemd. Hierin zijn de deeltjes van een stof in meer of mindere mate geïoniseerd. Plasma is de fase waarin de stof zo sterk verhit wordt (in de orde van duizenden graden Celsius) dat ze elektrisch geleidend wordt. De elektronen van het atoom draaien hierbij niet meer rond de kern, maar hebben zoveel energie dat ze als het ware tussen de kernen door bewegen. Dit plasma komt in de natuur voor in de kernen van sterren, maar ook in gaswolken en het interstellair medium. Plasma wordt in de techniek gebruikt in bijvoorbeeld de elektrische lasboog en in de tl-lamp. Plasma kan onder controle gehouden worden door een elektromagnetisch veld.
BEC is de tegenhanger van plasma, en wordt beschouwd als de vijfde aggregatietoestand. Het vormt zich als een stof wordt gekoeld tot het absolute nulpunt (0 Kelvin of -273,15 °C). Als dit nulpunt zeer dicht benaderd wordt, vallen de atomen van de stof allemaal in dezelfde kwantumfysische fase, waarbij ze één groot superatoom vormen. Iets soortgelijks gebeurt met het licht in een laser. Ook deze aggregatietoestand is recent verkregen in een laboratorium. BEC komt in de natuur voor in het binnenste van neutronensterren.
Het tripelpunt is een fase waarin de stof zich in 3 fasen tegelijk bevindt. Bij deze fase ligt bij elke stof de druk en de temperatuur vast. De hoeveelheid van een bepaalde fase kan wel variëren.
Quark-gluonplasma is een fase die bij hoge temperaturen en hoge dichtheid voorkomt. Hoogstwaarschijnlijk kwam deze fase voor tijdens de eerste 20 tot 30 microseconden na de big bang. In augustus 2012 is voor het eerst materie in deze aggregatietoestand gebracht, in het laboratorium ALICE aan het Europees agentschap voor nucleair onderzoek CERN in Zwitserland. De resultaten van dit experiment werden op 13 augustus 2012 voorgesteld op de internationale conferentie 'Quark Matter', in Washington D.C...
