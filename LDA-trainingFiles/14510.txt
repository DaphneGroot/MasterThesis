Internationaal Instituut voor Sociale Geschiedenis.
Het Internationaal Instituut voor Sociale Geschiedenis (IISG) is een instelling in Amsterdam die collecties verzamelt over werk en arbeidsverhoudingen. Het onderzoekt de geschiedenis daarvan wereldwijd.
Geschiedenis.
Het IISG is een onderzoeksinstituut op het terrein van de sociale geschiedenis. Het werd in 1935 opgericht door professor N.W. Posthumus, die twee decennia eerder de oprichter van het Nederlandsch Economisch-Historisch Archief (NEHA) was en tien jaar later de stichter werd van het Rijksinstituut voor Oorlogsdocumentatie. De aanleiding in 1935 was de gewenste redding van de archieven van de Sozialdemokratische Partei Deutschlands, waarvoor een veilig onderdak moest worden gevonden vanwege de politieke toestand in nazi-Duitsland. Daarbij kwam niet veel later het archief van de Spaanse trotskisten.
De bibliotheek van het IISG (Internationaal Instituut voor Sociale Geschiedenis), 2014
Archieven en publicaties.
Het IISG verzamelt archieven en data om onderzoekers te faciliteren. Sinds 1979 is het een instituut van de Koninklijke Nederlandse Akademie van Wetenschappen (KNAW). De (politiek gevoelige) collecties zijn eigendom van – of in bruikleen afgestaan aan – de Stichting IISG. Het instituut herbergt diverse collecties, onder andere archieven van Marx en Engels, maar zulke uiteenlopende collecties als die van Provo, de VVDM, de FNV, de PvdA en SDAP, het "Algemeen Handelsblad", Arthur Lehning, Anton Constandse, Karl Kautsky, Leon Trotski, Emma Goldman, de Rote Armee Fraktion en Hans Janmaat. Sinds 1989 is het tezamen met het NEHA en het Persmuseum gehuisvest in het voormalige cacaopakhuis Koning Willem I aan de Cruquiusweg te Amsterdam.
Toen het IISG zijn behuizing in Amsterdam-Oost betrok, verhuisde het NEHA eveneens (vanuit Den Haag) en gingen beide instituten nauw samenwerken. In 2005 werden de uitvoerende taken van het NEHA ondergebracht bij het IISG. Sindsdien brengt het IISG aan het NEHA jaarlijks een rapportage uit over de uitvoering van de taken op het gebied van de economische geschiedenis. In opdracht van de beide instituten gezamenlijk geeft Amsterdam University Press vier maal per jaar het Tijdschrift voor Sociale en Economische Geschiedenis uit. Het eigen Engelstalige wetenschappelijke tijdschrift van het IISG "International Review of Social History" wordt uitgegeven door Cambridge University Press en verschijnt drie maal per jaar, met een supplement.
