	Het risico van de hamburger-doctrine 'Wie denkt dat de Coca-Cola-kolonisatie een feit is, kleineert andere culturen'
	Samuel Huntington houdt van 'kleine spelletjes', waarin hij ogenschijnlijk zijn fantasie de vrije loop laat. Neem het somberste toekomstscenario uit het nieuwste boek van de Harvard-politicoloog: The Clash of Civilizations and the Remaking of World Order.
Zet de tijd vooruit naar 2010. Een zelfbewust, economisch krachtig China eist de volledige zeggenschap op over de strategische olievoorraden onder de Zuid-Chinese Zee. Dat leidt tot een oorlog met Vietnam, dat met behulp van Amerikaanse ondernemingen een deel van die reserves heeft aangeboord. China bezet Vietnam na enkele schermutselingen tussen marine-eenheden.
Hanoi vraagt Washington om hulp. Amerikaanse marine-eenheden worden na enkele vernederende zeeslagen door Chinese fregatten op afstand gehouden. Aangezien de VS en China nucleaire mogendheden zijn, ontstaat er een impasse. De Amerikaanse regering wordt bovendien ernstig gehinderd door binnenlands politiek verzet tegen een oorlog met China.
Het succes van China in de strijd tegen de VS leidt tot een wereldwijde kettingreactie. Gesteund door Peking opent India een massale aanval op Pakistan, dat op haar beurt wordt geholpen door Iran. Tegelijkertijd worden de laatste pro-westerse regeringen in de Arabische wereld omver gelopen door militante moslims die zich ook al gestimuleerd voelen door de Chinese successen. Dat heeft enorme consequenties voor de controle over de olievoorraden in de Perzische Golf.
Japan, dat aanvankelijk de zijde had gekozen van de VS, begint te schuiven in de richting van China. Rusland, dat net als Latijns-Amerika had gehoopt de oorlog te kunnen uitzitten, begint nerveus te worden over de Chinese dominantie in het Verre Oosten. De Russische troepen in Siberi worden versterkt, maar dat stuit op verzet van de aan China verwante volkeren in het oosten van Rusland. Onder het mom deze volkeren te willen beschermen, bezet China Wladiwostok. Amerika tracht de steun van Europa te krijgen, maar het oude continent is ernstig verzwakt door een opnieuw opgelaaide oorlog in de Balkan. Bovendien wordt Frankrijk vanuit Algerije beschoten met kernwapens voor de korte afstand. Een oorlog op wereldschaal tussen de verschillende beschavingen is een feit.
- Dit lijkt verdacht veel op een spelletje geostrategisch Risk, of is het een nieuwe versie van Stratego op cd-rom?
Prof. Samuel P. Huntington, eminence-grise van het Amerikaanse buitenlands-politieke establishment, grijnst kort. 'Het hele punt van dit onwaarschijnlijke scenario is te laten zien hoe een nieuwe wereldoorlog tussen verschillende beschavingen zou kunnen ontstaan als niet onderkend wordt dat conflicten in de wereld steeds vaker bepaald zullen worden door geheel nieuwe regels, die in de plaats zijn gekomen van ideologien. Mijn zorg is dat de Verenigde Staten min of meer per ongeluk in een oorlog met China rollen.'
- U werpt in alle ernst de vraag op of de VS, eventueel gesteund door enkele Europese landen, bereid zijn in de volgende eeuw de hegemonie van China in het Verre Oosten te weerstaan en daarvoor zelfs ten strijde te trekken?
'Ik hoop dat natuurlijk niet, maar historisch gezien hebben de Verenigde Staten altijd koude en hete oorlogen gevoerd om te voorkomen dat n land Europa, Azi of Afrika domineerde. Juist om dat te voorkomen, hebben wij deze eeuw twee wereldoorlogen, een koude oorlog en verschillende kleinere oorlogen - Korea en Vietnam - gevoerd.
- Maar hebben de VS niet allang geaccepteerd dat China een hegemonie vormt of zal vormen in Oost-Azi?
'Beslist niet. Daar is absoluut geen sprake van en als dat wel gebeurt, is dat een fundamentele verschuiving in het buitenlands beleid. Het punt is juist dat daar nauwelijks over wordt nagedacht en gediscussieerd. Kijk, ik identificeer in mijn boek twee grote uitdagingen waarop het Westen nog lang geen antwoord heeft: de eerste betreft de gevolgen van de demografische ontwikkelingen in de moslim-wereld, de tweede uitdaging ligt in Azi, waar zich als gevolg van een zeer krachtige economische ontwikkeling een verschuiving van macht voltrekt.'
- Dat hoeft toch niet tot een oorlog te leiden?
'Misschien niet, mischien wel. Kijk naar de ontwikkelingen van de afgelopen eeuw. De economische ontwikkeling van Groot-Brittanni, Duitsland, Amerika, de Sovjet-Unie leidde steevast tot agressievere stellingnames en imperialistische patronen in het buitenlands beleid. Het is een hard historisch feit dat landen met economische macht ook militaire macht ontwikkelen. Die militaire macht wordt dan altijd gebruikt ter vergroting van politieke invloed en dat leidt onherroepelijk tot veranderingen in de bestaande orde, dus tot spanningen. Ik denk dat de economische ontwikkeling van China een soortgelijke invloed zal hebben. Wie dat ontkent, steekt zijn hoofd in het zand. De vraag is of de VS dat in de volgende eeuw zullen willen accepteren of juist willen tegengaan en zo ja, met welke diplomatieke en militaire middelen.'
Historische patronen, politieke en militaire trends en demografische en economische ontwikkelingen met elkaar in verbinding brengen, is het vak van de strategische denker en schrijver Huntington, die prachtige boeken over het Amerikaanse idealisme en de democratiseringsgolf van de afgelopen twintig jaar op zijn naam heeft staan.
Bijna 70 is de voormalige diplomaat, adviseur van president Carter, oprichter van het kwartaalblad Foreign Affairs. In zijn kleine werkkamer op de vierde verdieping van Coolidge Hall, een relatief nieuw gebouw op de campus van de Harvard Universiteit, werkt de tanige hoogleraar na de verschijning van het ophefmakende boek over de botsing der beschavingen - in Nederland en Belgi alleen in het Engels en het Duits verkrijgbaar - alweer aan een nieuw project.
In de kamer en de gang zijn de sporen van een lang leven in de buitenlandse politiek zichtbaar. Er lijkt de afgelopen dertig jaar geen minister van Buitenlandse Zaken te hebben bestaan of hij of zij is hier op bezoek geweest. Foto's van Carter en afdrukken van de eerste versies van Foreign Affairs herinneren aan zijn tijd op het Witte Huis en zijn vele adviseurschappen. Huntington is de leermeester van generaties diplomaten, ministers en nationale veiligheidsadviseurs.
Het oorverdovende lawaai van wegscheurende brandweerwagens - het Cambrigde Fire Departement is aan de overkant gevestigd - hoort hij allang niet meer. In de zomer van 1993 publiceerde hij als voorzitter van Harvard's John M. Olin Instituut voor Strategische Studies een artikel in Foreign Affairs met als titel The Clash of Civilizations? dat de basis was voor een aanzienlijk uitgebreider en genuanceerder boek, dat door Henry Kissinger 'het belangrijkste boek sinds de afloop van de Koude Oorlog' wordt genoemd. Geen geringe lof van de ijdele schrijver van Diplomacy en voormalige nationale-veiligheidsadviseur.
In navolging van historici en politicologen als Max Weber en Andrew Toynbee bekijkt Huntington de wereld door het prisma van beschavingen. Weber identificeerde vier of vijf beschavingen, Toynbee ontwaarde 22 beschavingen en Huntington schetst aan de vooravond van de 21ste eeuw een wereldkaart met zeven, misschien acht beschavingen. Hij onderscheidt de westerse, met de VS als kernland, en vervolgens de Chinese, de Russisch-orthodoxe, de islamitische, de hindoestische, de Japanse, de Latijns-Amerikaanse en mogelijk ook de Afrikaanse beschaving. Sprekend en schrijvend over de Chinese beschaving gebruikte hij in zijn artikel de aanduiding 'confuciaanse beschaving', maar in het boek heeft hij een ruimer begrip - Sinic - gebruikt.
- Uw talrijke critici, onder wie Faoud Ajami, Midden-Oosten-expert van de Johns Hopkins Universiteit, en VN-ambassadrice Kirkpatrick, hebben als bezwaar ingebracht dat u uw beschavingen te strikt definieert en lijkt te hanteren als politieke eenheden.
Huntington zucht gerriteerd. 'Ik begrijp niet wat ze bedoelen. De geschiedenis van de mensheid is de geschiedenis van beschavingen. Het is onmogelijk op een andere manier te denken over de ontwikkeling van de mensheid. Door de geschiedenis zijn beschavingen de breedste categorie van identiteit waar een mens deel van uitmaakt. En beschavingen zijn aan de hand van taal, religies, cultuur, bloedbanden, manieren van leven en geografische eenheden, nauwkeurig te definiren.'
- Ajami schreef dat beschavingen geen staten beheersen, maar dat staten beschavingen domineren.
'Dat klinkt mooi, maar, nogmaals, ik snap niet wat hij bedoelt. We spreken volgens mij over totaal verschillende zaken. Een beschaving is een culturele identiteit en een staat is een politieke. Natuurlijk, staten bestaan in een beschaving. Sommige staten corresponderen met een beschaving, zoals in Japan en tot op zekere hoogte ook China het geval is. Er zijn ook staten die twee of meer beschavingen omvatten. Er zijn staten die op het breukvlak liggen van beschavingen. Er wordt de indruk gewekt alsof ik niet begrijp dat er binnen beschavingen nationale, etnische, religieuze en politieke verschillen zijn. Beschavingen zijn geen eenheden die de orde handhaven, belastingen innen en verdragen onderhandelen.'
- U maakt natie-staten ondergeschikt aan beschavingen. Neem het Midden-Oosten. Neem de westerse beschaving. U beschrijft die als eenheden. Daar is in het Midden-Oosten weinig van te merken en Frankrijk heeft nog steeds moeite met de aanvaarding van de Pax Americana.
'Het fenomeen van de natie-staat onderken ik wel degelijk, maar ik wijs er op dat het belang ervan betrekkelijk nieuw is. Wij beschouwen de staat als een dominant gegeven, maar het is een fenomeen dat nog geen vierhonderd jaar oud is. Mensen hebben in de wereldgeschiedenis veel langer gedacht in termen van beschavingen, waarvan ik er zeven of acht identificeer. Wat de VS en Frankrijk betreft: je ziet daar dat een kleiner land grote moeite heeft de dominantie van het kernland te aanvaarden. Dat neemt niet weg dat op een hoger niveau Frankrijk en de VS veel met elkaar gemeen hebben. Het zijn allebei open, democratische rechtsstaten met vrijheid van godsdienst, meningsuiting en persvrijheid, en vrije markteconomien.
- Maar wat is de betekenis van een ordening volgens beschavingsmodellen als het anno 1997 nog steeds staten zijn die oorlogen voeren, belastingen innen en al die andere dingen doen die men noodzakelijk of nuttig vindt.
'De Grieken bevochten elkaar ook op leven en dood, maar waren zich zeer goed van elkaar bewust, in het bijzonder toen zij de Perzen bevochten. De Europeanen hebben de bloedigste eeuw in hun geschiedenis achter de rug, toch zijn zij zich zeer bewust van elkaar en werken ze sinds de Tweede Wereldoorlog en de Koude Oorlog nauw met elkaar samen.
'De breukvlakken tussen de westerse beschaving, de Russisch-orthodoxe en de islamitische beschavingen lopen door Europa en dat is dagelijks zichtbaar. De oorlog in Bosni is een eeuwenoud beschavingsconflict. Rusland verzet zich tegen de uitbreiding van de NAVO. Landen als Griekenland en Turkije staan tegenover elkaar. In Duitsland, Frankrijk en Belgi heeft de aanwezigheid van islamitische Turken, Algerijnen en Marokkanen tot aanzienlijke spanningen geleid.
'Met een indeling in beschavingen verklaar je niet alles, maar het is wel een zeer betekenisvolle methode om de wrijvingen in de wereld te begrijpen, te verklaren en mogelijk te voorkomen. Ik beschouw beschavingen als de ultieme menselijke stammen, waarvan de betekenis na de beindiging van de Koude Oorlog weer zeer actueel is geworden. Kijk om je heen, lees de The New York Times en de The Washington Post en je ziet de voorbeelden. De spanningen met de immigranten in Europa, de koude vrede met Rusland, de voortdurende wrijvingen met China en de explosies van geweld in de islamitische wereld, de oorlog in Bosni.'
- Jean Kirkpatrick constateerde dat deze eeuw juist wordt gekenmerkt door botsingen in een beschaving en in veel mindere mate tussen beschavingen. Dat geldt voor zowel de westerse als de islamitische beschavingen.
Opnieuw maakt Huntington ongeduldige gebaren. Hij trekt aan zijn universiteitsdas en zet zijn hoornen bril recht. 'Dat is juist, maar dat ontken ik ook niet. Beschavingen maken verschillende fasen door: groei, expansie, een periode van conflict, de vestiging van een universeel imperium, verval en verdwijning.
'De westerse beschaving heeft met de Tweede Wereldoorlog de periode van conflict afgesloten en bevindt zich nu in het stadium waarin gedacht wordt dat de westerse waarden universeel zijn. De islamitische beschaving bevindt zich midden in de historische fase van conflict. Moslims bestrijden aan de grenzen van hun beschavingsgebied niet-moslims en moslims bestrijden moslims. Mij wordt verweten dat ik racistisch ben, maar ik heb nooit gezegd dat de islamitische beschaving per definitie gewelddadiger is dan de westerse. Ik geloof dat ook niet. Ik constateer alleen dat het geweld in de islamitische beschaving op het ogenblik een van de belangrijkste factoren van instabiliteit is in de wereld.
De afwezigheid van een kernland dat enige orde kan houden en de explosieve geboortegroei zijn daarvan de oorzaak. Die enorme groep van jonge mannen tussen de 15 en 35 jaar voor wie de economische vooruitzichten beperkt zijn, speelt een zeer belangrijke destabiliserende factor. Meer nog dan de religieuze fundamentalisten die alleen maar profiteren van dit reservoir aan frustraties en onrust.'
- Verreweg de meeste van uw critici begrijpen uw somberheid over de toekomst van de westerse beschaving niet. Cultureel en economisch domineren de VS en Europa de wereld. Kijk naar de cijfers over de wereldhandel, de communicatie, het transport, de ondernemingslust in Azi en de modernisering van de wereld in het algemeen.
'Dat is een redenering die het product is van westerse arrogantie. Ongetwijfeld is de westerse beschaving een van de rijkste en sterkste beschavingen in de wereldgeschiedenis. Ik twijfel er niet aan of de westerse beschaving zal tot ver in de volgende eeuw standhouden. Maar ons aandeel in de wereldeconomie neemt af. Het gebruik van talen als het Engels en het Frans neemt af. Proportioneel nemen de militaire uitgaven in de landen die gerekend kunnen worden tot de Chinese, de hindoe- en de islamitische beschavingen, sterker toe dan in de westerse.
'De manier waarop vooral in de VS en ook in Europa gedacht wordt over de universaliteit van westerse waarden en cultuur is consistent met het patroon van opkomst en ondergang van beschavingen. Het argument dat de verspreiding van vettig voedsel, bruisende drankjes en gebleekte spijkerbroeken over de hele wereld een bewijs is dat de westerse beschaving triomfeert, is een domme en arrogante redenering. De verdedigers van de Coca-Cola-kolonisatie van de wereld menen dat de vergroting van de consumptie en de verspreiding van consumentengoederen gelijk staat aan het verspreiden van cultuur. De essentie van de westerse beschaving is echter niet de Magna Mac, maar de Magna Carta.'
- Cultuur is taal, religie, tradities, gebruiken, maar ook de wijze waarop samenlevingen zich moderniseren, democratiseren en economisch ontwikkelen.
'Ik ken die redenering. De westerse beschaving zou gelijk staan aan de moderne samenleving. In de eerste plaats bestond de westerse beschaving al voor het tijdperk van de moderniteit en in de tweede plaats is de uitbreiding van wetenschappelijke en technische kennis in de 19de en de 20ste eeuw niet uitsluitend een product van het Westen. Landen als China en India, de kernlanden van de Chinese en de hindoe-beschavingen, zijn zich in een hoog tempo aan het moderniseren zonder westerse waarden als democratie, mensenrechten, rechtsgelijkheid geheel of gedeeltelijk over te nemen. Degenen die anders beweren, of denken dat de Coca-Cola-kolonisatie van de wereld een feit is, kleineren deze beschavingen.'
- Econonomische groei leidt tot het ontstaan van middenklassen die geen belang hebben bij conflicten en daarom de kansen op geweldadige botsingen zullen trachten te voorkomen.
'Is dat zo? De geschiedenis wijst in een geheel andere richting. Ik beweer overigens niet dat de botsingen tussen beschavingen altijd de vorm van oorlog zullen aannemen. Het kunnen ook handelsoorlogen zijn, of koude vrede, gespannen relaties, bewapeningsraces. Vertrouwen, vriendschap en warme vrede zullen schaars zijn.'
- In de hoofdstukken over het voorkomen van beschavingsoorlogen en andere botsingen twijfelt u over de vraag of Amerika bereid blijft op te treden als de leider van de westerse beschaving.
'Sinds de hervorming van de immigratiewetgeving in 1965 is het proces van etnische diversificatie in volle gang gekomen. Er komen jaarlijks meer dan een miljoen immigranten bij, dat is meer dan alle landen van de wereld te verwerken hebben. In cultureel en raciaal opzicht wordt Amerika steeds diverser. We hebben op het punt van integratie en assimilatie een uitstekende staat van dienst. Verreweg de meeste immigranten willen Amerikaan worden en onderschrijven onze op westerse, dat wil zeggen Europese tradities, gebaseerde maatschappij-ordening.
'Er zijn trends zichtbaar in de VS die erop wijzen dat de nieuwste generaties immigranten daar anders over denken. Er wordt gepleit voor een multiculturele samenleving. Op zich is daar geen bezwaar tegen als het gaat om het tolereren van elkaars gewoonten en gebruiken. Maar ik maak groot bezwaar tegen de intellectuele beweging die, onder de vlag van multiculturalisme, vindt dat wij afstand moeten nemen van onze westerse, lees Europese geschiedenis. Als zich dat werkelijk doorzet, heeft dat gevaarlijke gevolgen voor ons buitenlands beleid, de culturele eenheid die wij met Europa vormen en voor het voortbestaan van onze beschaving. Dit kan een groot probleem worden.'
- Kan het Westen iets doen om een botsing van beschavingen te voorkomen.
'Tot op zekere hoogte wel, tenminste als we de spanningen maar tijdig onderkennen en blijven streven naar het overbruggen van onze verschillen. De VS en Europa moeten er alles aan doen om de eenheid te bewaren en dat kan op veel manieren. De uitbreiding van de NAVO en de Europese Unie naar het oosten is een van de meest aanbevelenswaardige methoden. Ik denk ook dat onze militaire uitgaven op peil moeten blijven en dat we ons tegelijk moeten concentreren op het tegengaan van de verspreiding van massavernietingswapens. Het Westen moet bovendien voorkomen door China uit elkaar gespeeld te worden, zoals nu maar al te vaak gebeurt.'
- Heeft u de indruk dat uw analyse en aanbevelingen in de VS indruk hebben gemaakt? Uw boek is eerder in het Duits verschenen dan in het Engels en het is in de Amerikaanse boekhandels nauwelijks te vinden. Geen minister of president die zich in het debat heeft gemengd.
'In Europa wordt als gevolg van de oorlog in Bosni en de spanningen met immigranten beter begrepen waar ik het over heb. Natuurlijk zal de Amerikaanse regering nooit officieel reageren. Het lastige is dat we een president hebben die uitsluitend oog heeft gehad voor binnenlandse politiek. We hebben geen buitenlands beleid en geen China-beleid.'
De ergernis die zichtbaar was bij de bespreking van de kritieken heeft nu plaats gemaakt voor openlijk misprijzen. Huntington staat abrupt op: 'Wat we in China doen of niet doen, wordt op het ogenblik bepaald in de directiekamers van Walt Disney Corporation in Hollywood en Boeing in Seattle, en niet in het Witte Huis.'
Samuel P. Huntington: The Clash of Civilizations and the Remaking of World order
Simon & Schuster,  54,60
ISBN 0 68481164 2

