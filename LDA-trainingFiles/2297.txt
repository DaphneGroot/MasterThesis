	BART VOSKAMP
	BLIJ DAT HET begonnen is, rugnummer 109 houdt niet zo van al die opgewondenheid in de uren vooraf. Voor het vertrek blijft hij dan ook het liefst lang in de TVM-bus hangen. In Rouen tekent hij de deelnemerslijst als een van de laatsten.
Bart Voskamp, zaterdag na afloop van de proloog: 'Als het dan eindelijk begint, moet je oppassen voor jezelf. Zeker bij een proloog. In het begin van dit parkoers kun je jezelf ontzettend opblazen. Het laatste stukje ging wel naar beneden maar daar ging de wind weer opspelen. Ik telde de kilometerbordjes en riep steeds rustig! tegen mezelf.'
Het lichaam luisterde niet. Nog nooit reed hij zo'n goede Tour-proloog: 35ste op 22 seconden van winnaar Boardman. 'Voor het eerst op die nieuwe tijdritfiets.' Op de tv in de bus ziet hij ploeggenoot Skibby vertrekken. Pal naast de bus rijdt Blijlevens zich warm op de rollerbank.
'Ik had tijdens de proloog steeds een enorme bloedsmaak in mijn mond. Je gaat in n keer voluit, knijpt je luchtpijp dicht door heel snel achter elkaar in- en uit te ademen. Dan krijg je die smaak van bloed. En de geur.'
Zijn Tour is nog maar een kwartiertje oud en nu al denkt Voskamp aan de ritten 'tussen dag tien en dag achttien.'
Bergritten, in de laatste Midi Libre bewees Voskamp dat hij steeds makkelijker begint te klimmen. 'Tegen die tijd laten de jongens die echt voor het klassement gaan een ongevaarlijke als ik nog wel eens ontsnappen.'
Zondagmorgen blijft de fiets van rugnummer 109 (op de groene dwarsstang staat in minuscule lettertjes Bart) tot kort voor de start tegen de TVM-bus geparkeerd. Slecht geslapen? 'Nee, juist prima. We hebben een heerlijk, stil hotel. We zijn zo'n beetje de enige ploeg die niet met een andere ploeg in het hotel zit.'
Opgewekt gemoed, tijd voor grappen. 'Wat ik te lezen bij me heb? Story, Weekend, Priv.' En de zaterdagavond-maaltijd bestond uit 'patat met mayonnaise en frikandellen.' Weer even serieus: 'Altijd spaghetti, biefstuk en salade. Na drie weken wil je straks echt wel weer eens wat anders.'
De vrolijkheid is niet alleen het gevolg van zijn goede proloog, er lonkt deze zondag nog iets moois. Ploeggenoot Blijlevens aast op de gele trui, 'Jeroen is heel goed in vorm.'
Bart Voskamp wordt zondag een van de slachtoffers van de grote valpartij op tien kilometer van de finish en zakt in het algemeen klassement naar de 126e plaats. Blijlevens wint niet.
Voskamp komt bij de rennersbus en complimenteert daar ploeggenoot Knaven met zijn lange ontsnapping. 'Goed gereden' Het gezicht van rugnummer 109 verraadt dat het met de vrolijkheid van die ochtend is gedaan.
Marcel van Lieshout

