Tempé.
Tempé (ook wel geschreven als "tempeh") is een koek van soja afkomstig uit Indonesië. Het is een product op basis van sojabonen die na het weken en koken geïnoculeerd (vermengd) worden met de schimmel "Rhizopus oligosporus" en daarna nog ongeveer 24 uur worden geïncubeerd.
Tempé heeft een neutrale smaak, maar doordat het andere smaken goed opneemt, is het geschikt als ingrediënt voor verschillende gerechten. Het wordt veel gebruikt in de Indonesische keuken, en is in het westen ook populair als onderdeel van vegetarische en veganistische gerechten.
Gezondheid.
Tempé is rijk aan vitaminen uit de B-groep, vitamine A, nicotinezuur, foliumzuur, panthotheenzuur, biotine, en vezels en mineralen zoals calcium en ijzer, fosfor, magnesium, kalium, zink en mangaan. Tempé is bovendien vetarm en volledig cholesterolvrij. Door de enzymatische actie tijdens de fermentatie worden de nutriënten beter verteerbaar en componenten zoals oligo-sachariden (raffinose en stachyose) en fytines afgebroken. Het resultaat is een product met een verteerbaarheidscoëfficiënt van 86%, dat rijk is aan hoogwaardige eiwitten met alle essentiële aminozuren.
Uit onderzoek is gebleken dat tempé een middel is tegen buikloop; het maakt ziekmakende micro-organismen het lastig zich aan de darmwand te hechten. Uit onderzoek van de universiteiten van Loughborough en Oxford uit 2008 bleek dat consumptie van tofoe door senioren tot verslechtering van het geheugen lijkt te leiden, maar het gefermenteerde tempé kan door de hoge hoeveelheid folaten juist een positief effect op de hersenen hebben.
Herkomst.
Tempé is vrijwel zeker afkomstig van Java. Het wordt voor de eerste maal vermeld in 1875, in een Javaans-Nederlands woordenboek.
Op 22 maart 2012 werd bekendgemaakt dat Indonesië de taak had gekregen te beschrijven wat tempé is en waar het aan moet voldoen. Daarna wordt het kwaliteitsmerk toegevoegd aan de Codex Alimentarius van de Wereld Voedsel Organisatie van de VN.
