	'Kind kan Europese regel over aanmelding begrijpen'
	Van onze verslaggeefster
AMSTERDAM
'De Europese richtlijn over het aanmelden van technische voorschriften is helemaal niet ingewikkeld. Een kind kan het begrijpen. Daar hoef je geen jurist voor te zijn.' Dit zegt de Britse dr. L.W. Gormley, hoogleraar Europees recht in Groningen en kenner bij uitstek van richtlijn 83/189/EEG.
Gormley werkte van 1983 tot 1990 bij de Europese Commissie in Brussel op de afdeling vrij goederenverkeer, die belast was met het uitvoeren van de richtlijn. Hij is verbaasd over de onthulling dat de Nederlandse regering verzuimd heeft honderden technische voorschriften in Brussel aan te melden. 'Nederland stelt zich altijd zo pro-Europees op, maar intussen gebeuren er heel vreemde dingen.'
Het wil er bij hem haast niet in dat Nederland de richtlijn zuiver door slordigheid niet netjes naleefde. De definitie van wat als technisch voorschrift geldt, is glashelder en de aanmeldingsprocedure simpel, stelt Gormley. 'Op zijn minst is sprake van zeer slecht bestuur.'
Alle lidstaten, ook Nederland, waren destijds zonder meer voorstander van invoering van richtlijn 83/189. 'Het was absoluut niet omstreden. De richtlijn was bedoeld om de interne markt te bevorderen en te voorkomen dat om de haverklap een procedure tegen een land moest worden gestart wegens concurrentievervalsende maatregelen.'
Het aanmelden van voorschriften lag soms politiek gevoelig, herinnert hij zich. Een Brits ontwerp om meubels voortaan van brandwerend materiaal te maken, werd heftig tegengewerkt door de Italianen die hun meubelindustrie naar de knoppen zagen gaan. 'In Engeland gebeurden veel ongelukken met dronken kerels die na de pub thuis in slaap vielen met een sigaret in hun hand. De Britse meubelindustrie liep voorop met het ontwikkelen van niet-giftige schuimplastics. Op aandringen van de Italianen is het voorschrift enigszins aangepast, maar de Europese Commissie heeft het uiteindelijk wel toegelaten.'
Het zogenoemde Securitel-arrest van het Europese Hof, vorig jaar april, was niet verrassend, vindt Gormley. 'Het hof heeft slechts de richtlijn van de Commissie bevestigd. Het is geen verregaande uitspraak.' Dat het nog zo lang duurde voor in Nederland werd gereageerd, bevreemdt hem. 'Of de Nederlandse ambtenaren hebben zitten slapen of ze hebben expres hun mond gehouden.' Hij vermoedt het laatste, omdat zowel de richtlijn als de gevolgen van het in gebreke blijven onder juristen genoegzaam bekend waren.
Hij vindt het schandalig dat Wijers tot nog toe weigert de lijst met in ongerede geraakte wetten te publiceren. Nu weten bedrijven, particulieren en juristen niet welke voorschriften geldig zijn en welke niet. 'Als Wijers niet bereid is tot openbaarmaking, bevordert hij een systeem van geheime wetgeving. Dat is in strijd met het principe van de rechtstaat. De Kamer moet dan het vertrouwen in hem opzeggen.'
De inventarisatie van de niet-
aangemelde richtlijnen hoeft volgens Gormley niet lang te duren. Een interdepartementaal groepje juristen had die taak in twee, drie maanden kunnen volbrengen. 'Als ze te weinig mensen hebben', zegt Gormley, 'stuur ik zo een groepje studenten. Die kunnen het karweitje in de zomervakantie klaren.'

