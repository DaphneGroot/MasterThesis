	Risiconemers hebben obligatiesucces
	Klein en dapper werd vorig jaar niet alleen op de aandelenmarkt beloond, maar ook op de ogenschijnlijk veilige obligatiemarkt. De rendementsverschillen bij obligatiebeleggingsfondsen bedroegen vorig jaar soms meer dan 10 procent. De winnaars waren de dapperen die de uithoeken van het Europese continent opzochten.
In de categorie 'dividenduitkerende obligatiefondsen' haalde bijvoorbeeld de Robeco-grootmacht Divirente Fund vorig jaar een totaal rendement (koerswinst plus dividend) van 2,3 procent. In dezelfde categorie scoorde het bijna vier keer zo kleine ING Bank Obligatiefonds een totaal rendement van 11,0 procent.
Nog groter zijn de verschillen bij de zogenoemde netto-obligatiefondsen. Het Robeco Groep Florente Fund haalde vorig jaar een totaal rendement van slechts 1,7 procent. Het piepkleine Mondibel, een fonds met een soortgelijk fiscaal sausje van F. van Lanschot Bankiers, haalde een rendement van 13,3 procent.
Bond-picking is blijkbaar niet minder moeilijk dan stock-picking. Robeco heeft ook het deksel op de neus gekregen. Obligatiebeleggers keerden de fondsen massaal de rug toe. Meer dan drie miljard gulden stroomde uit de obligatiefondsen van de Robeco. 'Dat geld ging niet naar andere obligatiefondsen, maar naar de aandelenmarkt, clickfondsen, spaarfondsen en vastgoedfondsen', stelt fondsbeheerder Cock de Krijger van Divirente en Florente bijna opgelucht vast.
Hij erkent dat de lage resultaten van Divirente en Florente het directe gevolg zijn van het risicomijdende beleid. 'Florente en Divirente zijn in 1990 opgericht. De fondsen waren vooral bedoeld om spaarders van de Rabobank te trekken die hun fiscale rente-vrijstelling hadden volgemaakt. Via het Divirente Fund konden zij dan profiteren van de dividend-vrijstelling. En het Florente Fund maakte het mogelijk om netto te gaan beleggen. Het resulaat wordt niet uitgekeerd maar na betaling van vennootschapsbelasting omgezet in onbelaste koerswinst.'
Spaarklanten mochten echter niet worden afgeschrikt. Daarom werd bepaald dat het rendement van deze fondsen nooit negatief zou mogen uitvallen. Obligatiekoersen zijn echter zeer gevoelig voor het rente-klimaat. Bij een rentedaling stijgen obligatie-koersen, bij een rentestijging kunnen ze fors onderuit gaan.
'Daarom hebben we een speciaal model voor deze fondsen ontwikkeld dat voorkomt dat een rentestijging leidt tot een negatief rendement. Het model bepaalt dat het potentiële koersverlies van onze obligaties nooit hoger mag zijn dan de korte rente.' Omdat het coupon-rendement op obligaties altijd iets boven deze geldmarktrente ligt, is hiermee een negatief resultaat uitgesloten.
Maar in 1990 bedroeg de korte rente nog 9,5 procent. Er konden dus risico's genomen worden door obligaties te kopen, waarvan het potentiële verlies maximaal 9,5 procent zou zijn. Nu is de geldmarktrente slechts 3 procent. Daardoor kunnen alleen obligaties worden gekocht die maximaal 3 procent in koers kunnen dalen. Dit zijn uitsluitend obligaties die op korte termijn worden afgelost zoals de 6 3/4 Nederland 1998.
Gemiddeld was de looptijd van obligaties, die Florente en Divirente in portefeuille hadden, medio vorig jaar 1,7 jaar. 'We hebben het zelfs moeten verlagen naar 1,4 jaar', zegt De Krijger. Hierdoor wordt bij een rentestijging het koersverlies beperkt, maar is ook de koerswinst bij een rentedaling uiterst marginaal.
De Krijger illustreert dit met een sommetje: 'De potentiële koerswinst is de looptijd maal de gemiddelde rentedaling. Als de rente een half procent daalt en de looptijd van de obligatieportefeuille is 1,7 jaar, dan is het resultaat een koerswinst van 0,85 procent.
Het fictieve rendementsfonds Rorento - de grote broer van Florente en Divirente - kent dit risicoprofiel niet en kan ook in veel langer lopende obligaties beleggen. 'De benchmark voor de looptijd is bij Rorento 6,5 jaar. Maar soms is de looptijd van de portefeuille wel 10 jaar. Indien de rente met een half procent daalt, is de koerswinst vele procenten', aldus De Krijger.
Een ander nadeel van het risicomijdende karakter van Florente en Divirente is dat de fondsen gedwongen zijn zich in hun beleggingen te beperken tot de Nederlandse en Duitse obligatiemarkten. 'We kunnen het risico van valuta-schommelingen niet ook nog hebben.'
Mondibel, een kabouterfonds in vergelijking met de Robeco-reuzen, trekt zich daar weinig van aan. Het fonds avonturiert wereldwijd en neemt de valuta-effecten op de koop toe. 'We beleggen juist bewust niet in Nederlandse en Duitse obligaties. Daar hebben we bij Van Lanschot een ander fonds voor: Rentalent', zegt fondsbeheerder Hans Molenaar. Bijna de helft van het vermogen van Mondibel is gestoken in Spaanse, Italiaanse, Deense en Zweedse staatsobligaties.
'In ons beleid zijn wij er van uitgegaan dat deze landen in het kader van de EMU een restrictiever begrotingsbeleid zouden gaan voeren. Dat zou zich moeten vertalen in een dalende rente, wat goed is voor de obligatiekoersen. Hierin hebben we gelijk gekregen', aldus Molenaar.
De rente in Spanje daalde vorig jaar van 9,5 tot 7,0 procent. In Italië ging de rente omlaag van 10,5 naar 7,6 procent, in Denemarken van 7,2 naar 6,5 procent en in Zweden van 8,4 naar 6,6 procent. In vergelijking met Nederland en Duitsland waren dat belangrijke rentedalingen. Ook de looptijd van de obligaties is bij Mondibel veel langer; gemiddeld 4,5 jaar. De Spaanse obligatie leverde daardoor al een koerswinst op van ruim 11 procent: 4,5 maal de rentedaling van 2,5 procent.
Ook het ING Bank Obligatiefonds had bijna 30 procent belegd in deze noordelijke en zuidelijke Europese landen. Eenzelfde deel was belegd in Nederlands en Duits papier.

Foto
	TABEL: Grote verschillen in rendement tussen obligatiefondsen

