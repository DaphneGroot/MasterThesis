	Nederig maar vastbesloten
	Praten over voetbal met de burgemeester van Vicenza is een delicate zaak en eigenlijk is dat raar.
Is de voetbalclub Vicenza niet de ontdekking van het lopende Italiaanse voetbalseizoen? Heeft deze bescheiden nieuwkomer niet de grote clubs van de Serie A in het stof doen bijten? Heeft deze voetbalroem de stad geen nieuw prestige gegeven?
Allemaal waar. Maar het is óók waar dat burgemeester Marino Quaresimin een verstoorde relatie met het voetbal heeft, of liever gezegd met de Vicenza-supporters. Hij gaat het Menti-stadion niet meer in, want hij heeft er geen behoefte aan te worden uitgejouwd.
De Vicentijnen nemen het hem kwalijk dat hij geen nieuw stadion heeft gebouwd, maar 'slechts' twee miljoen gulden heeft uitgetrokken voor de verbouwing van het huidige. Daarmee kan de capaciteit van 20.900 plaatsen eventueel worden uitgebreid met twee- à drieduizend plaatsen.
Uitgezonderd een paar wedstrijden per jaar is het stadion groot genoeg, vindt de burgemeester. 'Kijk maar naar het stadion Delle Alpi in Turijn', zegt zijn persvoorlichter. 'Dat is speciaal gebouwd voor het WK van 1990. Het blijkt veel te groot te zijn. Niemand wil het meer hebben.'
De stad mag dan niet houden van haar burgemeester, de burgemeester houdt wel van zijn stad. En de prestaties van de club die een paar weken lang de Serie A aanvoerde, weerspiegelen de geest van de stad. 'Trainer en spelers zijn er in geslaagd een compact team te vormen dat roemrijke clubs verslaat. Het team dankt dat aan zijn nederigheid, zijn wilskracht, zijn inventiviteit, zijn vastbeslotenheid om vooruit te komen. Dat zijn precies de eigenschappen van de bevolking van Vicenza.'
De Vicentijn Tiziano Treu, tevens minister van Arbeid, is het daarmee helemaal eens. 'De club Vicenza', zegt hij, 'is een briljant bedrijf, zoals er zoveel zijn in Vicenza. De andere bedrijven maken geld, Vicenza maakt doelpunten. Het verband met de heersende geest in de stad is overduidelijk.'
Voor de Vicentijnen komt werk op de eerste plaats. Bij trainingen van de club komt niemand kijken. Iedereen werkt. Er zijn alleen journalisten, want die zijn er voor hun werk. Spelers en trainer hebben geen last van verwaandheid. De best betaalde speler van Vicenza verdient eentiende van ex-Vicentijn Roberto Baggio, die bij AC Milan een jaarsalaris heeft van 3,6 miljoen en de laatste tijd niet eens meer wordt opgesteld.
De bejubelde coach Francesco Guidolin is afkomstig van Atalanta Bergamo. Drie seizoenen geleden, Atalanta was net gepromoveerd naar de Serie A, werd hij na tien dagen ontslagen. In Vicenza nam hij revanche en maakte hij naam als een bescheiden trainer die met beperkte middelen de grote clubs kan dwarsbomen.
Guidolin: 'Hier in Vicenza hebben we geen behoefte aan opscheppers. Ik heb er geen behoefte aan om voortdurend mijn spelers in de gaten te houden. Kijken of ze in de discotheek rondhangen.'
De trainer is een liefhebber van de aanvallende stijl, zoals gepropageerd door Arrigo Sacchi, oud-bondscoach en trainer van AC Milan dat afgelopen zondag Vicenza ternauwernood met 1-0 versloeg. Guidolin propageert een 4-4-2 opstelling, maar als het even kan, speelt Vicenza met drie spitsen. De achterhoede verdedigt op één lijn onder aanvoering van Giovanni Lopez.
Op z'n 41ste is Guidolin, die zijn tactische ingevingen krijgt als hij een stukje gaat fietsen, nog zo timide als een groentje: 'Vóór de wedstrijd ben ik bang dat er slecht wordt gespeeld, tijdens de wedstrijd ben ik bang te verliezen, erna ben ik bang voor kritiek.' Hij blijft bescheiden, de opzienbarende prestaties ten spijt: 'De grote clubs moeten nog op gang komen.'
Jarenlang was de reputatie van Vicenza voor het grootste deel gebaseerd op het feit dat Paolo Rossi en Roberto Baggio er hun loopbaan startten. De Nederlandse aanvaller Piet Kruiver beleefde in de jaren zestig een kortstondig avontuur bij de club die toen nog als Lanerossi te boek stond. De Zaankanter die was gekocht van PSV, kon niet wennen in wat hij noemde 'het land van de lire en de spaghetti'. Italië was toen nog ver weg en de Italiaanse eetgewoonten waren Kruiver volstrekt vreemd. Hij liet zich graag en snel naar Feyenoord transfereren.
De naam Paolo Rossi klinkt ze in Vicenza aanzienlijk bekender in de oren. In het seizoen 1977-'78 scoorde hij 24 maal en leidde hij de ploeg naar een tweede plaats in de Serie A, achter Juventus. De euforie hield niet lang aan: snel werd het weer stil bij de oude, doorgaans slaperige club. Rossi, die inmiddels weer woont in Vicenza, vertrok naar Perugia. Zijn oude club degradeerde prompt.
In 1996 keerde Vicenza Calcio, zoals de club inmiddels heette, terug in de Serie A, met een onopvallende ploeg die weinig kansen werd toegedicht. In feite startte trainer Guidolin de bouw van het elftal al een jaar eerder.
Gereputeerde dure spelers werden niet gekocht, wel ervaren, al wat oudere voetballers die hun sporen reeds hadden verdiend. Overal vandaan kwamen ze, uit Uruguay (Otero en Mendez) en van Italiaanse clubs als AS Roma (Maini), Genoa (Murgita), Internazionale (Mondini), Fiorentina (Amerini) en Brescia (Ambrosetti). Daar stond het vertrek van Pistone (naar Inter) en de Zweed Björklund (naar Glasgow Rangers) tegenover.
Aanvaller Marcelo Otero (25) scoorde tot nu toe negen maal in de Serie A. Hij vormt een gevaarlijk duo met de robuuste Roberto Murgita en geldt als een van de beste buitenlanders in de competitie. Vorig seizoen was Otero goed voor maar liefst 33 treffers. Murgita trof 22 maal doel.
Oudere supporters zien in Otero een waardig opvolger van Rossi. De Uruguayaanse international is afkomstig van Penarol uit Montevideo en speelde een hoofdrol toen Uruguay in 1995 de Copa America veroverde.
Voorzitter Carbonare spoorde hem al in 1995 op en prijst zich nog steeds gelukkig dat hij erin slaagde de aanvaller te contracteren. 'We zijn heel behoedzaam te werk gegaan. We kunnen ons, met ons budget, geen miskopen permitteren. De hele wereld is jaloers op ons. Hij is van een aparte klasse, snel, behendig en koelbloedig.'
Het opvallende succes van Vicenza Calcio is eigenlijk een logisch vervolg op het welvaren van de hoofdstad van de gelijknamige provincie achter Venetië. Vijftig jaar geleden was 60 procent van de bevolking boer, tegenwoordig 4 à 5 procent. Het platteland van toen is veranderd in een zee van fabrieksgebouwen, de wegen zitten vol met volgeladen vrachtauto's. 'We hebben in onze provincie 75 duizend ondernemingen', zegt de burgemeester trots. 'Dat is één bedrijf op elke tien inwoners.'
Hoe is die radicale gedaanteverwisseling mogelijk geweest? Hoe is het arme boeren gelukt zichzelf in nog geen twee generaties tijd om te toveren in welvarende industriëlen?
Door nederigheid, wilskracht, inventiviteit en vastbeslotenheid om vooruit te komen, zoals de burgemeester al zei. 'Veel landarbeiders hebben na de oorlog cursussen gevolgd om zelf een bedrijf op te zetten. Daarbij kregen ze de steun van hun hele familie. Als ze problemen kregen met de afzet, schakelden ze soepel over op de fabricage van een ander product.'
Behalve het voetbal en de economie staat in Vicenza ook de kwaliteit van het leven op hoog niveau. De dienstensector, elders in Italië vaak een ramp, functioneert goed, de werkloosheid van 4 procent mag geen naam hebben, en 'georganiseerde misdaad is er niet', zegt de burgemeester.
Hoe goed het leven ook is in Vicenza, het is er ook wel een beetje saai, vinden sommige Vicentijnen. Ze willen wel wat meer dan alleen maar werken en op zondag een autoritje en het bezoek aan het stadion. Intellectuelen klagen dat Vicenza in cultureel opzicht nog steeds in de Serie C zit. De schrijver Virgilio Scapin spreekt zelfs over 'culturele duisternis'.
Vooralsnog is Vicenza de stad voor voetballiefhebbers en toeristen. Zoals in zoveel Italiaanse steden zijn ook in Vicenza tweeduizend jaar geschiedenis vaak nog tastbaar aanwezig. De scheppingen van de grote renaissance-architect Andrea Palladio geven de stad zelfs een uniek karakter. Hij heeft in Vicenza en omgeving tientallen paleizen, kerken en villa's gebouwd, de meeste ervan gedecoreerd met schitterende fresco's. Een wandeling door Vicenza is een wandeling langs het ene palladiaanse meesterwerk na het andere.
Hoogtepunt is het Olympisch Theater. Deze schepping van Palladio is de meest fascinerende schouwburg die er op de wereld bestaat, een dubbele illusie: die van het opgevoerde toneelstuk en van zichzelf. Toen Gérard Philippe hier in 1952 na een voorstelling van El Cid een donderend applaus kreeg, zei hij, met een gebaar waarmee hij het applaus opdroeg aan het theater: 'Het speelt uit zichzelf.'
Met dezelfde vanzelfsprekendheid heeft Vicenza Calcio zich naar de top van het Italiaanse voetbal gespeeld.

