	'Vanuit de ether brengen wij wat leven in de brouwerij'
	'We gaan naar het land van de palmen', staat er in sierlijke letters op een kleurige bladmuziekomslag uit 1947. Daaronder heeft de illustrator drie vrolijk zingende jongens in tropenuniform getekend. Eentje heeft een guitig kijkend aapje in zijn armen, dat net uit een op de achtergrond staande palmboom lijkt gesprongen.
De tijdelijke tentoonstelling Radiofavorieten in het Omroepmuseum in Hilversum geeft een overzicht van ongeveer 140 bladmuziekomslagen met teksten van bekende radioliedjes uit de periode 1920-1965. De expositie is in diverse blokken verdeeld, zoals de periode voor de oorlog, de mobilisatie, de bezettingstijd en de periode na de oorlog.
Samensteller Arno Weltens heeft niet alleen 'platte afbeeldingen' gebruikt, maar ook voorwerpen gezocht die verwant zijn aan een bepaalde periode. Zo liggen 'We gaan naar het land van de palmen' en de bladmuziek van Lou Bandy's 'Als ik in mijn klamboe lig te dromen' in de vitrine 'Nederlands-Indi', temidden van een opgezette toekan, een kris, een wajangpop en een tropenhelm.
Met behulp van koptelefoons kan de bezoeker niet alleen naar radioliedjes luisteren, maar ook naar uit de jaren dertig afkomstige omroepliederen, zoals die van de KRO:
Hallo, hallo, daar is de KRO
Vanuit de ether brengen wij
Wat leven in de brouwerij.
Om je fijn te amuseren
Hoef je niet meer uit je huis
De KRO brengt het door de ether
Bij je thuis.
Een plakboek over Jacob Hamel uit 1935 ligt in een vitrine met de bladmuziek van 'De kleppermarsch' gezongen door het AVRO-kinderkoor onder leiding van Hamel. Via de koptelefoon ruist het mono in de oren:
Hoor je wel mijn kleppers gaan?
'k Heb het toch geleerd.
'k Kreeg het bijna niet gedaan
al maar geprobeerd.
Klepper-de-klep,
'k Ben zoo blij dat ik ze heb.
De gebroeders Dieben (Willy Derby en Lou Bandy) zijn goed vertegenwoordigd, evenals Louis Davids. De laatste zong in 1933 bij de VARA het lied 'Oome Ko heeft radio'. De omslag van de bladmuziek is het toppunt van kneuterigheid: een pijprokend mannetje op leeftijd hangt uit het raam, op de vensterbank staan twee bloeiende geraniums, uit de hoorn van de grammofoon buitelen de muzieknoten over elkaar heen.
Opmerkelijk zijn de twee versies van de bladmuziek van 'Ik hou van Holland' gezongen door Joseph Schmidt. Schmidt, in 1936 uit nazi-Duitsland gevlucht, staat op de versie van voor de oorlog met portret en naam op het affiche. Hoewel de Duitsers het lied in de oorlog niet verboden, moesten foto en naam van Schmidt wl verdwijnen van de bladmuziekomslag.
Samensteller Weltens heeft de veelal fraai uitgevoerde bladmuziek geleend van een verzamelaar uit Zeeland. Weltens: 'Voorwaarde om de bladmuziek op te nemen in de tentoonstelling was dat het er visueel aantrekkelijk uit moest zien en betrekking moest hebben op radio.'
De kleine tentoonstelling doet soms wat belegen aan, maar tekent goed de sfeer van gezellig met z'n allen om de radio zitten. Volgens Weltens is Radiofavorieten vooral bedoeld voor mensen van boven de veertig. En die vinden het geweldig. Rondlopend op de tentoonstelling zingt menig veertigplusser met een koptelefoon op de liedjes uitbundig mee.
Ellen van den Boomgaard
Radiofavorieten is tot en met 11 mei te zien in het Omroepmuseum te Hilversum. Zondag 13 april organiseert het Omroepmuseum een muzikale VIP-parade. Musici van weleer zullen dan oude radioliedjes zingen.

