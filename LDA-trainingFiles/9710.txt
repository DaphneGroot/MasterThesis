Amerikaans Congres.
Het Capitool, zetel van het Amerikaans Congres
Het Congres van de Verenigde Staten (Engels: "United States Congress") is de wetgevende instantie van de federale overheid van de Verenigde Staten. De structuur en verantwoordelijkheden van het Congres zijn geregeld in het eerste artikel van de Amerikaanse Grondwet. Het Congres komt samen in het Capitool in Washington D.C., de nationale hoofdstad.
Organisatie.
Het Amerikaans Congres is een bicameraal orgaan dat bestaat uit twee kamers, een hogerhuis - de Senaat, en een lagerhuis - het Huis van Afgevaardigden. Zowel de senatoren als de afgevaardigden worden rechtstreeks verkozen. Elk van de 435 afgevaardigden in het Huis (van Afgevaardigden) vertegenwoordigt een congresdistrict en wordt voor een termijn van twee jaar verkozen. De districten en zetels zijn over de staten verdeeld op basis van het bevolkingsaantal dat is vastgesteld in de meest recente volkstelling. Verder heeft het Huis nog zes leden zonder stemrecht, vijf uit Amerikaanse overzeese gebieden en één uit het District of Columbia. In tegenstelling tot het Huis, is het aantal senatoren per staat gelijk, ongeacht het bevolkingsaantal. Iedere staat wordt vertegenwoordigd door twee senatoren. Zij worden verkozen voor een termijn van zes jaar. De verkiezing van senatoren is zo geregeld dat er iedere twee jaar ongeveer een derde van de zetels wordt vernieuwd.
Huidige samenstelling.
In de huidige zitting van het Congres, hebben de Republikeinen de meerderheid in beide kamers.
