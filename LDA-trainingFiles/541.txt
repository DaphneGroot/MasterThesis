	Gereformeerden en hervormden Utrecht gaan samen in federatie
	ANP
UTRECHT
De Nederlandse Hervormde Kerk en de Gereformeerde Kerken in Utrecht zijn maandag officieel een federatie aangegaan. Daarmee is Utrecht de eerste grote stad in Nederland waar het Samen-op-Wegproces zo ver is voortgeschreden.
Dit betekent niet dat alle vijftien plaatselijke gemeenten met in totaal 35 duizend leden zich hebben samengevoegd. Vooral in het centrum blijven de hervormde gemeenten en de gereformeerde kerk met elk hun eigen identiteit voorlopig zelfstandig voortbestaan.
'Met de federatiesluiting zijn we nog niet klaar', benadrukte drs. W. Klukhuhn, voorzitter van de algemene kerkenraad van de Utrechtse Samen-op-Weggemeente. 'Op termijn blijft geen enkele gemeente buiten schot.'
In veel wijken hebben de twee kerken al een federatie gevormd. Maar ook in het centrum zullen de diverse kerken, variÃ«rend van de behoudende Gereformeerde Bondsgemeente tot vrijzinnig-hervormden en vooruitstrevende gereformeerden, zich op den duur in het Samen-op-Wegmodel moeten voegen.
Volgens Klukhuhn is het Samen-op-Wegproces in Utrecht 'in betrekkelijke harmonie' verlopen. 'We hebben al in een vroeg stadium afgesproken dat pluriformiteit een centraal uitgangspunt van het hele proces zou zijn. We hebben alle gemeenten gevraagd om hun eigen identiteit te bepalen en zelfs te versterken.'
Begin deze maand sloten hervormden, gereformeerden en lutheranen in Amsterdam ook een samenwerkingsovereenkomst. Die gaat echter minder ver dan de Utrechtse federatie. In Utrecht doet de Evangelisch-Lutherse Gemeente nog niet mee, maar volgens Klukhuhn is dat binnen afzienbare tijd wel het geval.
De kersverse Samen-op-Weggemeente in Utrecht dringt er in een oproep aan de landelijke fusiepartners op aan de vaart in het verenigingsproces te houden. De Verenigde Protestantse Kerk in Nederland moet er volgens haar 'zo vroeg mogelijk in de volgende eeuw' komen.
'Uit lijfsbehoud moet de Evangelisch-Lutherse Kerk wel blijven meedoen met het Samen-op-Wegproces', zei de gereformeerde synodevoorzitter ds. R. Vissinga gisteren in reactie op lutherse synodeleden die vorige week pleitten voor terugtrekking uit de voorgenomen kerkfusie.
Dr. H. Donga, lid van het lutherse synodebestuur, zei zaterdag in het Radio 1 Journaal dat hij zich uit onvrede met het verloop van het Samen-op-Wegproces niet beschikbaar stelt voor een nieuwe termijn. Volgens hem trekken de lutheranen in de kerkfusie te vaak aan het kortste eind. 'We moeten voortdurend vechten om serieus te worden genomen', aldus Donga.

