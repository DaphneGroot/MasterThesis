	Parlement Bosnie beedigt eerste eenheidsregering
	Reuter, AP, AFP
SARAJEVO Bosnië-Herzegovina heeft voor het eerst sinds het begin van de oorlog weer een gezamenlijke regering. Na maanden van oponthoud zijn Moslims, Serviërs en Kroaten vrijdag in Sarajevo samengekomen voor een zitting van het Bosnische parlement.
De eerste beslissing van de parlementariërs, die in september werden gekozen, was de goedkeuring van het Bosnische kabinet. Over de samenstelling van deze multi-etnische regering met beperkte bevoegdheden is maandenlang onderhandeld.
Twee co-premiers, de Moslim Silajdzic en de Serviër Bosic, zullen de regering om de week leiden. Verder bestaat het kabinet uit een Kroatische minister van Buitenlandse Zaken, een Moslim-minister van Handel en Economische Zaken en een Servische minister van Binnenlandse Zaken en Communicatie.
Westerse onderhandelaars hebben de vorming van de gezamenlijke regering en het parlement afgedwongen door te bepalen dat alle internationale hulp uitsluitend via deze instituten kan verlopen. De Serviër Bosic leidde later op de dag de eerste vergadering van het kabinet in Lukavica, een buitenwijk van Sarajevo die in Servische handen is.
De Servische co-president Momcilo Krajisnik zei dat de vrede alleen standhoudt als alle drie de bevolkingsgroepen zich 'gelijk en veilig' voelen. De Servische parlementariërs, die de eerste zitting van het parlement nog boycotten, hebben de eed op de grondwet van Bosnië ondertekend. Ze blijven weigeren de eed publiekelijk uit te spreken.

