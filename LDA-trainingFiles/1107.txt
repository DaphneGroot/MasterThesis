	VS overwegen klopjacht op generaal Mladic
	Van onze correspondent
Oscar Garschagen

WASHINGTON
President Clinton overweegt de vorming van een speciale, internationale politie-eenheid die in Bosnië belast zal worden met de arrestatie van oorlogsmisdadigers, onder wie generaal Ratko Mladic.

'Het is een optie waarover de president nog geen definitieve beslissing heeft genomen', bevestigde maandag de woordvoerder van het Witte Huis, Mike McCurry. De eenheid zou geen onderdeel mogen uitmaken van de NAVO-troepen in Bosnië en zou als opdracht moeten krijgen de van oorlogsmisdaden verdachte Bosniërs te arresteren en naar Den Haag over te brengen.
Het plan voor deze eenheid is opgesteld door de Nationale Veiligheidsraad die de president adviseert en circuleert ook in de Europese hoofdsteden, waar het idee vanwege de risico's met reserves is ontvangen.
De NAVO en het Pentagon hebben sinds de uitvoering van het Akkoord van Dayton geweigerd verdachten in Bosnië aan te houden, hoewel Mladic en de politieke leider Karadzic regelmatig zijn gesignaleerd in de buurt van Amerikaanse en Europese eenheden. In Washington werken inlichtingendiensten en het Pentagon aan de operationele voorbereiding van een commando-eenheid. De bedoeling is dat de eenheid zal gaan opereren onder de autoriteit van het Haagse tribunaal.
Als de hoofdverdachten in de Bosnische burgeroorlog zich niet voor het Haagse tribunaal hoeven te verantwoorden dreigt het tribunaal grotendeels voor niets te zijn ingesteld. 'De president is diep bezorgd over de oorlogsmisdaden in Bosnië en bestudeert de mogelijkheden het tribunaal effectiever te maken. Een soort speciale politiemacht is een serieuze optie', aldus McCurry.
De Amerikaanse regering heeft gisteren voor het eerst de Servische president Milosevic gewaarschuwd de belofte geen geweld te gebruiken tegen de demonstranten in Belgrado en andere plaatsen niet te schenden. Sinds enige tijd worden demonstranten harder aangepakt en dat wordt door Washington beschouwd als een schending van een enkele maanden geleden gedane belofte. Het formele protest tegen deze schending werd bij de Servische regering ingediend door de zaakgelastigde Richard Miles.
Volgens The New York Times is de nieuwe minister van Buitenlandse Zaken Albright en haar vernieuwde staf tot de conclusie gekomen dat de dagen van Milosevic in Servië en de doodzieke Tudjman in Kroatië zijn geteld. Volgens Albright kan de uitvoering van de vredesakkoorden niet afhankelijk gesteld worden van deze of gene individu. 'Het vredesakkoord wordt breder gesteund dan deze twee leiders', aldus Albright.
De Amerikaanse regering zal overigens niet openlijk aandringen op het aftreden van Milosevic die volgens anonieme diplomaten tracht de verdere ontwikkeling van zijn land naar een democratie met een vrije markt te blokkeren. 'Zijn aura is gebroken. Het is nu niet langer de vraag of zijn tijdperk zal aflopen, maar wanneer en op welke manier', aldus de anonieme woordvoerder in The New York Times. Publicatie van dergelijke uitspraken in deze krant hebben tot doel luid en duidelijk gehoord te worden in Belgrado.
In tegenstelling tot de Europese Unie hebben de VS Milosevic en zijn regering nog steeds niet volledig erkend. Washington blokkeert uit allang bestaande, diepe onvrede met Milosevic die eigenlijk wordt beschouwd als de aanstichter van de oorlog, de activiteiten van het IMF en de Wereldbank in Servië.
Het beleid van de EU en de VS ten aanzien van Milosevic en de demonstraties in Servië staat hoog op de agenda van de Nederlandse EU-voorzitter Van Mierlo die vanmiddag zijn collega Albright zal ontmoeten.

