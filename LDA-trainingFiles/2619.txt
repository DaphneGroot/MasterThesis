	Vermoeidheid slaat toe in vrije, beschaafde maatschappij
	Van onze verslaggever
Peter Giesen

UTRECHT
'Madonna is een goed voorbeeld van moderne waardigheid. Een vrouw die alles onder controle heeft en toch sexy en sensueel is. Een echte vent die toch vrouw blijft. Ik denk dat veel jonge vrouwen daardoor gespireerd worden', zegt Carl Rohde, docent cultuursociologie aan de Universiteit Utrecht en trendwatcher voor tal van bedrijven.
Op de cover van zijn boek hangt Madonna, symbool van waardigheid, naakt aan een deltavlieger. Rohde promoveerde onlangs op Het vertoog over waardigheid, (Amsterdam University Press) een studie naar 'het verhevene en het dierbare' in de westerse beschaving. Godsdienst en vooruitgangsgeloof hebben plaatsgemaakt voor fragmentatie, concludeert hij. Terwijl klein rechts zijn waardigheid ontleent aan verzet tegen plasseksposters, ontlenen anderen hun waardigheid juist aan extreme vormen van seks. Zo schreef Bernadette de Wit over de waardigheid van de kinky party, waar mannen en vrouwen in complete vrijheid en gelijkwaardigheid hun lust beleven.
Die gefragmenteerde samenleving wordt bij elkaar gehouden door de liberale tolerantiegedachte. 'Ik doe het op mijn manier, jij doet het op jouw manier. Zo vormen we een vrije, beschaafde samenleving', zegt Rohde.
'Maar de laatste tijd zie je een zekere vermoeidheid met die anything goes-gedachte. Er is een diep verlangen naar meer collectieve noties van waardigheid. Vroeger hadden zulke zulke collectieve noties grote kracht. Vaak waren ze standsgebonden. Je plaats weten, was bijvoorbeeld heel belangrijk voor de lagere klassen. En omgekeerd, je stand ophouden voor de hogere kringen. Dat is allemaal verdwenen. Niemand heeft nog de autoriteit om ons bepaald gedrag voor te schrijven. Dat geeft enerzijds flinke vrijheid, anderzijds een soms angstaanjagende ongebreideldheid. Daarom zijn we voortdurend op zoek naar nieuwe vormen van waardigheid.'
Jonge Turken orinteren zich steeds meer op de islam, stelde de Duitse socioloog Heitmeyer onlangs in zijn studie Verlockender Fundamentalismus vast. In de jeugdcultuur komen gabbers en allochtonen steeds meer als groepen tegenover elkaar te staan, staat in een vorige week verschenen rapport van het Willem Pompe Instituut.
Deze bevindingen staan haaks op de postmoderne termen, waarin sociologen en trendwatchers doorgaans over de jongerencultuur denken. Jongeren zouden zich steeds minder in een hokje laten duwen. Als hyper-individualisten doen zij aan style surfing: ze springen van stijl naar stijl, maandag in net pak, dinsdag in leren jack, woensdag in korte broek. Voor een trendy elite lijkt dit beeld nog steeds op te gaan, maar veel jongeren hebben grote behoefte aan collectief houvast.
De gabbercultuur draait om saamhorigheid, gabbers tegen de rest van de wereld. Van postmoderne vrijblijvendheid moeten ze weinig hebben. Gabbers delen een duidelijke identiteit. Ze dragen allemaal dezelfde kleding en hoewel de meeste hardcore-liefhebbers niet racistische zijn, is de scene vrijwel uitsluitend blank.
'Ik denk dat collectieve noties steeds belangrijker zullen worden. Ons voorstellingsvermogen is natuurlijk beperkt. Sommige leden van de protestgeneratie waren stomverbaasd toen hun kinderen yup werden. Die mogelijkheid was nooit bij ze opgekomen. Zo zullen postmoderne individualisten waarschijnlijk ook vreemd tegen hun kinderen aankijken. Misschien bekeren ze zich weer tot een kerk of een politieke beweging, wie zal het zeggen.
'Maar je kunt ook aan andere vormen van collectief besef denken. Ik ben ervan overtuigd dat er een ecotax komt. Mensen zullen zeggen: Het is vervelend om een offer te brengen, maar het is noodzakelijk.'
Waardigheid lijkt een merkwaardig ouderwets onderwerp voor iemand die als trendwatcher menig bedrijf van marketingadviezen voorziet.
Rohde: 'Die reactie heb ik ook veel gekregen. Wat? Schrijf jij over waardigheid? Bestaat dat nog in deze tijd?' Bakkers verkopen chocolade penissen, de commercile televisie verblijdt ons met een dildo-test en een pizzaketen adverteert voor de lekkerste dozen van Nederland.
Ook op een meer fundamenteel niveau hebben velen het idee dat waardigheid iets uit een grijs verleden is. Vroeger bestonden er nog mensen die hun leven in dienst stelden van een ideaal, politiek, religieus of anderszins. Burgers uit een stuk, met kaarsrechte principes die in iedere situatie overeind bleven. Zelfs waren sommigen bereid hun leven te geven voor andermans vrijheid, zoals de Amerikaanse soldaten in de Tweede Wereldoorlog of de vrijwilligers in de Spaanse burgeroorlog.
In tal van cultuurpessimistische werken, zoals Christopher Lasch' The culture of narcissism, worden zij vergeleken met de moderne tobber, die altijd met zichzelf bezig is, bij de geringste tegenslag in therapie gaat en te egocentrisch is om te vechten voor de goede zaak in, pakweg, Joegoslavi.
'Aanvankelijk wilde ik ook over narcisme schrijven', zegt Rohde. 'Vlak na mijn afstuderen las ik het boek van Lasch, en ik dacht: c'est moi. Maar bij nadere beschouwing vroeg ik me af: waren die mensen vroeger zo veel sterker? Welnee, ze leefden alleen in een heel andere wereld.
'Ze konden veel gemakkelijker uit n stuk zijn, omdat ze zich minder vragen hoefden te stellen. Ga ik wel of niet vaderen voor de kinderen van mijn tweede vrouw? Hoe is de kwaliteit van mijn orgasmes? Hoe hard wil ik eigenlijk werken, hoeveel tijd wil ik aan mijn gezin besteden? Vroeger was je gewoon getrouwd. Nu moet je je overal bij afvragen: wat betekent dit voor mij?'

Foto
	Carl Rohde FOTO MARCEL VAN DEN BERGH

