	Laatste mooie beelden van Srajevo in 'Psalm'
	Zelden is de manier waarop een film tot stand komt aangrijpender dan de film zelf. Toch heeft het verhaal achter het zeventien minuten durende werkje van Vuk Janic het dramatische gehalte van een epos.
De uit Sarajevo afkomstige Janic baseerde Psalm op het gelijknamige verhaal van de Rus Michael Boelgakov. Kortweg gaat het verhaal over een jongetje, zijn moeder en een oude, eenzame man die bij elkaar de steun vinden die hun harde bestaan draaglijk maakt.
Janic vertaalde die dreiging van buitenaf voor zijn film in het 'hectische, contraproductieve leven waarin niemand echt tevreden is'. Dat was eind jaren tachtig. Wist hij veel dat zijn landgenoten een paar jaar later elkaar gruwelijk te lijf zouden gaan.
Toen de oorlog in Kroatië in 1992 uitbrak, had Janic nog geen opnamen gemaakt. Hij paste het script aan de actuele omstandigheden aan. Snel daarna werd Janics fictieve verhaal door de wrange werkelijkheid ingehaald.
Tussen 10 en 20 maart 1992 nam Vuk Janic zijn film op, in Sarajevo. Twee weken later, op 5 april, begonnen de eerste grote gevechten die de Bosnische hoofdstad in puin zouden leggen.
De straat die voorheen bekend stond als de Lovers Alley en waar Janic enkele scènes filmde, heette ineens Snipers Alley, vanwege de Servische sluipschutters die onder passanten vele slachtoffers maakten. Het federale Joegoslavische leger en de Bosnische politie, die eerst nog in vrede in Janics productie figureerden, stonden in de echte wereld plotseling tegenover elkaar.
Pas vorig jaar zag Janic, die in 1994 naar Nederland vluchtte, zijn werk voor het eerst terug. Hij was geschokt. 'Het was slechts ruw materiaal, want tijdens de oorlog kon ik de beelden niet monteren. Maar het was erg aangrijpend: die militairen, Snipers Alley, onze hoofdlocatie - dat huis lag tijdens de oorlog midden in de vuurlinie. Wat er met de eigenaars is gebeurd, weet ik niet.'
Psalm gaat donderdag 30 januari op het festival in première en wordt 2 en 5 februari herhaald.

