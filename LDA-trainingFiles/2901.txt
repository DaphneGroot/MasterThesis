	Verre film maakt Santic gelukkig in Nederland
	Van onze tafeltennismedewerker
Het gesprek wordt onderbroken door de komst van de fotograaf. Of ze even mee naar buiten wil komen voor een portretje. 'Kan het niet hier, in de zaal?' Gedwee gaat ze toch mee. Als ze terugkomt, is ze wat giechelig. 'Alsof ik een fotomodel ben'. Ze is deze behandeling niet gewend. Niet in haar geboorteland Bosni en tot nog toe ook niet in haar nieuwe land, Nederland. Wr een nieuwe ervaring.
Vanja Santic, 22, studente aan de academie voor lichamelijke opvoeding (ALO) in Tilburg, tafeltennisster. Donkere ogen die de gesprekspartner aankijken. Onderzoekend maar niet afwijzend. Ze praat over haar vroegere woonplaats Vitez. Over het vreedzame leven, haar vrolijke jeugd. Over de oorlog die volgde. De verschrikkingen, de angst. De dood van een jong talent, dat de Europese jeugdkampioenschappen in Den Haag niet haalde, omdat hij werd achterhaald door een Servisch bombardement.
Vanja Santic spreekt afstandelijk, alsof het over een verre film gaat. Het is een beschermingsmechanisme. De pijn is er nog, maar het heeft wel een plek gekregen.
Vier jaar geleden verliet het gezin Santic (vader, moeder, dochter Vanja, zoon Tommy) in allerijl het oorlogsgebied. In vloeiend Nederlands: 'Vitez ligt in midden-Bosni. Het was een stad waar voor de oorlog geen problemen waren. De verschillende bevolkingsgroepen leefden vredig samen. Maar de oorlog heeft alles compleet veranderd. De gevechten, de bombardementen: ze kwamen steeds dichterbij en het werd er steeds gevaarlijker.'
In Vitez bezat het gezin Santic een zekere reputatie op tafeltennisgebied. Vader Zdravko (leraar Duits en Engels) zat als speler net onder de Joegoslavische top. Hij heeft in zijn jeugd nog training gekregen van de latere Nederlandse bondscoach Dusan Tigerman, die hem inmiddels weer als trainer heeft ingelijfd in Limburg. Santic is van de generatie Surbek en Stipancic, in de zeventiger jaren de absolute wereldtop.
Vanja en Tommy Santic waren getalenteerde jeugdspelers. Toch was tafeltennis niet Vanja's eerste keus: 'Tennis was mijn sport. Maar er waren geen tennisbanen in de buurt. Via een vriendinnetje ben ik uiteindelijk gaan tafeltennissen. De lol kwam pas toen het een beetje goed begon te gaan.'
De oorlog gooide alles overhoop. Vlak voordat het gezin moest vertrekken, was Vanja nog deelnemer aan de wereldkampioenschappen in Gothenburg. 'In Joegoslavi was ik een aardige speelster maar zeker geen topper. Maar toen Bosni een eigen team naar Zweden afvaardigde werd iedereen die een beetje kon pingpongen uitgekozen.'
Eind augustus 1993 kwam het gezin in Nederland aan. Na verblijven in een opvangcentrum in Luttelgeest en een asielzoekerscentrum in Budel kreeg het gezin een woning in Veldhoven. Niet geheel toevallig vlakbij de eredivisieclub Cosmos/Veldhoven. Het clubbestuur had ervoor gezorgd, dat er al voor de verhuizing een woningruil plaatsvond. In Veldhoven werden de beide talenten Vanja en Tommy Santic meteen ingelijfd. De afgelopen drie seizoenen kwam Vanja uit in het eerste team. Veldhoven haalde de play-offs. Tommy (nu 19) acteert inmiddels ook in de eerste divisie.
Over haar toekomst als topsporter is ze ambivalent: 'Ik overweeg om na de ALO een jaar alleen te gaan tafeltennissen. Maar ik weet niet of dat financieel mogelijk is. Misschien is het het beste om in het onderwijs aan het werk te gaan. Het kan ook dat ik als trainer in de tafeltennissport aan de slag ga. Het probleem is alleen dat je daar in Nederland niet van rond kunt komen.'
Ze is ook onzeker over haar talent. Natuurlijk, ze weet dat ze een 'aardige bal' kan slaan, maar het houdt niet over. 'Ik heb de afgelopen jaren een waanzinnig schema gehad. Elke ochtend om 10 voor 6 uit bed, dan naar de academie in Tilburg, terug naar Veldhoven en dan 's avonds snel een paar uur trainen op de club. Dan ben ik nog niet eens zo ontevreden over hoe het allemaal gegaan is. Maar het moet natuurlijk veel en veel beter kunnen. Ik heb een behoorlijke backhand, maar ik ben beslist nog niet all-round genoeg.'
Afkomstig uit een echt 'pingpongland' als Joegoslavi kan Santic zich nog altijd verbazen over het tafeltennisklimaat in Nederland. 'Volgens mij zijn hier de beste accommodaties van de wereld. Specifieke tafeltenniscentra waar tafels staan die voortdurend beschikbaar zijn, een eigen kantine. Maar er wordt nauwelijks getraind! In Joegoslavi wordt onze sport bedreven in krakkemikkige zaaltjes, maar er werd wel getraind tot je er bij neer viel.'
Ze wrijft zich ook de ogen uit over de 'diploma-cultuur' in Nederland. 'Je moet hier echt voor alles papieren hebben. Ook als je tafeltennisles wilt geven. Bij ons gingen goeie spelers gewoon training geven. Van een opleiding had nog nooit iemand gehoord. Maar er werden wel voortdurend nieuwe talenten opgeleid. In Nederland zijn veel bevoegde trainers, maar ze hebben geen verstand van tafeltennis.'
Het is zo ongeveer de enige kritische kanttekening die Vanja Santic wenst te plaatsen. Ze is volledig thuis in Nederland. Over een jaar wacht haar een nieuwe toekomst. Als afgestudeerd ALO'er en als nieuwe Nederlandse, compleet met paspoort. Ingeburgerd, dat zeker, maar de heimwee blijft. 'Waar ik nu woon, gaan om zes uur de winkels dicht. 's Avonds zie je alleen nog mensen die de hond uitlaten. Bij ons in Vitez speelde het leven zich meer op straat af. Druk pratende mensen, drukke terrasjes. Dat mis ik erg.'

Foto
	Vanja Santic FOTO GUUS DUBBELMAN - DE VOLKSKRANT

