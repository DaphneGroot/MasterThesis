	Veertien stuurse vrouwen
	Misschien is onbegrip wel een van de wanhopigste, ja wat is het, gevoel, gesteldheid, denkpoging? Ik geloof dat denken en voelen erin samenkomen. Onbegrip is pijnlijk en daarom iets heel anders dan 'ergens geen begrip voor hebben'. Dat laatste is meestal een vorm van zich afsluiten. 'Geen begrip hebben' is een tekort waaraan men niet lijdt, eerder eigenliefde aan ontleent, 'onbegrip' is een zeer humane kwaliteit, die als al zulke kwaliteiten kwetsbaar is. 'Onbegrip' is ook vaak levenslang, want de mens blijft de mens een raadsel.
In de jongste bundel van Rudy Kousbroek Hoger honing staat heel veel onbegrip. Overigens nergens aangrijpender dan in het titelstukje ervan. In de bundel heeft Kousbroek bijeengebracht wat hij de afgelopen jaren over en vooral tegen het christendom heeft geschreven. De stukken verschenen in NRC-Handelsblad. Hij spot, hij hoont en stelt vragen waarop niemand, gelovig of ongelovig, een antwoord weet. Waarna de vraag de onzinnigheid van een geloofsgebeuren of -overtuing moet laten zien. Een voorbeeld. Het stuk 'Theofysica' begint zo:
'Als de Paus in het openbaar met een ''feestelijke dankdienst'' uitdrukking kan geven aan zijn overtuiging dat de H. Maagd hem het leven heeft gered door de op hem afgeschoten kogels uit hun baan te buigen - waarom wordt er dan niet eens een feestelijke dankdienst georganiseerd voor de uitvinding van penicilline, het poliovaccin, of iets soortgelijks dat miljoenen mensen het leven heeft gered? Of was dat nu juist niet aan een hemelse interventie te danken? Of, erger nog, zijn zulke niet-bovennatuurlijke zegeningen Gode misschien helemaal niet welgevallig?'
Ik weet het niet. Niemand weet het. Ook de Paus niet. Voor de erop volgende vraag, waarom Maria niet in de jaren dertig in Lourdes (of Oberammergau) is verschenen met de urgente boodschap dat jodenvervolging ontoelaatbaar is, geldt hetzelfde. Voor het effect ervan ook. Als er al van gelovige zijde op dergelijke vragen wordt ingegaan, zijn de antwoorden het bewijs dat er geen antwoord is. (Vroeger bestonden er boekjes met antwoorden op veel gestelde vragen over het geloof. De lezers moesten wel erg in de kwaadaardigheid van de vraag en het heilige zekerheid van het antwoord geloven om zich voldaan te voelen. Met die aanduidingen 'kwaad' en 'heilig' heb ik het systeem aangegeven, waarbinnen alleen bevredigende antwoorden mogelijk zijn.)
Hoger honing, het titelstukje dan, heeft als uitgangspunt een foto. En uit een reeks door het Instituut voor de Tropen als ansichtkaarten uitgegeven. Kousbroek kocht de reeks meteen. En sommige bekijkt hij telkens opnieuw, zoals hij schrijft. En foto in het bijzonder: 'De Liefdezusters te Sinkawang, Borneo, ca. 1920.' Op de voorgalerij van een simpel huis in dat kustplaatsje in Noord-west Borneo staan en zitten veertien nonnen. Elk heeft een baby op de arm. Kousbroek bekijkt de kaart zeer aandachtig: 'Zoals zo vaak met oude foto's blijkt ook deze bij nauwkeurige beschouwing een mysterie op te leveren: al die nonnen hebben Hollandse gezichten, behalve n - die zie je niet meteen omdat ze helemaal achteraf zit, zonder baby, alsof ze er niet bij mocht; ze draagt wel dezelfde kledij, hetzelfde zwarte habijt met de witte kap, ze is ook een non, maar een inlandse. Zo lagen de verhoudingen, zelfs in het klooster. Het is dus bij nader inzien niet alleen maar goedheid en nederigheid die je uit die foto's tegemoetstralen.'
Als wel meer krijg ik hier de behoefte uit te gaan leggen. De foto zal wel, als alle kloosterfoto's, strikt hirarchisch zijn. De inlandse zuster is zonder twijfel de jongste, misschien nog maar novice. En die krijgt de achterste plaats, bij alles. Misschien werd die behoefte tot uitleg dit keer wel zo sterk door de alinea die erop volgt en die kan aantonen dat 'onbegrip' in feite het hoogste begrip is. Kousbroek mag vele keren naar de foto hebben gekeken, ik heb die alinea verschillende malen herlezen, hij ontroert mij:
'Toch blijft het een foto die hevig ontroert. Die Liefdezusters met hun stuurse monden (ook op deze foto zijn daar een paar opmerkelijke voorbeelden van te zien), ze deden het toch maar: hun leven wijden aan iets dat belangrijker is dan zichzelf. Zoals altijd wanneer ik daarmee in aanraking kom word ik overvallen door een vurige hoop dat het niet te vergeefs mag zijn - laat er alsjeblieft een hemel bestaan, al was het alleen maar voor die veertien, sorry, vijftien, dat ze nu daar boven mogen zijn en er krijgen wat hun hart altijd verlangd heeft, in overvloed.'
Zulke bewogenheid kan alleen uit onbegrip voorkomen. De 'anderen' blijven een raadsel, hun leven en gedrag ook, want de schrijver staat geheel buiten hun wereld. En wat de nonnen daar gingen doen (al die baby'tjes laten dopen bijvoorbeeld) zal hij afkeuren. En over het waarschijnlijk sterke wondergeloof van die nonnen (die zeker in de mariale wapenbeheersing hadden geloofd) zou hij verbijsterd zijn geweest. En toch weet hij het wezen van wat die foto doorgeeft te verwoorden. En zijn hoop verraadt alles. Het hele stuk geeft trouwens blijk - in de passages over de herhaling en over rituelen - van een schitterend onbegrip, waarin het hart redenen heeft die de rede zo niet kent dan wel ontkent.
Maar tegelijk staat in het stuk een passage waarin het onaanvaardbare beginsel van het geloof slecht wordt genoemd; het doet kwaad. Het geloof kiest voor het slechte. En de voorbeelden die Kousbroek aanhaalt, zijn moeilijk te weerleggen (een van de grote boosdoeners in het boek is de Paus). De mens is voor Kousbroek te groot voor het geloof (en als hij gelooft is hij er te slecht voor), want het absolute en eeuwige geven alle vrijheid voor het tijdelijke. Hij heeft het allemaal door. Maar als het erop aankomt, staat hij vol onbegrip. Zelfs tegenover katholieken.

