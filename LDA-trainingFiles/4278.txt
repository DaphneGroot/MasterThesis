	Gebekketrek zonder genade geregistreerd
	The Second, zeventien installaties van Nederlandse mediakunstenaars, t/m 9 maart in het Stedelijk Museum, Amsterdam. Catalogus (met cd-rom) ÂŸ 30.
Je ontkomt er niet aan in de hal van het Stedelijk Museum. Een groot oog staart je aan, doordringend, vanaf een monitor. Erger nog, het laat je niet meer los. Wanneer je langsloopt, volgt de pupil nauwgezet je beweging.
Bezoekers van het Nederlands Centrum voor mediakunst Montevideo kennen dit werk I/Eye van Bill Spinhoven wel, en veel Amsterdammers ook. Sinds de opening van de standplaats van Montevideo aan de Amsterdamse Spuistraat hangt het in de etalage passanten te beloeren.
Je fietst langs, ziet het oog en wordt je ineens bewust van het 'terugkijken' van die monitor - een merkwaardige, verontrustende ervaring. I/Eye is de icoon van de mediakunst, volgens Montevideo-directeur Rene Coelho; geen statische kunst die door de kijker geconsumeerd wordt, maar een werk dat zelf actief is.
In de hal van het Stedelijk introduceert I/Eye Coelho's tentoonstelling 'The Second', de tweede grote expositie van Nederlandse mediakunst die hij samenstelde. Net als zijn voorganger, de expositie 'Imago, fin-the-siecle in Dutch Contemporary Art' die onder meer in Japan, Taiwan en op de wereldtentoonstelling in Sevilla te zien was, zal 'The Second' de komende jaren de wereld over reizen.
Voor Coelho betekent dit project tevens een afscheid. Afgezien van het feit dat Montevideo net verhuisd is naar een pand aan de Amsterdamse Keizersgracht (nummer 264), wil hij het 'wat rustiger aan gaan doen' na twintig jaar pionieren als tentoonstellingsmaker, het promoten van mediakunst en het scheppen van faciliteiten voor mediakunstenaars.
Van een nieuwe directeur is voorlopig nog geen sprake, maar het idee is om in de nieuwe, grotere expositieruimte van Montevideo meer met gastconservatoren te gaan werken.
In feite toont 'The Second' wat de Nederlandse mediakunst, mede door de inspanningen van Montevideo, de afgelopen jaren bereikt heeft. Ten tijde van 'Imago' was mediakunst nog een klein, specifiek (en voor vele kunstliefhebbers griezelig onbekend) deelgebiedje van de beeldende kunst. Hoewel Coelho zelf in kranten dapper verklaarde 'dat de Nederlandse mediakunst nu toch wel volwassen was' en 'de tijd was aangebroken om haar uit het verdomhoekje te halen en een plek te geven in de Nederlandse musea'.
Nu, zeven jaar later, gebeurt dat eindelijk. Internationale sterren als Gary Hill, Bruce Nauman en Bill Viola werden al eerder getoond, maar Nederlandse mediakunstenaars, veelal 'opgegroeid' onder de vleugels van Montevideo, nog niet of nauwelijks. Ten onrechte, concludeer je bij het zien van 'The Second'.
Op 'Imago' kon je nog afdingen dat de installaties soms wat erg uitleggerig waren over de manier waarop media functioneren, of teveel een lofzang op de technische mogelijkheden - beide zijn typische kenmerken van dit relatief jonge vakgebied. Of het waren van die 'typische media-installaties' met stapels monitoren en luidsprekers die cryptische, Engelstalige zinnen uitbraakten.
In 'The Second' koketteert bijna niemand meer met elektronica. Neem Face Shopping van Pim (A.P.) Komen, de kunstenaar die vorig jaar commotie veroorzaakte in het Stedelijk Museum door het uitzenden van afgeluisterde telefoongesprekken. Face Shopping vraagt helemaal geen aandacht voor techniek. Het gaat om de inhoud, zenuwtrekjes, en de manier waarop die is verbeeld.
Vier grote schermen tonen de gezichten van telkens vier mooie, jonge vrouwen in close-up. Wat ze doen met die gezichten, is minder elegant. De een kauwt fanatiek kauwgom en kijkt zo fel en gestresst dat ze lijkt op een smeulende vulkaan. Anderen bijten lippen, knauwen nagels of trekken zenuwachtig met hun mond. Komen registreerde dit gebekketrek zonder genade.
Hij herhaalt het eindeloos in zestien loops, die de neuroses ten top drijven.
Natuurlijk blijft techniek ook fascineren, vooral wanneer je het niet helemaal begrijpt. Zoals bij het tweekoppig hertje van Bertus Aafjes, dat kreunt wanneer het geaaid wordt. Of bij Time/Piece van Boris Gerrits, waarin een kleine monitor zo snel wordt rondgedraaid dat de warrige beeldsoep die hij uitzendt 'leesbaar' wordt als een langgerekte film.
Maar opvallend is dat monitoren, videobeams, sensoren en geluidsvervormers voor de kunstenaars van 'The Second' niet langer een fascinatie op zich zijn, maar een middel om een kunstwerk mee te maken.
Het hoogtepunt is Les Baigneuses van Bert Schutter, volgens sommigen juist de saaiste bijdrage. Want wat zie je, wanneer je de projectieruimte betreedt? Een video van een mediterraan strand en een deinende turquoise zee. Daar loop je schouderophalend aan voorbij, wanneer je niet weet dat er baadsters in dat water spetteren zodra de sensor aan het plafond geen indringers registreert. Maar als je even wacht, of wanneer een suppoost een tijdlang alle bezoekers tegenhoudt, komen de dames tevoorschijn.
Dan hoor je ze lachen en zie je, wanneer je onmiddellijk naar binnenrent, ze snel in de bosjes verdwijnen.
Over interactieve mediakunst gesproken. Bill Spinhoven heeft concurrentie gekregen. Les Baigneuses is de nieuwe icoon van de Nederlandse mediakunst.
Ineke Schwartz

Foto
	Face Shopping van A. P. Komen uit 1994.

