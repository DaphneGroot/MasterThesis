	PERSOONLIJK
	PAUL VAN LOON krijgt de Venz Kinderboekenprijs, een plaquette. Zijn boek De Griezelbus 3 (voor tien tot en met twaalf jaar) is het best verkochte kinderboek van 1996. Er gingen meer dan 26 duizend exemplaren over de toonbank. Op de tweede plaats eindigden Martin Waddell en Barbara Firth met hun Jij en ik, kleine beer (voor jonger dan zes jaar). Daarvan werden meer dan twintigduizend exemplaren verkocht.
In de rubriek zes tot en met negen jaar scoorde Ibbeltje van Annie M. G. Schmidt en Fiep Westendorp het hoogste. Alleen in huis van Sinclair Smith werd het meest gekocht voor en door de dertien- tot zestienjarigen.
De uitreiking van de Kinderboekenprijs is het begin van de activiteiten van de Nederlandse Kinderjury. Alle kinderen tussen de zes en zestien jaar kunnen via door school of bibliotheek verspreide formulieren laten weten welk nieuw boek uit 1996 zij het mooiste vinden. De uitslag wordt bekendgemaakt op 21 juni.

