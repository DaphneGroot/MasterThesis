	Baukje Bron eindigde als derde, niet Jenita Smit
De vereniging De Friesche Elf Steden heeft de uitslag van de Elfstedentocht bij de vrouwen herzien. Boukje Bron kreeg alsnog de derde plaats toegewezen, Jenita Smit zakte een plek en eindigde als vierde.
Aanvankelijk waren de rijdsters omgedraaid geklasseerd. Televisie-beelden toonden echter duidelijk aan dat een vergissing in het spel was. Bron gleed zeker dertig seconden eerder over de finish dan Smit. De organisatie zette de misser dinsdag recht.
Voorzitter Kroes van De Friesche Elf Steden zal Bron zaterdag de juiste prijs overhandigen. De uitreiking is niet voor het publiek toegankelijk. De wedstrijd bij de vrouwen werd zaterdag gewonnen door Klasina Seinstra, voor Gretha Smit.
Verder heeft de vereniging besloten nog geen nieuwe leden toe te laten. De administratie van de club wordt momenteel overstelpt met aanvragen. Het bestuur liet weten dat het ledenbeleid vooralsnog ongewijzigd blijft.
Zaterdag vergadert het bestuur over de diskwalificatie van Piet Kleine.

