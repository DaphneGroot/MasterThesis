	Albanië zet leger in tegen betogers
	AP, Reuter, AFP
TIRANA
Het Albanese parlement heeft zondagavond noodmaatregelen goedgekeurd om op te treden tegen het gewelddadige protest van gedupeerde spaarders in het hele land. President Sali Berisha krijgt de macht om speciale eenheden van het leger in te zetten om de orde te herstellen. Demonstranten die boos zijn over het verlies van hun spaargeld staken dit weekeinde in verschillende steden gebouwen in brand, gooiden ruiten in en leverden slag met de oproerpolitie.

Beloften van president Berisha om het verloren geld terug te betalen hebben de gemoederen in Albanië niet kunnen doen bedaren. Op het Skanderbegplein in het centrum van de hoofdstad joegen zondag 35 duizend Albanezen de oproerpolitie op de vlucht met een regen van stenen. Maar later veegde de politie het plein alsnog schoon met behulp van waterkanonnen, wapenstokken en schoten in de lucht.
Een groep demonstranten die probeerde door te dringen tot het parlementsgebouw, waar de spoedzitting van het parlement aan de gang was, werd door de oproerpolitie in elkaar geslagen. Rond de belangrijkste regeringsgebouwen in het centrum van Tirana namen gisteravond soldaten met machinegeweren posities in. Twee vrachtwagens met veertig soldaten kwamen aan bij het ministerie van Binnenlandse Zaken.
De opstand heeft zich verspreid door heel Albanië. In de zuidelijke stad Lushnja staken de demonstranten zondag het gerechtshof en een politiegebouw in brand en plunderden ze het hoofdkwartier van de regerende Democratische Partij. De dag ervoor moest minister van Buitenlandse Zaken Tritan Shehu zich daar met bebloed gezicht uit de voeten maken na een mislukte poging de boze menigte te kalmeren.
In de stad Patos werd het hoofdkantoor van de staatsoliemaatschappij in brand gestoken. Ook in de steden Vlora en Korca werden regeringsgebouwen in brand gestoken en raakten politieagenten gewond bij botsingen met betogers.
De protesten begonnen twee weken geleden toen enkele investeringsfondsen ophielden met uitbetalen. Veel beleggers hebben hun laatste spaargeld gebruikt of zelfs hun huizen verkocht om deel te nemen aan de risicovolle fondsen.
De demonstranten zijn boos dat de regering ze niet heeft gewaarschuwd tegen de piramidefondsen. Maar ze eisen ook dat de regering de vorige week gearresteerde directeuren van de fondsen vrijlaat en hun tegoeden vrijgeeft, zodat die uitbetaling kunnen hervatten.
Maar inmiddels lijkt de ex-communistische oppositie erin te slagen het protest uit te laten groeien tot een opstand tegen het bewind van de president Berisha. De machthebbers worden door de oppositie beschuldigd van verkiezingsfraude, maar nu ook van samenwerking met de piramidefondsen.
Premier Aleksander Meksi riep gisteren in het parlement alle Albanezen op zich verre te houden van de 'communistische bendes' die volgens hem achter de rellen zitten. 'Het is niet waar dat de Albanezen gebouwen verwoesten om financiële redenen', zei Meksi. 'De communisten die ervan dromen de posities van hun vaders terug te krijgen hebben een voorwendsel gevonden.'
De in elkaar geslagen minister van Buitenlandse Zaken zei na de stemming in het parlement dat 'elementen van de vroegere geheime politie de financiële problemen van de Albanezen willen uitbuiten om de macht te grijpen'.
President Berisha riep zaterdag op staatstelevisie op tot kalmte. Hij beloofde 'het uiterste te zullen doen om een juiste oplossing te vinden, zodat de investeerders hun geld zo snel mogelijk terug krijgen'. Premier Meksi zei zondag dat de terugbetaling zal beginnen op 5 februari.

