	Jan Eise (4)
	'We waren donderdag in Maasland ongeveer een uur bezig toen de speaker riep dat zaterdag de Elfstedentocht wordt verreden. Iedereen kwam overeind, strekte de rug. Maar al snel was de stemming zo van, nou ja, het zal mijn tijd wel duren. Drie á vier rondjes verder werd er al weer gedemarreerd. Maar er werd wel over gepraat in het peloton. Iedereen vindt het prachtig.
'In de wedstrijd ben ik niet erg druk geweest. Zodra je het nieuws hoort, rij je toch wat gereserveerd, om het subtiel uit te drukken. Ik heb me bewust ingehouden, kun je wel zeggen. Maar erg geheimzinnig hoef je ook weer niet te doen. Iedereen weet wel zo ongeveer hoe de vlag er bij hangt.
'Er waren verrassend veel A-rijders in Maasland. Met uitzondering van enkele toppers eigenlijk allemaal. De meesten zullen toch gedacht hebben dat het maandag of dinsdag zou worden. Mijn vermoeden was zaterdag. Maar ik had er ook rekening mee gehouden dat het over het weekeinde zou worden heengetild. Eindelijk weer eens. Een prettig gevoel.
'Misschien is het voor mij wel de laatste kans om op wedstrijdniveau mee te doen. Zenuwachtig ben ik niet. Nog niet. Anderen maken zich al nerveus genoeg, dus waarom zou ik dat doen. Ik voel de druk ook niet zo. Ik voel me volledig hersteld van het NK in Ankeveen. Ik ben blij dat ik woensdag op Thialf heb gereden. Ik heb het gevoel dat ik lekker losgereden ben.
'In 1985 was ik nog een groentje. In 1986 werd ik 15de. Dat was een goed resultaat, want ik had pech met valpartijen. Anders was ik nog hoger geëindigd. Die wetenschap heb ik. Je weet wat er over je heenkomt. In de aanloop naar de grote dag en op de dag zelf. Kou? Die voel je niet. Je rijdt voor de wind. Dat gevoel heb je. Die hele entourage; al die mensen.
'Donderdagavond ga ik normale tijd naar bed, een uur of elf. Ik laat me eerst nog even aan mijn rug behandelen, die heeft de afgelopen zomer een flinke knauw gehad van valpartijen bij het skeeleren. Alles stond schots en scheef. Vrijdag slaap ik uit. Dan zoek ik mijn ploeggenoten Peter Baars en Henk Angenent op. Die slapen in de buurt van Leeuwarden.
'Tussen elf en twaalf uur gaan we ons inschrijven. Daarna eten we even een hapje met de hele ploeg. In een normale wedstrijd opereren we als team. Maar de Elfstedentocht is dusdanig belangrijk dat je alleen aan jezelf moet denken. Je kunt elkaar hooguit nog een beetje steunen. Maar ik rij voor mezelf. Ik ben niet de rapste sprinter. Stel, dat we met een grote groep op de finish afgaan, dan probeer ik weg te komen. Zeker weten!
'Morgenmiddag rijden we een stukje van de route. Dat houdt met een kilometer of 20, 25 wel op. Je moet niet te veel doen op de dag voor zo'n wedstrijd. Een beetje losrijden. Thuis rust ik nog wat. We moeten heel vroeg op. De wedstrijd begint om half zes en je wilt er toch wel een paar uurtjes van tevoren mee bezig zijn.
'Wat eten betreft ben ik al met een schema bezig. Donderdagavond witte rijst met kip en groente. Vrijdagochtend bruin brood met honing voor de koolhydraten en appelstroop voor het ijzer. Thee, sinaasappelsap en een gekookt eitje. Het is zaak 'n voorraadje koolhydraten op te bouwen.
'Maar je moet je niet overeten. Ik zie veel jongens die zich helemaal volproppen. Beter is vaker kleine beetjes. In de wedstrijd zelf hoeven we niets mee te nemen. Om de 25 kilometer staan mensen van ons langs de route, van wie we zakjes eten en drinken kunnen aannemen. Ik hoop op een superdag. Maar het overkomt je.'
Wio Joustra

