	Mooie boeken en wat plantkunde
	Arme Georg Everhard Rumphius (1628-1702). Heeft hij eindelijk zijn monumentale boekwerk over de flora van Ambon af, verbranden de tekeningen die erbij horen. Er worden wel nieuwe gemaakt en het Herbarium Amboniense w¢rdt naar Holland gezonden, maar onderweg vergaat het schip. Manuscript naar de haaien.
Een kopie brengt uitkomst, maar opnieuw is er pech. De Verenigde Oostindische Compagnie (VOC) besluit in 1696 het drukklare werk niet uit te geven om te voorkomen dat de concurrentie te goed genformeerd raakt. En Rumphius is in 1670 nog blind geworden ook. Kort daarop verliest hij zijn vrouw en een kind bij een aardbeving.
Zijn boek komt uiteindelijk wel van de persen, maar pas in 1741. Het is te zien op de tentoonstelling Het Groene Goud in Museum Boerhaave in Leiden: een indrukwekkend manuscript, opengeslagen bij de fraaie afbeelding van een exotisch kruid.
Rumphius, van oorsprong Duitser, was als soldaat en later als koopman in dienst van de VOC. Op Ambon, waar hij gestationeerd was, bestudeerde hij vijftig jaar lang de plaatselijke flora, fauna, mineralen en inheemse geneeswijzen. Vele honderden plantensoorten werden door hem voor het eerst beschreven.
Hij was bepaald niet de enige die zoiets deed in die tijd. Met de Nederlandse handelaren reisden nogal wat personen mee die niet alleen belangstelling hadden voor commercile gewassen, maar ook gefascineerd raakten door de uitheemse wilde planten om hen heen. Vaak waren ze in dienst van de VOC: artsen, administrateurs, kooplieden.
Geld verdienen met planten is het thema van de expositie in Leiden, maar er is vooral te zien hoe de uitdijende handel in de zeventiende eeuw de Nederlandse plantkunde een krachtige impuls gaf. Het was de tijd van de eerste tropische herbaria, de opkomst van de botanische tuinen en de ontwikkeling van benoemingssystemen voor planten, culminerend in Linnaeus' fameuze classificatiesysteem.
Het was ook de periode van de illustratoren. En van hen was Maria Sibylla Merian, ook van Duitse afkomst. Toen zij in Amsterdam insecten uit Suriname zag, besloot zij scheep te gaan naar de Nederlandse kolonie om de levenscyclus van de diertjes te bestuderen. Het resultaat was het boek Verandering der Surinaamsche insecten (1705), waarin zij niet alleen beschrijft hoe 'Rupsen, Wormen en Maden' zich omvormen tot 'Capellen, Torren en Vliegen', maar ook de beestjes tekent op de planten waar ze bivakkeren. Haar kleurige illustratie van kakkerlakken op een ananas, die op de expositie is te zien, is een streling voor het oog.
Het Groene Goud toont overduidelijk met hoeveel zorg de zeventiende- en achttiende-eeuwse plantenboeken werden uitgegeven. En dat in een land dat zich vooral voor de winst met exotische flora bemoeide. Dit aspect is in Leiden overigens niet vergeten: het welriekendste deel van de expositie is eraan gewijd. In het midden van de zaal met de manuscripten hangen strooibussen waaruit de geur opstijgt van foelie, kruidnagel, kaneel, nootmuskaat, peper en andere lucratieve kruiden, met uitleg over hun herkomst en de eigenschappen ('Voor heete menschen ende in heet weder is peper schadelijck') die eraan werden toegeschreven.
De tweede zaal van de expositie is gewijd aan een recentere periode: de negentiende eeuw en het begin van de twintigste. Planters ontsloten de kolonin en hadden behoefte aan systematisch onderzoek naar geschiktheid en verbetering van gewassen. De beroemde plantentuin van Bogor (Buitenzorg) dankt er zijn bestaan aan. Ook in Nederland kwam de wetenschap ten dienste van de landbouw op gang.
De expositie toont tal van voorwerpen die in deze vruchtbare periode zijn gebruikt bij het botanisch onderzoek, zoals modellen van bloemen en zieke planten op sterk water. Bezoekers kunnen er zelf bloemen bouwen en bepalen langs welke lijnen de kleureigenschappen van maskolven worden overgerfd. En wie in de zalen is uitgekeken, kan gratis naar de Hortus Botanicus - tien minuten lopen - om een deel van de besproken planten in levenden lijve te zien. Hij kan ook de rest van het museum in gaan om de grote verzameling medische, optische, elektrische en andere instrumenten te bekijken.
Het Groene Goud is een toegankelijke, goed verzorgde tentoonstelling, geschikt voor de beginnende genteresseerde volwassen leek. Maar ze is ook summier en hybride: een beetje plantkunde hier, wat agrarische geschiedenis daar, enige koloniale waren en mooie boeken. Meer samenhang en de interessantste informatie zijn te vinden in de kleurrijke catalogus die voor vijftien gulden te koop is.
Wat in Leiden ontbreekt in het geheel zijn de drugs. Een expositie met een thema als Het Groene Goud zou op zijn minst een vitrine voor opium moeten inruimen, in het koloniale tijdperk toch een van de belangrijkste - zo niet de belangrijkste - pijler onder de Nederlandse handel in Azi. Het is wat dat betreft maar goed dat de tentoonstelling de huidige tijd onbehandeld laat. Want dan zou een kasje hennepplanten met groeilampen node zijn gemist.
Eric Hendriks
Museum Boerhaave, Leiden: Het Groene Goud.
Museum open di. t/m za. 10.00-17.00 uur, zo 12.00-17.00 uur
Hortus open ma. t/m za. 09.00-17.00 uur, zo 10.00-17.00 uur.
Tot en met 19 oktober.
Toegang  5,-

Foto
	Kakkerlakken op een ananas, getekend door M. S. Merian. ILLUSTRATIE UIT CATALOGUS

