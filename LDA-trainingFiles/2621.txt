	DE PORTEFEUILLE VAN: Ali Doelman-Pel
	'Volgend jaar, als ik 65 ben en de Tweede Kamer verlaat, gaat mijn inkomen met rasse schreden omlaag. Dat zal wel even wennen zijn. Ik denk niet: dat wordt een ramp, maar toch. Ik hield de afgelopen jaren natuurlijk wel rekening met de naderende veranderingen, je kunt je ogen er moeilijk voor sluiten. Veel pensioenrechten heb ik helaas niet opgebouwd. De lijfrentepolis die ik ooit afsloot, vangt naar ik hoop een deel van de klap op. Bovendien val ik straks in een lager belastingtarief. Ouder worden heeft dus niet alleen maar nadelen.
'Ik ontvang straks slechts een pensioen over de vier jaar waarin ik wethouder was in mijn woonplaats Hoogezand en over de drie termijnen waarin ik voor het CDA in de kamer zat. Ik ben echter ook vele jaren groepsleidster in een kindertehuis en maatschappelijk werkster geweest. Over die periode krijg ik niets. Mijn man kampt met een soortgelijk probleem. Hij zit in de AOW en ontvangt dus zo'n duizend gulden per maand. Daar komt wat pensioengeld bij. Als er geen sprake was geweest van enkele pensioenbreuken, zou dat bedrag hoger zijn dan nu.
'Ja, als ik voorzitter was geworden van de Tweede Kamer had ik in mijn laatste jaren als politicus een aardig centje bijverdiend. Nu ontvang ik 123 duizend gulden per jaar, exclusief onkostenvergoedingen. De voorzitter krijgt een toeslag van zo'n veertigduizend gulden. Vijftigduizend zegt u? Dat zou kunnen, de exacte bedragen ken ik niet. Zo'n som geld is inderdaad zeker de moeite waard. Maar goed, de partij heeft me voor die baan nooit kandidaat gesteld. De discussie is over en ik lijd er niet onder. Geld is overigens nooit een afweging geweest.
'Of ik na twaalf jaar niet eens genoeg krijg van het geharrewar en geschuif met mensen? Och, zulke dingen vinden niet alleen plaats in de politiek hoor. Ook in het bedrijfsleven gebeurt wel eens iets waarvan je denkt: is dat wel netjes en verantwoord? Het enige verschil is dat zulks hier in Den Haag meteen op straat ligt. Het hoort erbij.
'Met geld ben ik erg zuinig. Misschien komt dat omdat ik als kind de hongerwinter heb meegemaakt. Ik gooi zelden iets weg. Oude kleren bijvoorbeeld belanden nooit in de vuilnisbak, maar gaan naar organisaties als het Leger Des Heils. Ik vind ook dat wat je verdient nooit helemaal voor jezelf is. Een deel schenk je aan mensen die het minder goed hebben dan jij. Dat is in mijn ogen iets vanzelfsprekends. Bovendien zijn sommige giften fiscaal aftrekbaar, zoals u weet. Daar houd ik rekening mee. Hoeveel ik ervoor reserveer zeg ik niet. Op zoiets moet je je niet laten voorstaan.
'Straks moet ik dus bezuinigen. Hoe ik dat precies ga aanpakken weet ik nog niet. Een aantal kostenposten verdwijnt. Ik hoef minder representatieve kleren te kopen en minder vaak met de auto op pad. Het huis is gelukkig inmiddels afbetaald. Misschien neem ik straks n krant in plaats van twee. Ach, het zal best lukken allemaal. Ik hoop alleen dat mijn man en ik ook over een paar jaar nog verre vakanties kunnen maken. Daar hebben we best wat geld voor over.'
Boudewijn Geels

