	Tomatito is smaakmaker moderne flamenco
	Tomatito. Paradiso, Amsterdam, 1 april.
Flamencogitarist Tomatito speelde achttien jaar lang bij de in 1992 overleden legendarische zanger Camar¢n de la Isla. Camar¢n blies de cante jondo, de emotioneel geladen 'diepe zang' van de oude flamencomeesters, nieuw leven in. Bij een zanger van zijn kaliber is de gitarist vooral een begeleider, maar in Paradiso toonde Tomatito zich een solist in hart en nieren.
De rollen waren nu omgedraaid, in de aankondigingen van het concert werden zanger Potito en danser Joselillo zelfs bijna en passant genoemd, als begeleiders van de gitarist. Ten onrechte, zo bleek. Want al opende Tomatito met indrukwekkende solostukken, doorspekt met klaterend akkoordenwerk en jazzy loopjes, zodra de zanger zijn opwachting maakte schakelde de gitarist gedienstig een tandje terug.
De door de wol geverfde Tomatito had zijn oog laten vallen op een achttienjarige zanger. Al verdiende deze Potito inmiddels zijn sporen bij grootheden als Pepe de Luc¡a, Mora¡to Chico en bij flamencopopgroep Ketama, hier zat hij plotseling op de stoel van Camar¢n. Maar het wonder geschiedde.
Zelfverzekerd zette de zanger zich aan bijna plechtige cantes, zijn prachtige melodien sierde hij vakkundig op met spannende wendingen en emotionele uithalen. In lichtvoetiger stukken legde hij precies de juiste portie bravoure aan de dag. En al beschikt hij niet over de bijna gewelddadig intense stemkwaliteit van zijn illustere voorganger, Potito's licht hese geluid riep onmiskenbaar de herinnering daaraan op.
Ook danser Fernandez is een jong talent. Hij maakte in Paradiso zijn entree als bespeler van de caja, een met de blote handen geslagen houten kistje. Met doffe dreunen en krakende klappen zweepte hij de muziek op tot daverende climaxen. Om vervolgens diepe stilte af te dwingen met geconcentreerde, summiere dans. Eerst bewoog hij uiterst elegant met vrouwelijk aandoende armbewegingen, maar steevast explodeerde hij daarna. Zijn opmerkelijke stijl met maaiende armen en wilde benen verried zijn vrije opvatting van het repertoire, maar zat wel boordevol technische hoogstandjes.
Nu Camar¢n er niet meer is, lijkt Tomatito zich vast te hebben voorgenomen diens rol als smaak- en gangmaker van een moderne flamencokunst voort te zetten, waarbij hij dankbaar gebruik maakt van aanstormend talent. Over zijn kans van slagen liet hij met deze voorstelling geen enkel misverstand bestaan.
Peter van Amstel

