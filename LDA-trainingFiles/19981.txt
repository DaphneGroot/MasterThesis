PSA Peugeot Citroën.
PSA Groupe, afgekort PSA, is een Franse autogroep die de drie Franse automerken Peugeot, Citroën, Opel en DS Automobiles omvat. In 2016 produceerde PSA ruim 3 miljoen voertuigen en behaalde het een omzet van 54 miljard euro. Het telde in 2016 circa 172.000 werknemers. De familie Peugeot bezit 14% van de aandelen en zo'n 25% van de stemrechten. Het bedrijf gebruikt de naam "PSA Peugeot Citroën" als aanduiding voor de beursgenoteerde holdingmaatschappij Peugeot S.A. en haar dochterondernemingen. Op 6 maart 2017 werd bekend dat het Duitse Opel en Britse Vauxhall in handen komen van PSA.
Geschiedenis.
PSA staat voor "Peugeot Société Anonyme" en werd in 1965 gevormd, toen de voormalige "Société des Automobiles Peugeot" werd omgevormd van autoproductiebedrijf tot holdingmaatschappij. In 1974 heeft PSA 30% van de aandelen van Citroën gekocht. In 1976 werd Citroën volledig overgenomen door PSA.
In 1979 nam PSA voor het symbolische bedrag van 1 Amerikaanse dollar de activiteiten en de schulden van Chrysler Europe over en kreeg daarmee de autofabrieken van het Franse Simca en de voormalige Britse Rootes-groep in handen. Tevens verkreeg PSA hiermee een aandeel in de fabrikant Matra Automobiles, dit aandeel werd in 1983 verkocht aan Renault. In 1979/1980 werd Simca omgedoopt tot Talbot. Vervolgens verdween de merknaam Talbot in 1986. Alleen in het Verenigd Koninkrijk werd de bestelwagen Talbot Express (technisch gelijk aan de Peugeot J5) nog tot 1992 verkocht.
In 1998 werd besloten om de autoproductie binnen PSA volledig te reorganiseren. Vrijwel alle fabrieken werden ondergebracht in de nieuwe dochtermaatschappij "Peugeot Citroën Automobiles S.A.". De voormalige autofabrikanten "Automobiles Peugeot SA" en "Automobiles Citroën SA" veranderden in verkooporganisaties.
In 2011 halveerde de winst en in 2012 maakte het bedrijf het grootste verlies in haar geschiedenis bekend. PSA leed in het tweede halfjaar van 2012 een nettoverlies van 5 miljard euro inclusief een afschrijvingen van activa ten bedrage van 4 miljard euro. De onderneming maakt veel stadsauto's en kleine middenklassers waar het veel concurrentie treft uit landen met lage lonen. De strategie moest om: er werd in de kosten gesneden om de financiële positie te verbeteren, niet essentiële bedrijfsonderdelen werden verkocht en nieuwe aandelen werden uitgeven om de schuldenlast te reduceren. Begin 2014 werd bekend dat de Chinese automobielfabrikant Dongfeng Motor Corporation en de Franse staat bereid zijn om voor 800 miljoen euro aan nieuwe aandelen te kopen. Na deze financiële injectie zijn er drie belangrijke aandeelhouders, de familie Peugeot, Dongfeng Motor en de Franse staat elk met een aandelenbelang van 14%. De familie heeft nog wel meer stemrecht dan de andere twee grootaandeelhouders.
Overname Opel.
Op 6 maart 2017 werd bekend dat PSA Peugeot Citroën voor 2,2 miljard euro Opel en Vauxhall gaat overnemen. Het Franse autoconcern heeft een overeenkomst bereikt met het moederbedrijf General Motors en naar verwachting wordt de transactie voor januari 2018 afgerond. PSA berekende de jaarlijkse synergievoordelen in 2026 op 1,7 miljard euro, waarvan het merendeel al in 2020 moet zijn gerealiseerd. De overname leidde eerder tot grote zorgen in Duitsland en het Verenigd Koninkrijk over mogelijk banenverlies, maar PSA heeft garanties gegeven voor behoud van werkgelegenheid en fabrieken. De omvang van PSA, gemeten naar omzet en voertuigenproductie, neemt met een derde toe wanneer de overname een feit is. In 2016 zijn de marktaandelen van de verschillende merken: Opel/Vauxhall 6,7%, Peugeot 5,8%, Citroën 3,6% en DS 0,4%. Het gezamenlijk marktaandeel op de Europese automarkt komt hiermee op 16,5%, waarmee PSA na Volkswagen AG (23,9%) de grootste autoverkoper in Europa wordt.
In juli 2017 gaf de Europese Commissie (EC), na onderzoek van de nationale en Europese markten, PSA onvoorwaardelijk toestemming om Opel over te nemen. Het marktaandeel van de twee bedrijven samen blijft volgens de EC relatief klein, alleen in Estland en Portugal komen ze op 40% voor kleine commerciële voertuigen.
Activiteiten.
PSA realiseerde in 2015 een jaaromzet van 54,7 miljard euro. Twee derde van de omzet werd gerealiseerd met de verkoop van nieuwe automobielen en de resterende een derde was afkomstig van de onderdelenfabrikant Faurecia. Er werden bijna drie miljoen voertuigen verkocht waarvan 60% in Europa en ruim 20% in zuidoost-Azië, waarbinnen de Volksrepubliek China veruit de grootste markt is. In aantallen werden 1,7 miljoen Peugeot-voertuigen verkocht, 1,2 miljoen exemplaren van Citroën en 100.000 DS Automobiles.
PSA heeft fabrieken in vele landen, maar Frankrijk en China zijn de belangrijkste productiecentra. De belangrijkste productielocaties van PSA in Frankrijk zijn Aulnay-sous-Bois (ex-Citroën), Mulhouse (ex-Peugeot), Poissy (ex-Simca/Talbot), Rennes (ex-Citroën) en Sochaux (ex-Peugeot).
Samenwerkingsverbanden.
In februari 2013 maakten General Motors (GM) en Peugeot een samenwerkingsovereenkomst bekend. De bedrijven gaan wereldwijd samenwerken om tot 2016 $ 2 miljard aan kosten te besparen. Zowel Peugeot als Opel, dat onderdeel is van GM, kampen met verliezen en hopen deze weg te werken door meer schaalgrootte. General Motors neemt ook een aandelenbelang van 7% in Peugeot, maar Peugeot neemt geen belang in GM. Nog geen twee jaar later verkoopt GM de aandelen voor € 250 miljoen. De samenwerking blijft bestaan, al zijn de verwachtingen verlaagd. Terwijl gehoopt werd dat de jaarlijkse kosten in 2016 met 2 miljard verlaagd zouden zijn, wordt voor 2018 gemikt op zo’n $ 1,2 miljard dollar. GM kocht het belang om Peugeot aan nieuw kapitaal te helpen, maar volgens GM is die steun is niet langer nodig. Na deze bekendmaking daalde de beurskoers van PSA sterk, met 12%.
Overige activiteiten.
Verder is PSA grootaandeelhouder van de Franse Ligue 1-voetbalclub FC Sochaux-Montbéliard.
