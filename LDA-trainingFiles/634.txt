	'Over 300 jaar heeft niemand het meer over deze winter'
	Van onze verslaggever
AMSTERDAM
Op de vliegbasis Twente vroor het woensdagnacht 20,3 graden en elders in het land was het misschien iets minder koud, maar niet veel. De nacht van 1 op 2 januari 1997 staat daarmee zevende op de lijst van koudste Nederlandse nachten deze eeuw. Dat is wel iets opmerkelijks, zegt weerman M. Severin van het KNMI in De Bilt. 'Maar dat het in de winter anderhalf of twee weken ononderbroken vriest, is op zich weinig bijzonders.'
Het huidige winterweer is koud, maar niet extreem, vinden ze in De Bilt. Klimatoloog D. Heijboer heeft er de statistieken op nageslagen. De derde decade van december, de tien dagen voor de jaarwisseling, was de gemiddelde dagtemperatuur in De Bilt minus 4,5 graden. In 1908 was het in dezelfde periode gemiddeld nog een halve graad kouder en in 1962 kwam het gemiddelde uit op min 4,6 graden.
Vliegbasis Twente is hard bezig houder van winterdagrecords te worden, zegt Heijboer. Vorig jaar vroor het in de nacht van 9 februari op dezelfde plek dik 21 graden. 'Maar een dagextreem noemen we geen record, want Moeder Natuur heeft er een handje van om met rare dingen de statistiek recht te trekken. Over driehonderd jaar heeft niemand het meer over deze winter.' Over een eventuele verstoring van het klimaat door het broeikaseffect wil hij het niet eens hebben.
Weerman Severin kan in een paar woorden schetsen waarom het al anderhalve week zo koud is. Tussen IJsland en Schotland ligt een massief hogedrukgebied op zee. Depressies kunnen door zo'n blokkade het continent niet bereiken, terwijl een oostenwind zeer koude en droge lucht vanuit Rusland en Polen aanvoert. 'Zo'n situatie kennen we goed. Zij is doorgaans heel standvastig. Het kan weken duren.'
De gasbedrijven registreerden op nieuwjaarsdag een ruim 30 procent hogere afzet van aardgas dan gewoonlijk rond de jaarwisseling. Maar een record is dat niet en volgens een woordvoerder van de Gasunie in Groningen doen zich geen noemenswaardige leveringsproblemen voor.
In één etmaal werd op 1 januari in het land 530 miljoen kubieke meter gas afgezet. De woordvoerder: 'We konden zelfs zien dat heel Nederland iets na middernacht de deur openzette om vanaf de drempel gauw wat vuurwerk af te steken en de buren te begroeten.'
De in de SEP verenigde stroomproducenten registreren dezer dagen een 'duidelijk grotere vraag' naar elektriciteit. Er wordt vijf- tot zeshonderd megawatt ruim 5 procent, meer vermogen geleverd dan normaal. Dat is bijna een hele centrale extra. Het aanvullende vermogen wordt geleverd uit de reserve van al draaiende centrales. Volgende week, als de schoolvakanties weer voorbij zijn, zal de vraag naar verwachting nog oplopen.
De Gasunie heeft de elektriciteitsproducenten verzocht het extra vermogen niet met gas te stoken maar met stookolie. Aanvoerproblemen en gebrek aan koelwater zijn er niet, aldus de SEP, omdat de aangrenzende waterwegen nog open liggen. Mochten die dichtvriezen, dan heeft elke centrale een kolenvoorraad voor twee weken. En in geval van nood worden ijsbrekers ingezet.

