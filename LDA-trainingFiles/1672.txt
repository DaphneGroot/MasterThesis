	Nederlanders dronken vorig jaar voor 2,5 miljard gulden aan wijn
	Van onze redactie economie
AMSTERDAM
 Nederlanders hebben vorig jaar voor 2,5 miljard gulden aan wijn gekocht. Dat is 8 procent meer dan in 1995. Ook de consumptie van wijn nam toe; van 16,6 liter per persoon in 1995 tot 16,9 liter vorig jaar.
Volgens het Productschap voor Wijn is Frankrijk nog steeds de belangrijkste leverancier (60 procent), op grote afstand gevolgd door Spanje (11 procent), Italië (9), Zuid-Afrika (6) en Bulgarije (5). Zuid-Afrika had het jaar daarvoor nog een aandeel van 4 procent. Verder zijn ook Australië, Argentinië en Chili als wijnland in opkomst.
Vrouwen zijn voor de consumptie van wijn nog altijd belangrijker dan mannen, zo heeft het marktonderzoeksbureau Trendbox vastgesteld. Op een gemiddelde dag in 1996 dronk 19 procent van alle vrouwen in Nederland van zestien jaar en ouder wijn, terwijl dat percentage bij mannen op 12 uitkomt. De toename van de consumptie is bij beide groepen ongeveer even groot.
De meeste wijn wordt gekocht in de supermarkt. Daarbij speelt de prijs een belangrijke beslissing. Die prijs loopt overigens wel op. In 1996 trok de consument gemiddeld 7,38 gulden uit voor een fles wijn. Dat is 41 cent meer dan een jaar eerder.
Nederlanders drinken ook steeds meer cola. Het aandeel van het drankje op de frisdrankenmarkt is vorig jaar gestegen naar ruim 51 procent. Dit blijkt uit voorlopige cijfers van de Nederlandse Frisdranken Industrie (NFI). De totale consumptie van fris bleef met ruim 80 liter per persoon op hetzelfde niveau als in 1995. In totaal dronk Nederland vorig jaar 1250 miljoen liter fris en water.
De consumptie van mineraalwater is wel gedaald, met ruim 8 procent. In 1996 werd ongeveer 14,5 liter water gedronken per hoofd van de bevolking, tegenover 15,9 liter een jaar eerder.
Door de tegenvallende temperaturen lag de afzet van de frisdrankenindustrie in de zomer 20 procent lager dan in de zeer warme zomer van 1995. De afzet in de maanden april en juni lag wel duidelijk hoger dan normaal en maakte de slappe zomermaanden voor de frisdrankenbedrijven goed.
Grote verliezers onder de frisdranken zijn ook dit jaar weer de limoen-citroendranken als Seven-Up en Sprite. Hun marktaandeel daalde van 13,3 procent in 1995 naar 11 procent vorig jaar.
De suikervrije 'light'-frisdranken blijven wel aan populariteit winnen. Hun marktaandeel bedroeg in 1996 16,5 procent. Ook onder de 'lights' is cola met 20 procent veruit de favoriete variant.
In 1996 exporteerde de Nederlandse industrie 290 miljoen liter frisdrank, 4 procent meer dan een jaar eerder.

