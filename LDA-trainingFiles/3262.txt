	Bibliofiele lentebundel
	De wereld van bibliofiele persen kent in Nederland een kleine toplaag; de Atalanta Pers in Baarn behoort sinds jaar en dag daartoe. Vele tientallen boeken maakten Tineke en Ren Bakker en stuk voor stuk zijn het uitgaven die, behalve door de keuze van de teksten, opvallen door drukwijze, lay-out, papierkeuze en afwerking. Wat zij gemeen hebben is de uiterste zorgvuldigheid waarmee zij tot stand worden gebracht, en bovendien streelt elk boek het oog.
Al 25 jaar stuurt het echtpaar Bakker in het voorjaar aan vrienden en relaties een lentekaart. Deze bevat doorgaans een passend gedicht dat, gedrukt in verschillende kleuren en in wisselende typografie, het nieuwe jaargetijde aankondigt. Dit jaar viel de keuze op Hetzelfde anders, een gedicht van J. Bernlef. Nieuwjaarskaarten gooi je half januari weg; de lentekaarten van de Atalanta Pers vragen om een lijstje.
De traditie van een kwart eeuw lentekaarten markeerde de uitgever met een wel heel bijzonder boek, dat eveneens de titel Hetzelfde anders draagt en als ondertitel 21 Dichters en de lente meekreeg. Verscheen het gedicht van Bernlef eerder in zijn bundel Geestgronden, de overige twintig gedichten zijn allemaal speciaal voor deze (51ste) editie van de Atalanta Pers geschreven. Met als thema de lente (in ruime zin) bevat Hetzelfde anders nieuw werk van dichters als Gerrit Kouwenaar, Eddy van Vliet, Cees Nooteboom, Judith Herzberg, Huub Beurskens, Eva Gerlach, Esther Jansma, Rutger Kopland, Leo Vroman en K. Schippers.
Ren Bakker: 'De meeste dichters gaven spontaan gevolg aan mijn verzoek, maar een enkel gedicht ontving ik drie weken voordat het boek moest verschijnen. Het was dus weer een hele heksentoer, want je kunt niet gaan drukken voordat alle teksten binnen zijn.'
Voor Hetzelfde anders - 21 Dichters en de lente koos Bakker uit zijn rijke voorraad antiek zetmateriaal de Hollandse Mediaeval, de beroemde letter van S.H. de Roos. Het op een Victoria-degelpers gedrukte en in drie kleuren uitgevoerde boek vereiste in totaal 67 drukgangen. Ren Bakker: 'Drukken is soms als beeldhouwen. Bij het zetten van de eerste stappen snij je meteen een aantal wegen af. Er is dan geen terug meer mogelijk.'
De dichtbundel, omhuld met speciaal aangemaakt handgeschept papier, werd gedrukt in een oplage van honderd genummerde exemplaren en kost, inclusief verzendkosten,  72,50 (te bestellen bij Atalanta Pers, Van Lenneplaan 15, 3743 AP Baarn).
Hub. Hubben

