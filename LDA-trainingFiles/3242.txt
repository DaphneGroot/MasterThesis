	De Corte geeerd met saaie avond 'liedje-praatje'
	Hij zag het scherp door Josee Koning, Frits Lambrechts en Ko van Diemen. Regie Pieter van Empelen. In Theater Bellevue Amsterdam t/m 27 maart.
'Als ik straks dood ben, draaien ze nog zes weken mijn grammofoonplaten. En misschien na een jaar een voorstelling in een kleinkunstfestival. Maar dan is het echt afgelopen.'
Nee, Jules de Corte was geen optimistisch mens. Maar misschien zag hij het nog niet zwart genoeg. Want de publieke belangstelling voor de biografische voorstelling Hij zag het scherp was op de premireavond minder dan mager.
De Corte had goede redenen voor zijn levenspessimisme. Zijn strenge katholieke opvoeding in het blindeninstituut in Grave heeft hem zowel verbitterd als opstandig gemaakt. En later moest hij beseffen dat ook de linkse ideologien de wereld niet echt hebben verbeterd.
Zijn cynisme en scherpe observaties zijn lang niet altijd door iedereen op de juiste manier opgepikt. Want hij speelde ten slotte zo lieflijk piano en hij had zo'n zachte, fluwelen stem. Het lied Ik zou wel eens willen weten heeft dat beeld versterkt, terwijl pittige liedjes als Koning Onbenul, en Feest dat nooit gevierd werd hem beter typeerden.
Enkele uitgeverijen spelen met de gedachte om een liedbundel van De Corte uit te brengen. De gigantische hoeveelheid en het minder toegankelijke braille zijn obstakels. Er zal heel wat overhoop moeten worden gehaald om de zanger/dichter aantrekkelijk te maken voor het publiek. De Corte zelf voelde er niets voor om zich groter en kleurrijker te maken.
Ook de voorstelling Hij zag het scherp.., geproduceerd door het Amsterdams Kleinkunst Festival, zal dat (onterechte) grijze beeld niet veranderen. Het is een statische, tamelijk saaie biografische schets. Liedje, praatje, liedje en nog wat citaten uit interviews.
Frits Lambrechts heeft veel inhoudelijke overeenkomsten met de radicale De Corte en maakte in 1982 een mooie De Corte-plaat. Maar zijn rauwe stem kleurt niet echt mooi met het iele geluid van bossa-nova zangeres Josee Koning. En de vocale kwaliteiten van Ko van Diemen zijn matig. Een gemiste kans om De Corte op een welverdiend stevig, felgekleurd voetstuk te plaatsen.
Patrick van den Hanenberg

