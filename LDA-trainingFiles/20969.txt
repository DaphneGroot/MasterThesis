Wezep.
Wezep is een esdorp aan de rand van de Veluwe, gelegen tussen Hattemerbroek en 't Loo, in de Nederlandse provincie Gelderland.
Wezep is als dorp grotendeels na de Tweede Wereldoorlog ontstaan. Het dorp telt 13.680 inwoners. Het behoort tot de Gelderse gemeente Oldebroek, hoewel het gelijknamige dorp "Oldebroek" met 6.860 inwoners beduidend kleiner is.
Voorzieningen en instellingen.
In de omgeving van Wezep liggen enkele militaire kazernes. Ook is er ruimte voor recreatie, zoals tennisbanen (WTC), voetbalclub WHC en een zwembad. Er zijn twee muziekverenigingen, "Christelijke muziekvereniging De Eendracht" en de "Van Limburg Stirum Korpsen". Daarnaast heeft Wezep ook nog een korfbalvereniging Rood-Wit. Verder heeft Wezep ook diverse industrieterreinen. CêlaVíta en Plukon (eerder Friki) zijn bekende producten die in Wezep vervaardigd worden. In Wezep zijn verscheidene basisscholen en een middelbare school, het Agnieten College. Daarnaast zijn er ook de verzorgingshuizen "Weidebeek" en "Turfhorst".
Buitenplaatsen.
Wezep telt 21 inschrijvingen in het rijksmonumentenregister. Dit zijn voornamelijk buitenplaatsen met hun bijgebouwen, park- en tuinaanleg. Dit zijn De Oldhorst aan de Zuiderzeestaatweg 415 uit 1751. De Vollenhof aan de Zuiderzeestraatweg 417 uit de 19e eeuw en IJsselvliedt aan de IJsselvliedtlaan van oorsprong uit de 19e eeuw.
Prinses Margrietkazerne.
De Prinses Margrietkazerne ligt in het zuidelijke deel van Wezep grenzend aan de Oldebroekse Heide. Dit militaire terrein is een van de grootste van Nederland. Het terrein wordt hoofdzakelijk gebruikt voor schietoefeningen van het Artillerie Schietkamp dat gelegerd is in 't Harde. Op de Prinses Margrietkazerne zijn twee geniebataljons gelegerd. In de eerste plaats is dat 101 Geniebataljon, bestaande uit twee constructiecompagnien en een brugcompagnie. De brugcompagnie is in 2011 naar Hedel verhuisd. Daarnaast is 11 Pantsergeniebataljon gelegerd op de Prinses Margrietkazerne, met twee pantsergeniecompagnien en een CBRN-Verdedigingscompagnie. CBRN staat voor Chemische, Biologische, Radiologische en Nucleaire oorlogvoering. Ook is er een deel van de Opleidings- en Trainingscentrum Genie gelegerd.
Open landmachtdagen 2007.
In 2007 werden de open landmachtdagen in Wezep gehouden. Deze dagen werden getekend door een ernstig helikopterongeluk, waarbij een sergeant van de luchtmobiele brigade om het leven kwam.
Auto.
Wezep ligt aan een snijpunt van autosnelwegen. De A28 (Groningen - Utrecht) en A50 (Eindhoven - Emmeloord), van knooppunt Hattemerbroek tot Emmeloord als N50. De Zuiderzeestraatweg tussen Zwolle en Amersfoort loopt door het dorp.
Trein.
Wezep heeft een goede verbinding per spoor, het station ligt aan de drukbereden Veluwelijn; tweemaal per uur wordt Wezep per richting bediend door de stoptrein van Station Zwolle naar Utrecht Centraal v.v.
Bus.
Buslijn 100 (Syntus) Zwolle - Nunspeet stopt in Wezep. Daarnaast loopt buurtbus lijn 514 van Syntus tussen Station 't Harde en Station Wezep door de dorpskern van Wezep heen.
