	Wollig, donzig en schattig
	Kinderen houden van dieren en op een van de eerste illustraties in Rooie, een prentenboek over een grote, rode kater, is te zien waarom. Op het plaatje komt 'het kleine meisje' (een naam krijgt ze niet) aanlopen met de dikke, volwassen kat in haar armen. Eigenlijk kan ze hem nauwelijks dragen, zijn kop steekt naast haar hoofd de lucht in, zijn staart zwiept nog net niet over de grond, maar duidelijk is wel dat zij hm draagt, dat zij bepaalt waar hij heengaat en dat hij zich dat laat welgevallen.
Voor kinderen zijn dieren bijna de enige wezentjes die nog lager op de ladder staan dan zijzelf. Over dieren kunnen ze de baas spelen en ze kunnen voor hen zorgen, zoals volwassenen over en voor hen doen.
Rooie, de kater in het prentenboek van Charlotte Voake, is een vadsig beest dat hele middagen kan slapen, maar opgeschrikt wordt door de komst van een jong, speels katje dat bovenop hem springt, in zijn mand kruipt en uit zijn etensbak eet. Het verhaal is eerder verteld, maar Voake illustreerde het grappig. Haar tekeningen zijn realistisch, maar niet te - haar rode kat ziet eruit als een kat, maar hij kan ook heel goed argwanend kijken naar dat nieuwe beest, of verbaasd, of, uiteindelijk, lief.
Wat voor beesten geldt (je kunt er de baas over spelen en je kunt ervoor zorgen) geldt natuurlijk bij uitstek voor baby-beesten. Puppy's, kittens, kalveren, kuikens doen het altijd goed - en daardoor ook prentenboeken waarin het volop lente is. Dottie's eieren is zo'n boek. Kip Dottie legt een nest vol eieren en wil die laten zien, maar wie ze ook vraagt, al haar vrienden hebben het te druk met hun kinderen - eendenkuikens, biggetjes, lammeren, pups, een kalf - en dan beginnen de eieren nog te barsten ook.
Jane Chapman tekende Dottie als een grote, driehoekige vlek met rudimentaire poten. Kleurig zijn haar tekeningen, maar nogal conventioneel. En haar kleine beesten lijken, behalve in formaat, wel erg veel op de grote, even wollig, donzig of schattig als hun moeders, die zelf wel heel erg wollig, donzig en schattig zijn.
Wie? Wat? Waar? van iemand die zich Elzbietta noemt, is een telboekje dat het vooral van de plaatjes moet hebben. Die zijn gedrukt op een felroze of een okergele ondergrond en laten een suikerzoet snoezig clowntje zien, dat zich merkwaardig genoeg helemaal niet zo vaak afvraagt wie wat doet en waar dat dan gebeurt.
De tekst, of in ieder geval de vertaling, is houterig en in een moeizaam rijm geperst ('Ik vraag me af waarom radijsjes radijsjes heten./ Wat zouden die twee daar over weten.'). En merkwaardig, in een telboek voor peuters (het tellen houdt na negen al op), is dat er niet een keer een cijfer wordt afgedrukt. Wel zijn alle telwoorden vet gedrukt n onderstreept, om de voorlezende volwassene maar vooral heel erg duidelijk te maken dat dit de woorden zijn waar het om draait.
Echt wat te bekijken valt er in Leon en Bob van Simon James, een verhaal over een jongetje dat met een fantasievriendje leeft, maar dat niet meer nodig heeft als hij vriendjes wordt met een nieuwe buurjongen. In een notendop wordt het verhaal al verteld op beide schutbladen: aan het begin van het boek staat daarop de tekening van een leeg stadsparkje en aan het eind staat een tekening van hetzelfde park waarin twee jongetjes aan het voetballen zijn, de poort half openstaat en vogels op het dak van de schuur zitten.
Het park, schrijft James voor het verhaal begint, is het Beaumont Park en de straat is de Salibury Road in het Zuid-Engelse Plymouth. James tekent met veel oog voor detail, niet alleen de bestaande gebouwen in de straat, maar ook het alledaagse leven van een net verhuisd, wat eenzaam jongetje, wiens vader altijd op reis is en wiens moeder hem vaak niet naar school kan brengen (er zijn redenen genoeg voor een fantasievriendje).
In James' tekeningen is het kind vaak heel klein en iel. Als het jongetje, pratend met zijn onzichtbare vriend, naar school loopt, staat niet hij maar staan de enorme trappen centraal die lopen naar de huizen in Salibury Road, en als hij op zijn bed een brief van zijn vader voorleest, zie je hem kleintjes zitten onder een waanzinnig hoog plafond.
Leon en Bob is een klein verhaal, maar het is een veel interessanter en waarschijnlijk ook herkenbaarder verhaal dan dat over een kip die haar eieren wil laten zien.
Hanneke de Klerck
Charlotte Voake: Rooie.
Uit het Engels vertaald door L.M. Niskos.
Lemniscaat;  23,50.
ISBN 90 5637 055 3.
Julie Sykes: Dottie's eieren.
Illustraties Jane Chapman.
Uit het Engels vertaald door L.M. Niskos.
Lemniscaat;  23,50.
ISBN 90 5637 063 4.
Elzbieta: Wie? Wat? Waar?
Uit het Frans vertaald door Ine Pisters.
Ludion;  19,50.
ISBN 90 5544 109 0.
Simon James: Leon en Bob.
Uit het Engels vertaald door Marjo Keizer.
Ploegsma;  25,-.
ISBN 90 216 1220 8.

