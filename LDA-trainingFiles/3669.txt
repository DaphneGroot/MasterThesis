	Zelfs puppy weet al wie Napoleon was
	Napoleon van Mario Andreacchio. Op Cinekid en in 22 theaters, waaronder Cinema Amsterdam, Metropole en Tuschinski Den Haag, LumiÂŠre Rotterdam.
De openingsfilm van het jeugdfilmfestival Cinekid (zie ook de agendabijlage Opmaat) is meteen in een flink aantal theaters buiten het festival te zien is.
De titel van deze uit alweer 1994 daterende Australische productie slaat op een hondje, dat de naam Koekie draagt maar dat liever Napoleon had willen heten, omdat hij zich een wereldveroveraar voelt.
Je moet bij zulke dingen maar beter niet stilstaan. Het hondje is tien maanden oud, volgens de film kan hij al praten als een volwassen mens, zijn moeder noemt hem Koekie (terwijl de meeste hondjes toch echt een naam krijgen van hun mensenbaasje) en hij weet kennelijk al wie Napoleon was. Dat kan dus allemaal niet en het is net zo goed de vraag of kinderen van vier jaar of iets ouder, voor wie de film bestemd is, weten wie Napoleon is.
Volwassenpraat. Kinderen staan daar niet bij stil, zij kijken, zonder veel na te denken, en zien hoe het hondje van huis wegloopt, allerlei leuke en enge avonturen beleeft, om dan weer veilig thuis te komen. Dat is allemaal goed te volgen, vooral omdat een lieve Belgische jongedame de stem van het puppie uitspreekt en andere lieve Belgische meneren en mevrouwen de stemmen van andere dieren doen.
Voor domme volwassenen blijft het vreemd: dieren met mensenstemmen die handelen en denken als mensen. Films over kinderen, waarmee jong kijkvolk zich kan identificeren, zijn altijd interessanter, maar Napoleon is goed gemaakt en een middagje herfstvakantie is er wel aan te besteden. PvB

Foto
	Koekie wil Napoleon heten.

