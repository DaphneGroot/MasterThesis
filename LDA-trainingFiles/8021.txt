Anne Wil Blankers.
Wilhelmina Cornelia Maria (Anne Wil) Blankers (Rotterdam, 21 oktober 1940) is een Nederlands actrice. Ze is tweevoudig winnares van de prestigieuze Theo d'Or toneelprijs (1976, 1985). In 1994 ontving ze de Theo Mann-Bouwmeesterring. Sinds 1996 is Blankers Ridder in de Orde van de Nederlandse Leeuw.
Loopbaan.
V.l.n.r. Anne Wil Blankers, Peter van der Linden en Ellen Vogel. Blankers ontvangt de Theo d'Or, van der Linden de Louis d'Or (1976)
Anne Wil Blankers meldde zich op aandringen van de acteur Steye van Brandenberg aan bij de Toneelacademie Maastricht. In 1963 deed ze daar eindexamen en ze debuteerde in het seizoen 1963/1964 bij de Haagse Comedie. Ze bleef er tot het opheffen van het gezelschap in 1988. Ondertussen was en is ze ook veelvuldig te zien op televisie en in een aantal films.
Een van haar bekendste televisierollen speelde ze in de serie "Prettig geregeld". Daarin was ze te zien als Hanna Huisman. Andere rollen in die serie waren voor Peter Faber en Mieke Verstraete. De serie werd geschreven door Henk van der Horst, Jan Fillekers en Fred Benavente.
Blankers vierde in december 2013 haar vijftigjarig jubileum op het toneel.
