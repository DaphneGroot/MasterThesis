 KNVB KRABBELT GEDEELTELIJK TERUG IN SPORT7-GEDING. 
 AMSTERDAM, 3 feb (Reuter) - De KNVB is vandaag in kort geding tegen ING en Sport7 gedeeltelijk teruggekrabbeld, zo meldt het ANP. 
 De aanvankelijke eis - uitbetaling van 35 miljoen gulden als eerste deel van de bankgarantie - heeft de bond laten varen. Raadsman mr. Knijff wil nu 23,35 miljoen gulden van de ING. 
 De KNVB-raadsman noemt dat bedrag redelijk om de ergste financiele nood van de clubs, als gevolg van het dreigend faillissement van Sport7, te lenigen. 
 In het totaal bedraagt de bankgarantie 180 miljoen gulden, maar vandaag ging het alleen om een eerste claim. 
 Dat de NOS zaterdag verklaarde de clubs ineens 35 miljoen te betalen als tegemoetkoming voor de ergste zorgen, kwam Knijff volgens het ANP eigenlijk slecht uit in zijn pleidooi. Hij zei echter dat nog niets concreets met de NOS is afgesproken. 
 Verder rekende Knijff de president van de rechtbank, mr. R. Gisolf, voor hoe groot de schade voor de KNVB is als gevolg van het ten onder gaan van de sportzender. 
 Over de gehele looptijd van het Sport7-contract, dat zeven jaar bedroeg, en de huidige overeenkomsten met NOS, SBS6, HMG en FilmNet zit een verlies van 425 miljoen gulden. 
 "Dan is de bankgarantie van 180 miljoen nog maar een schijntje," zei Knijff. Volgens hem bedraagt de schade op jaarbasis 63,2 miljoen gulden. 
 Overigens verklaarde de KNVB dat over de hoogte van de uit te keren bankgarantie best valt te praten met de ING. In het begin van het kort geding wees de ING echter een schikking, die was voorgesteld door rechtbankpresident Gisolf, van de hand. 
 De uitspraak volgt op dinsdag 11 februari. 
 (c) Reuters Limited 1997. 
