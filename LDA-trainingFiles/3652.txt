	De hale dag in een veenput
	Meer dan twintig jaar is hij onderwijzer geweest. Het is daarom niet zo verwonderlijk dat veel boeken van Jacques Vriens zich op en rond school afspelen. Kinderen lezen zijn werk met groot enthousiasme. De Kinderjury tipte diverse verhalen van hem. In 1994 bekroonde ze En de groeten van groep acht en dit jaar Meester Jaap.
Vriens schrijft ook wel eens verhalen die niets met school te maken hebben, zoals Tinus in de war (Zilveren Griffel 1991), een boekje voor beginnende lezers. Daarin merkt Anke hoe verstrooid en vergeetachtig haar opa wordt.
Met Weg uit de Peel waagt Vriens zich voor het eerst aan het schrijven van een historische jeugdroman. Elke streek kent zijn volksverhalen, die eeuwenlang zijn doorverteld. In de Peel gaan ze over mensen die verdwenen zijn in het veen, over mooie vrouwen die boven de moerassen zweven en over duivels die je het moeras in trekken. Sommige verhalen gaan over Janneke, een meisje dat met haar geit op een nacht het moeras is ingelopen.
Weg uit de Peel speelt zich af in het begin van deze eeuw. Met verve beschrijft Vriens het harde uitzichtloze bestaan van de turfstekers. 'Je staat de hele dag in een veenput', legt Willem, de zoon van de stroper, aan Janneke uit. 'Dat is net een grote bak vol modder en drek. De mannen steken grote brokken turf los en gooien ze op de kant.' Jongens, die soms nog geen twaalf zijn, gooien turven van zes kilo of meer op een kruiwagen. Dat doen ze van 's morgens zeven tot 's avonds zeven.
Janneke droomt van een beter leven. Ze kan goed leren en wil juf worden. Maar haar moeder heeft andere plannen, Janneke moet haar thuis komen helpen in het grote gezin. De moeder van Janneke is een verbitterde vrouw. Zelden krijgt Janneke haar zachte kant te zien. Meestal bestraft ze de opstandigheid en verlangens van haar dochter met harde hand. Janneke vlucht dan naar een plekje in de Peel, waar ze af en toe Willem ontmoet met wie ze eigenlijk niet mag omgaan.
Janneke is niet de enige die zich verzet tegen haar lot. Vriens beschrijft de poging van de vakbond om het leven van de turfarbeiders te veranderen. De oudste broer van Janneke en haar meester leiden een opstand tegen de landeigenaar, die samen met de pastoor oppermachtig is in de Heikant.
Uit de manier waarop Vriens zijn personages in beeld brengt, spreekt zowel begrip als kennis van hun omstandigheden. De woede van Vriens is voelbaar in een kermisscne, waarin het gewone volk het veld moet ruimen omdat de landeigenaar zelf in de attracties wil. Ook de hypocriete pastoor vindt geen genade bij Vriens. Weg uit de Peel vertoont overeenkomsten met de realistische verhalen over Merijntje Gijzen van A.M. de Jong.
In Willem en Dikke Teun van Vriens, dat ook net is verschenen, staan verhalen die in een iets andere vorm in het kleuterblad Bobo hebben gestaan. Willem, een enigszins verlegen kleuter, heeft een dikke rode kat. Samen hebben ze een geheim. Dikke Teun kan praten. Hij doet dat alleen wanneer Willem iets moet doen dat hij nog niet eerder heeft gedaan. Zo helpt hij Willem over zijn angst heen om in zijn eentje een boodschap te doen. Hij is er ook bij wanneer Willem voor het eerst buiten speelt met grotere kinderen.
Willem en Dikke Teun is een hartverwarmend prentenboek, met voor kinderen zeer herkenbare gebeurtenissen. De verhalen laten zich prettig voorlezen.
Selma Niewold
Jacques Vriens: Weg uit de Peel.
Illustraties Henk Kneepkens.
Vanaf 10 jaar.
Van Holkema & Warendorf; 192 pagina's;  27,50.
ISBN 90 269 8982 2.
Jacques Vriens: Willem en Dikke Teun.
Illustraties Alex de Wolf.
Vanaf 4 jaar.
Van Holkema & Warendorf; 104 pagina's;  27,50.
ISBN 90 269 8956 3.

