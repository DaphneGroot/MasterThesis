Rode reeks.
De rode reeks is de naam die is gegeven aan de eerste serie stripverhalen van Suske en Wiske van Willy Vandersteen zoals die in albumvorm werden uitgebracht. De naam "rode reeks" is afkomstig van de rode kleur van de omslag van de albums.
Reeksen.
Een andere albumreeks van verhalen van Suske en Wiske is de "blauwe reeks", deze verhalen zijn later ook opgenomen in de vierkleurenreeks.
Andere reeksen van Willy Vandersteen hebben qua albumomslag precies dezelfde vormgeving als de Suske en Wiske-reeks, maar de kleur is steeds anders. Voor de serie Jerom is dat groen, voor Robert en Bertrand paars, voor Bessy blauw, voor De Rode Ridder blauw en vanaf nr. 107 grijs, voor Tits lichtrood en voor Safari oranje.
