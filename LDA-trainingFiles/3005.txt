	Classic fM mag blijven maar stopt met jazz
	Het is dus toch gelukt. De klassieke radiozender Classic fM blijft dit jaar op de Amsterdamse kabel. Maar wel zonder jazzmuziek en zonder presentatoren.
Aanvankelijk had de Algemene Programma Raad (APR) aan exploitant A2000 geadviseerd het station niet meer via de kabel aan te bieden. Het marktaandeel van de zender zou te laag zijn.
Classic fM ging in de tegenaanval en liet een onderzoeksbureau het bewijs leveren dat het kanaal in Amsterdam wel degelijk populair is. Volgens Classic fM-directeur Beerkens een argument 'waar je niet omheen kunt'. Maar dáárvoor is de APR niet door de knieën gegaan, zegt een van de leden. De raad 'was bang voor leegstand op de kabel'. Een van de andere klassieke zenders is niet meer op de oude manier te ontvangen, maar alleen nog met een decoder. 'Daardoor was er een plek over.'
Om die redenering moet radiodirecteur Beerkens hartelijk lachen. 'De programmaraad meet met twee maten. Maar ik ben natuurlijk uiterst verheugd dat we op de kabel blijven.'
Dat geldt niet voor een flink deel van de medewerkers van het radiostation. Of liever: oud-medewerkers, want een stuk of dertien presentatoren en technici staat op straat.
Classic fM, dat onlangs voor de helft eigendom werd van Sky Radio, heeft alle jazzprogramma's eruit gegooid. Omwille van 'de eenduidigheid' zendt het station nu 24 uur per dag klassieke stukken uit. Zonder live-presentatie, die te duur werd. De muziek wordt nu gortdroog aan- en afgekondigd door een stem uit een computer.
Vooral de blijmoedige radiospotjes waarin de luisteraars van het nieuws op de hoogte werden gesteld, zetten bij de oud-medewerkers kwaad bloed. 'Schandalig', zegt een van hen, die anoniem wil blijven. 'Er werd gezegd dat de jazzprogramma's op verzoek van de luisteraars zijn gestopt. Dat is een aperte leugen. Jazz werd juist veel beter beluisterd dan de klassieke programma's.'
Dat bleek tevens uit de 'tientallen boze reacties' die de eerste dagen via e-mail binnenkwamen. Meer dan een schrale troost voor de werkloze platendraaiers is het niet. Cynisme overheerst. 'Het station wordt nu een pure moneymaker', zegt de een. Een ander: 'Het medium is te prachtig om het puur te gebruiken om makkelijk geld te verdienen.'

