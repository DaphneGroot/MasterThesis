	Newt Gingrich herkozen als voorzitter van Huis VS
	Van onze correspondent
Oscar Garschagen

WASHINGTON
Met een krappe meerderheid van 216 tegen 205 heeft het Amerikaanse Huis van Afgevaardigden dinsdag de in opspraak geraakte Republikein Newt Gingrich herkozen tot voorzitter.
Gingrich, wiens herverkiezing ondanks veel commotie in de media geen moment in gevaar was, moest de stemmen van negen Republikeinen ontberen. In afwachting van de definitieve uitkomst van een onderzoek naar de financiering van de politieke activiteiten van de uit Georgia afkomstige voorzitter stemde deze Republikeinen op andere Republikeinse kandidaten.
Een commissie die toeziet op het ethisch gedrag van afgevaardigde zal over twee weken een oordeel vellen over Gingrichs overtredingen van de regels voor de financiering van door hem geleide organisaties. Hij zal hoogstwaarschijnlijk slechts een reprimande krijgen en dat is onvoldoende om hem zijn functie te onthouden of af te nemen.
Na zijn verkiezing verontschuldigde Gingrich zich voor de wijze waarop hij door eigen fouten het Huis van Afgevaardigden in 'een ongewenst licht' heeft geplaatst. Maar hij voegde daaraan toe dat de opwinding over zijn persoon ook is aangewakkerd door de Democraten. 'Een deel van de commotie is te wijten aan de wedijver tussen partijen in dit huis', aldus Gingrich.
In tegenstelling tot twee jaar geleden, toen de Republikeinen voor het eerst in veertig jaar de meerderheid in het Huis veroverden en de Republikeinse Revolutie lanceerden, onthield Gingrich zich gisteren van concrete plannenmakerij. In zijn aanvaardingsspeech repte hij met geen woord meer over de 'Republikeinse Revolutie' of het 'Contract met Amerika'.
Hij hield daarentegen een opmerkelijk pleidooi voor het aanpakken van de rassentegenstellingen in Amerika, het bestrijden van nieuwe segregratie, het verbeteren van het onderwijs aan kinderen in de getto's en het oplossen van de problemen van het in ernstige moeilijkheden verkerende Washington DC. Gingrich is een van de weinige Republikeinen die serieus begaan lijkt met het lot van de door slecht bestuur, raciale spanningen, leegloop, een enorme schuldenlast en criminaliteit geteisterde hoofdstad. 'Het moet onze visie zijn van Washington de mooiste hoofdstad van de wereld te maken', aldus Gingrich die zich daarmee onder Republikeinen niet populair maakt.
'Wij hebben in Amerika veel om trots over te zijn, maar wij hebben ook veel waarover wij ons in de wereld moeten schamen. Daartoe behoort het drugsgebruik, de mishandeling van vrouwen en de manier waarop wij sommige groepen kinderen het recht op het nastreven van geluk onthouden', aldus Gingrich. Hij oogste daarmee ook applaus van Democraten, onder wie de meeste Afrikaans-Amerikaanse afgevaardigden.
De nieuwe voorzitter van het Huis van Afgevaardigden kondigde zonder in details te treden aan dat hij daartoe bevoegde commissie opdracht zal geven met wetsvoorstellen te komen voor een nieuwe belastingwetgeving, een nieuw systeem voor de verdediging van de VS met raketten en grondige hervorming van de strijdkrachten.

