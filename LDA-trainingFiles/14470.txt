Revolutie.
Schilderij over de Belgische Revolutie in 1830.
Een revolutie is een plotselinge opstand van het volk of verandering. Het is daarmee de tegenhanger van evolutie, wat een geleidelijke verandering is. Etymologisch komt het woord van het Latijnse "revolutio", wat terugkeer (in de tijd) betekent. De term zelf komt oorspronkelijk uit de astronomie. Pas later (in 1660) werd hij gebruikt in zijn huidige betekenis bij de politieke restauratie in Engeland. Heden ten dage zijn historici het niet eens welke (historische) gebeurtenissen nu wel of niet de term 'revolutie' waardig zijn. Ook worden de termen revolutie en revolte soms door elkaar gebruikt.
Etymologie.
Copernicus schreef in 1543 zijn verhandeling "De revolutionibus orbium coelestium" wat "omwenteling van hemellichamen" betekent. Revolutie in de betekenis van "plotselinge ommekeer" kwam pas later. Volgens de Oxford English Dictionary kwam de term in de vroege 15de eeuw reeds voor in deze betekenis maar geraakte hij pas breder bekend eind 17de eeuw in Engeland. Men sprak van "the Glorious Revolution" van 1688 waarbij koning Jacobus II van Engeland ten val werd gebracht door enkele Engelse parlementsleden en met de steun van Willem III van Oranje die met de hulp van een uit hoofdzaak Nederlandse vloot de militaire confrontatie aanging. Nog later werd het begrip revolutie gebruikt voor een plotselinge of snelle verandering in de sociale of politieke instellingen, maar ook voor een grote culturele of economische omslag.
In de politiek bedoelt men met revolutie vaak het afzetten van een autoriteit en/of een plotselinge verandering van politieke verhoudingen en politiek systeem. Een geweldloze revolutie wordt een fluwelen revolutie genoemd. Een revolutie die een wijziging van heerser maar niet van systeem inhoudt heet ook wel een paleisrevolutie.
