	THRILLERS: Grisham blijft effectief
	John Grisham moet verslaafd zijn aan de bestsellerlijsten. Zijn boek The Runaway Jury weet nog van geen wijken, maar vanaf deze week krijgt het al concurrentie van weer een nieuw werkje: The Partner (Doubleday, import Van Ditmar;  42,50. Century, import Nilsson & Lamm;  39,95). Het verschijnen van een nieuwe Grisham gaat tegenwoordig gepaard met een waar offensief. In de VS wordt de hardcover op de markt gebracht in een eerste druk van liefst 2,8 miljoen exemplaren, de vertalingen in tientallen andere landen volgen op dezelfde dag.
De officile verschijningsdag was 5 maart, de dag waarop de auteur 'heeft bepaald dat over de gehele wereld met de verkoop van zijn boek mocht worden begonnen'. De Nederlandse uitgever Bruna speelde het spel niet mee: vorige week werd op de voorpagina's van de dagbladen al reclame gemaakt voor De Partner ( 39,50) en lag het boek in grote stapels in de winkel. Dat akkefietje zou nog wel eens een staartje kunnen krijgen: Grisham is niet voor niets van huis uit advocaat.
Grisham vergaarde in 1991 instant-roem (en rijkdom) na het verschijnen van The Firm. De boeken die volgden waren, hoewel zeer onderhoudend, niet allemaal even goed, al was The Runaway Jury weer een meesterwerkje in het genre. De advocaat uit Mississippi schrijft thrillers, maar in dat boek viel geen enkele druppel bloed te bespeuren.
Ook in The Partner is er bijzonder weinig moord en doodslag. Grisham is geen man van bloedige scnes, maar hij weet wel hoe hij er de vaart in moet houden. Advocaat Patrick Lanigan is in februari 1992 omgekomen bij een verkeersongeluk. Zijn auto is volledig uitgebrand teruggevonden in een ravijn. Enkele weken later verdwijnt er negentig miljoen dollar van een klant, die door zijn advocatenkantoor - waar Lanigan samen met vier anderen partner is - vertegenwoordigd werd. De dader, althans dat wordt vermoed: Patrick Lanigan, die blijkbaar helemaal niet dood is.
Een aantal belanghebbenden - verzekeringsmaatschappijen, de klant die bestolen werd - opent de jacht, en inderdaad, Lanigan blijkt helemaal niet dood te zijn. Hij zit in Brazili en noemt zich Danilo Silva. Vier jaar na zijn 'dood' wordt Lanigan/Silva dan eindelijk gegrepen. Hij wordt naar Paraguay verscheept, en daar in een afgelegen huis gemarteld. Want waar is die negentig miljoen dollar? Maar Lanigan weet helemaal niks, het geld heeft hij bij diverse banken laten onderbrengen door een mysterieuze vrouw.
Lanigan wordt echter ook door de FBI gezocht. Na een mysterieus telefoontje en de nodige pressie wordt Lanigan door zijn beulen aan de autoriteiten in de VS uitgeleverd. Het wordt zijn redding. Hij is echter zo hard onder handen genomen, dat hij voorlopig in een legerhospitaal wordt opgenomen, maar er wacht hem ongetwijfeld een grote rechtszaak.
Lanigan neemt een oude vriend, advocaat Sandy McDermott, in de arm. Het lijkt een hopeloos gevecht te worden in de rechtzaal. Wat heeft hij niet op zijn geweten: moord (wie was de man die in zijn auto verbrandde?), diefstal van negentig miljoen, fraude van verzekeringsgelden (zijn vrouw en jonge dochter inden na zijn 'dood' een paar miljoen op een levensverzekeringspolis).
Het aardige van Grisham is dat zijn verhalen vaak hele mooie wendingen nemen. Al halverwege het boek zijn de rollen zo goed als omgedraaid, en weet de lezer al bijna zeker dat Lanigan gaat winnen. Grisham is geen mooie schrijver, maar hij hanteert de pen wel bijzonder effectief. Hij weet hoe hij een spannend verhaal moet opbouwen, hoe hij de lezer op het verkeerde been kan zetten.
Geen mooie schrijfstijl is n verwijt dat je Grisham kunt maken; een ander is dat zijn karakters vaak zonder diepgang blijven. In The Firm had je nog Mitchell McDeere en in The Runaway Jury was er het jonge en intelligente jurylid Niclas Easter, die de gehele wereld op zijn kop zette.
In The Partner is van een hoofdpersoon echter nauwelijks sprake, laat staan dat we enige sympathie kunnen opbrengen voor die slimme Patrick Lanigan. De heldin van het boek wordt dan ook die mysterieuze vrouw op de achtergrond, die niet meer dan een klein, maar o zo belangrijk rolletje speelt.
Rolf Bos

Foto
	John Grisham

