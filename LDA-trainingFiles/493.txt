	Voorhoeve en de Kamer zijn tot elkaar veroordeeld
	Van onze Haagse redactie
DEN HAAG
Onmiddellijk na het aantreden van Joris Voorhoeve als minister van Defensie, ging er een andere wind waaien op het ministerie aan het Haagse Plein. Speeches schreef de nieuwe minister zelf. De tekst werd vervolgens ter goedkeuring gefaxt naar zijn vrouw.
Dit tot irritatie van de ambtenaren die jarenlang de redes van minister Ter Beek hadden opgesteld. Zij zagen hun invloed op het ministeriële doen en denken, die onder Ter Beek enorm was toegenomen, als sneeuw voor de zon verdwijnen. Voorhoeve, die zich ook op Instituut Clingendael als een solist manifesteerde, schrijft eveneens de reacties op berichten in de media over de val van Srebrenica. Op de kleinste onnauwkeurigheden wil hij reageren.
Voorhoeve verscheen dinsdag voor de zoveelste keer in de Tweede Kamer om uitleg te geven over Srebrenica. Op afgemeten toon, doch beleefd als altijd, ontkende hij dat er sprake is van een gezagscrisis op zijn ministerie.
Voorhoeve en de Kamer zijn tot elkaar veroordeeld. De Kamer heeft Voorhoeve niet tot aftreden willen dwingen, de minister zelf heeft gezegd niet te zijn opgestapt omdat dan de indruk gewekt zou zijn dat Nederland de schuld op zich nam van de ramp in Srebrenica.
Wat overblijft is een minister zonder gezag, die beschadigd is. Maar naar buiten doet Voorhoeve alsof er niets aan de hand is. Toch is er volgens ingewijden wel degelijk sprake van een gezagscrisis op Defensie. Het ministerie aan het Plein is stuurloos, en met name landmachtmilitairen hebben het vertrouwen in de politiek na Srebrenica verloren.
De minister is op zijn eigen ministerie geïsoleerd. Hij spreekt vrijwel alleen met zijn secretaris-generaal, en met zijn belangrijkste militaire adviseur, generaal Van den Breemen. Voorhoeve bemoeit zich slechts met de buitenlands-politieke kant van Defensie en niet met de interne problematiek op het ministerie.
De afspraak is dat staatssecretaris Gmelich Meijling zich met het personeel bezighoudt. Maar Voorhoeve steunt hem nauwelijks bij het korten op personeel aan het Plein. Daarom gebeurt er niets en voeren de directeuren-generaal loopgravengevechten met elkaar. Secretaris-generaal Barth is intellectueel sterk, maar geen manager die aan dat proces leiding kan geven.
Na het tumulteuze vertrek van generaal Couzy, vorig jaar juli, is de relatie tussen Voorhoeve en de landmachttop in de Haagse Julianakazerne wel sterk verbeterd. Generaal Schouten, die aan het Plein heeft gewerkt, liet Couzy bij diens afscheid openlijk vallen. Schouten heeft zich voorgenomen een eind te maken aan de polarisatie tussen het Plein en de Juliana-kazerne. Maar de verbitterde Couzy valt hem lastig.
Schouten voelde zich vorig jaar ernstig in de wielen gereden, toen Couzy verkondigde dat Nederland geen troepen naar Oost-Zaïre moest sturen. Toen waren net enkele militairen ingeënt, die toch al niet zoveel zin hadden.
Voorhoeve heeft geen gevoel voor de manier waarop militairen denken. Zo heeft hij, ondanks waarschuwingen uit zijn omgeving, niet willen aannemen dat Dutchbat een enorme hekel had aan de Moslims die het moest beschermen.
Voorhoeve begreep ook niet dat hij politieke verantwoordelijkheid moest nemen voor de uitspraken van Dutchbat-commandant Karremans. Ook al had Karremans ongelijk en was hij een zwakke commandant. Bij de landmacht bestaat daarom het gevoel dat de militairen de schuld van het debacle in de schoenen is geschoven, en dat de politiek vrijuit gaat.
Het probleem Couzy heeft Voorhoeve geërfd van zijn voorganger Ter Beek, die de generaal heeft benoemd en liet nadienen. Daarom werd het op Defensie niet gewaardeerd toen Ter Beek zich vorige week bij de kritiek van Couzy aansloot. De tragiek is dat Ter Beek de geschiedenis ingaat als de minister die de krijgsmacht grondig hervormde, terwijl de naam van Voorhoeve voor altijd verbonden zal blijven met Srebrenica.
Ewoud Nysingh

