Pilaster.
Een pilaster, muurpijler, halfpijler of wandpijler is een rechthoekige muurverzwaring die minder dan zijn breedte voor de gevel uitsteekt.
Toelichting.
Pilasters bij het county courthouse in Springfield (Ohio).
Het Maison Carrée, Nîmes met links halfzuilen en rechts zuilen
Een halfzuil is een halfronde variant van de pilaster. Beide begrippen worden vaak door elkaar gebruikt. Pilasters kunnen een decoratieve functie vervullen.
Pilasters worden onder andere toegepast in het Hollands classicisme en zijn dan voorzien van een kapiteel en basement.
Steekt een muurverzwaring meer dan zijn breedte voor een muur uit, dan spreken we van een steunbeer. Als de voorsprong gering is en basement en kapiteel ontbreken, dan spreken we van een liseen. Zoals de naam al suggereert kan de steunbeer wel een dragende functie hebben. Een "overhoekse pilaster" is een pilaster waarvan de vlakken een hoek van 45 graden met het muurvlak maken.
