 VERMOGEN HOLLAND BELEGGINGSGROEP +22,2 PCT. 
 AMSTERDAM, 26 nov (Reuter) - Het vermogen van de beleggingsfondsen van de Holland Beleggingsgroep is in het boekjaar tot en met 30 september 1996 toegenomen met 22,2 procent tot 1.846 miljoen gulden, aldus een bericht van het fonds. 
 De beleggingsgroep zegt optimistisch te zijn voor het komende boekjaar. 
 "De lage rente, de sterk gestegen en nog steeds stijgende belangstelling voor beleggen in aandelen en een te verwachten winstgroei van het bedrijfsleven liggen aan deze verwachting ten grondslag," aldus de beleggingsgroep. 
 "Na een spectaculaire koersstijging over het afgelopen boekjaar is de kans op een tussentijdse correctie weliswaar toegenomen, .... maar wij verwachten dat dergelijke correcties van tijdelijke aard zullen zijn," aldus het bericht. 
 Het beleggingsresultaat van Holland Fund (Nederlandse aandelen) steeg met 36,5 procent, het Holland Obligatiefonds (overwegend Nederlandse obligaties) +11,4 procent, het gemengde fonds Holland Selectie Fonds +21,7 procent, het Holland Europe Fund (Europese aandelen) +32,3 procent, het Holland Pacific Fund (aandelen verre Oosten) +10 procent. 
 Het Dollar Fonds (dollar obligaties) boekte een beleggingsresultaat van +12,4 procent en het Holland Internationaal Rentefonds (internationale obligaties) +14,1 procent. - redactie Amsterdam +020 - 504 5000. 
 (c) Reuters Limited 1996. 
