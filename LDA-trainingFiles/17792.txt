 UBBINK RONDT VERKOOP DEEL KEPPEL AF. 
 DOESBURG, 31 okt (Reuter) - Ubbink NV heeft meegedeeld dat de eerder deze maand aangekondigde verkoop van een belangrijk deel van de activiteiten van dochter Keppel Kunststoffen BV aan J.M. ten Tije is afgerond. 
 Ten Tije neemt de activiteiten vlieringtrappen, daglichtconstructies en prefab polyester bouwdelen over. Hij zet deze activiteiten voort onder de naam Keppel Kunststoffen BV op de huidige locatie in Doetinchem en neemt 13 medewerkers over. 
 De resterende activiteit bouwaccessoires wordt overgedragen aan Ubbink Nederland BV in Doesburg. De naam van de huidige Keppel Kunststoffen BV wordt gewijzigd in BUCO BV. 
 (c) Reuters Limited 1996. 
