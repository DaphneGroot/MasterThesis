	Jeltsin is nog zeker drie weken te ziek om te kunnen werken
	Van onze correspondent
Bert Lanting

MOSKOU
Het zal nog zeker drie weken duren voor president Jeltsin weer aan de slag kan. Dat heeft de Russische president, die eerder deze week met een longontsteking in het ziekenhuis werd opgenomen, te horen gekregen van zijn artsen. Daarmee is Jeltsins bezoek aan Nederland, op 4 februari, vrijwel zeker van de baan.
Volgens zijn artsen gaat het al beter met Jeltsin. 'De president ademt gemakkelijker en er is minder geruis in zijn longen', zo meldden Jeltsins artsen in een communiqué over zijn gezondheid. Maar volgens hen is het nog te vroeg om van een doorbraak in de goede richting te spreken.
Sergej Mironov, de hoofdarts van het Kremlin, zei dat Jeltsin nogal gedeprimeerd was door zijn nieuwe ziekte. De president, die begin november een zware hartoperatie onderging, was nog maar weer twee weken aan de slag in het Kremlin.
Afgezien van de afgelopen twee weken is Jeltsin nu al ruim een half jaar uitgeschakeld door ziekte. Jeltsins jongste opname in het ziekenhuis is des te pijnlijker daar het Kremlin de afgelopen tijd juist zijn uiterste best heeft gedaan om te laten zien dat de president weer helemaal de oude was.
Volgens de krant Izvestija bestaat nu de kans dat er opnieuw een machtsstrijd zal uitbreken in het Kremlin onder Jeltsins medewerkers, zoals in het najaar, vlak voor Jeltsins hartoperatie. Vooralsnog worden Jeltsins taken in het Kremlin waargenomen door Anatoli Tsjoebais, het hoofd van de presidentiële staf. Maar vooral bij de oppositie bestaat veel bezwaar tegen het onofficiële 'regentschap' van Tsjoebais.
Een andere krant, de Nezavisimaja Gazeta, voorspelt dat Jeltsins ziekte afbreuk zal doen aan het internationale postuur van Rusland en de besprekingen over de uitbreiding van de NAVO - waar Rusland fel tegen is - zal bemoeilijken.
Jeltsin zou komende week de secretaris-generaal van de NAVO, de Spanjaard Solana, in Moskou ontvangen om over dit probleem te praten, maar het staat wel vast dat het onderhoud niet door zal gaan.
Jeltsins voormalige veiligheidadviseur generaal Lebed, die in het najaar aan de kant werd gezet door de president, riep Jeltsin eerder deze week op af te treden. 'De president is erg ziek, hij heeft een zware operatie achter de rug en de afgelopen veertig jaar heeft hij bepaald niet gezond geleefd', zei Lebed, die er geen geheim van maakt dat hij zelf ambities heeft om president te worden. De nog steeds populaire generaal hoopt erop dat er nog dit jaar opnieuw presidentsverkiezingen zullen worden gehouden.
De Russische beurzen trokken zich niets aan van alle drukte rond Jeltsins gezondheidstoestand. De belangrijkste fondsen sprongen met ruim 10 procent omhoog. Volgens deskundigen hebben veel buitenlandse investeerders besloten zich op de Russische markt te wagen na de enorme winsten die de Russische aandelen vorig jaar ondanks alle politieke onzekerheid opleverden.

