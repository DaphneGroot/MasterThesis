	Machtsstrijd Daimler leidt tot vertrek Mercedes-baas
	Van onze correspondent
Willem Beusekamp

BONN
Helmut Werner, chef van Mercedes, heeft donderdag ontslag genomen. Hij kan zich niet vinden in de nieuwe organisatiestructuur van Daimler-Benz, Duitslands grootste industrieconcern. Mercedes verliest zijn status als zelfstandige vennootschap en wordt weer 'het automerk' van Daimler.
De nieuwe structuur, waarover formeel de commissarissen volgende week nog moeten beslissen, houdt de onderneming al een jaar bezig en heeft bijna tot op straat geleid tot een echte showdown tussen Werner en Jürgen Schrempp, de hoogste baas van Daimler-Benz. Werner wilde verantwoordelijk blijven voor de enige winstmaker van het concern; Schrempp wil de structuur aanpassen aan de nieuwe realiteit, namelijk dat Daimler-Benz weer hoofdzakelijk een autofabrikant is en geen 'technologie-concern'.
Vorige week lekte uit dat Schrempp had gewonnen: eerste commissaris Kopper (president van de Deutsche Bank) en Karl Feuerstein (voorzitter van de centrale ondernemingsraad) hadden het licht op groen gezet. De vraag bleef, tot donderdagochtend, hoe Werner (60) zou reageren. Werner had bakzeil gehaald, zo werd bekend.
De automanager was bereid in de raad van bestuur de financiën over te nemen. Deze post wordt echter bezet door de 54-jarige Manfred Gentz, nu al kroonprins van Schrempp. Gentz, gesteund door Schrempp en de commissarissen, was niet bereid zijn functie ter beschikking te stellen. Woensdag kreeg Werner hierover zekerheid; de volgende dag nam hij ontslag.
De door Schrempp doorgedrukte structuurwijziging wordt 'logisch' genoemd. Daimler-Benz is na het debâcle in de vliegtuigindustrie (Dornier, Fokker) en elektronica (AEG) weer aangewezen op het merk Mercedes, het kwaliteitsproduct dat in 1996 goed was voor 70 procent van de omzet en nagenoeg 100 procent van de winst. 'Het wordt weer zoals vroeger. Het uitstapje als internationaal technologieconcern heeft 35 miljard mark gekost', zo reageerde een beurshandelaar in Frankfurt.
Mercedes werd in '89 door Edzard Reuter, Schrempps voorganger, verzelfstandigd. Helmut Werner (sinds '87 bij Daimler) kreeg in '93 de leiding bij de autodivisie en bewees met klinkende cijfers hoezeer het concern afhankelijk is van zijn oorspronkelijke activiteit: auto's maken. In 1996 vergrootte Mercedes de omzet met 5 miljard tot 77 miljard mark. In totaal werden 640 duizend voertuigen verkocht, een record.
Uitsluitend als gevolg van dit succes kon Daimler-Benz vorig jaar weer een winst presenteren van circa 1,6 miljard mark, na een recordstrop van 5,7 miljard mark over 1995.
Vergeleken met massa-producenten als GM, Volkswagen of Renault lijken de verkoopaantallen bescheiden. Mercedes, de kracht van de onderneming, produceert echter een evenredig veel grotere meerwaarde (verkoopprijs) vanwege haar reputatie. Onder leiding van Werner werd de productie revolutionair vernieuwd en heeft Mercedes inmiddels een verkoopprogramma, dat niet beperkt is tot grote, dure wagens. Dit jaar wordt de A-klasse geintroduceerd, een concurrent van Opel Astra en VW Golf.

