Muggen.
Muggen zijn vliegende insecten uit de orde tweevleugeligen en de onderorde muggen (Nematocera). Sommige soorten lijken qua uiterlijk meer op vliegen, spinnen of vlinders dan op andere muggensoorten.
Een mug is eenvoudig beschouwd een primitieve versie van een vlieg en heeft een klein, dun en fragiel lichaam, zes dunne pootjes, meestal twee veerachtige antennes waarmee zeer goed geur waargenomen kan worden en een kleine kop met vaak zichtbare zuigsnuit. Er zijn wel soorten die wat groter worden maar deze hebben steeds een langwerpige bouw en meestal sprieterige poten. Sommige muggen echter, zoals de knutten, hebben een meer vliegachtige bouw, ze worden ook wel zandvliegen genoemd. Alle muggen hebben een zuigsnuit, maar verreweg de meeste soorten kunnen daar niet mee bijten. De muggen die wel kunnen bijten behoren tot verschillende families, waarvan die der steekmuggen (Culicidae) ongetwijfeld de bekendste is. Soorten uit deze familie zijn onder andere de malariamuggen (geslacht "Anopheles") die bij de mens indirect verantwoordelijk zijn voor meer dan een miljoen doden per jaar. Ook andere muggen kunnen voor overlast zorgen al kunnen ze niet bijten, voorbeelden zijn langpootmuggen waarvan de larven het gazon aantasten, motmuggen die massaal kunnen opduiken bij een gesprongen riolering en rouwmuggen die in reusachtige zwermen kunnen voorkomen die het verkeer kunnen hinderen. Bovendien brengt het trillen van de vleugels van muggen een zoemend geluid voort, dat door mensen veelal als hinderlijk wordt ervaren.
Muggen leven van plantensappen als nectar en zijn vrij onopvallende insecten. De twee vleugels worden in rust achter de rug gevouwen en het achterste paar poten is bij veel soorten langer en steekt in rust naar achteren. Dit doet een mug om eventuele aanstormende vijanden waar te nemen; in plaats van deze te zien voelt de mug de luchtwervelingen met de achterpoten en vliegt snel weg bij gevaar.
Steekmuggen.
Steekmuggen of muskieten zijn de bekendste muggen en zijn in beginsel onschuldige insecten die leven van nectar. Toch staan ze voor de mens bekend doordat ze bloed zuigen, althans de vrouwtjes tijdens de aanmaak van de eitjes. Bij de mens resulteert dat meestal in een rode jeukende bult, maar stekende muggen kunnen ook veel schade aanrichten vanwege ziekten die ze kunnen verspreiden, zoals de beruchte westnijlziekte. In tropische gebieden verspreiden muggen op grote schaal vaak dodelijke ziekten (onder andere malaria), waaraan jaarlijks miljoenen mensen sterven. Ook op dieren kunnen muggen verschillende ziektes overbrengen. Vogel- en veehouders kunnen hierdoor enorme economische schade lijden. Muggen kunnen bijvoorbeeld ook verantwoordelijk zijn voor grote uitbraken van veeziekten, zoals blauwtong.
Taxonomie.
Er zijn verschillende muggenfamilies; in Nederland alleen al leven 25 verschillende families. De bekendste families zijn de langpootmuggen (Tipulidae) en de steekmuggen (Culicidae), de bijtende muggen die bekendstaan om de jeukende muggenbulten. Ook de kriebelmuggen (Simuliidae) en knutten (Ceratopogonidae) kunnen bijten, deze soorten zijn kleiner maar minder langwerpig en vliegachtig qua lichaamsbouw, ze komen soms massaal voor. Soorten uit alle andere families, zoals de dansmuggen, lijken soms op bijtende muggen maar bijten niet. Veel muggen lijken echter totaal niet op de bekende steekmuggen, zoals de familie Bibionidae, waartoe de rouwvlieg ("Bibio marci ") behoort. Motmuggen (familie Psychodidae) lijken sterk op kleine vlinders; relatief grote ronde vleugels met schubben en een dicht behaard lichaam. Andere groepen zijn minder bekend, zoals de galmuggen die de eitjes in planten afzetten waar de larven in gallen opgroeien.
Bekende families van muggen.
Onderstaand afbeeldingen van soorten uit verschillende families van muggen.
Regen.
Een regendruppel die een mug in volle vlucht raakt is als een botsing tussen een mens en een bus, behalve dat de mug het overleeft. Medewerkers van het Georgia Institute of Technology onderzochten Anophelesmuggen om te kijken hoe dit mogelijk was. Een regendruppel kan 50 keer de massa hebben van een mug en bij een snelheid van 9 m/s kan dit hard aankomen, maar juist doordat muggen zo weinig wegen hebben ze een voordeel. Als een mug geraakt werd op poten of vleugels rolde de mug zijwaarts, schoot de druppel verder naar beneden en herstelde de mug haar vlucht. Als het insect midden op het lichaam werd getroffen, werd het mee omlaaggeduwd, maar slaagde het er telkens in zich los te maken van de druppel en weg te vliegen. Hierbij krijgen muggen krachten te verduren tot 300 g (2942 m/s²). Ter vergelijking, een straaljagerpiloot ervaart soms 9 g (88 m/s²). Als muggen zwaarder zouden zijn, zouden de druppels openspatten op het lichaam, maar juist doordat ze zo weinig wegen, kunnen ze gedurende korte tijd met de druppel "meereizen" en zich daarna van de druppel afscheiden. Bovendien hebben muggen hydrofobe haren op het lichaam en uitgestrekte poten die luchtweerstand creëren. Het enige dat muggen nodig hebben om de "reis" veilig te maken is tijd. Ze moeten hoog genoeg zien te vliegen zodat ze de tijd hebben om zich van de aanstormende regendruppel los te maken, want als ze dit niet tijdig kunnen doen, worden ze tegen de grond geduwd en verpletterd. Een nadeel van hun lage massa is dat muggen het lastiger hebben met wind.
Deze kennis kan handig zijn voor het ontwerpen van robots zoals drones, minihelikopters en Micro Air Vehicles of het bestuderen van de stromingsleer op zulke kleine schaal.
