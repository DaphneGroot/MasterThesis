De Telegraaf.
"De Telegraaf" is het grootste Nederlandse dagblad en een van de grootste digitale nieuwssites. De in 1893 opgerichte krant, die landelijk zes dagen per week verschijnt, bevat onder andere binnenlands en buitenlands nieuws en heeft een dagelijkse financiële sectie, 'De Financiële Telegraaf', en een dagelijkse sportsectie, 'Telesport'. Andere rubrieken zijn onder meer: 'Privé', 'Wat U zegt', 'Vrouw', Woon-, Vaar-, en Reiskrant en de societyrubriek Stan Huygens Journaal. Op vrijdag (voor abonnees) en zaterdag (losse nummers) verschijnt het magazine "Vrouw" bij De Telegraaf.
"De Telegraaf", gevestigd te Amsterdam, is een ochtendkrant met (volgens HOI, Instituut voor Media Auditing) een totaal betaalde gerichte oplage van 455.927 exemplaren (2014). De krant wordt uitgegeven door "Uitgeversmaatschappij De Telegraaf (UMT)", een dochtermaatschappij van de Telegraaf Media Groep.
Oplagecijfers.
Volgens HOI, Instituut voor Media Auditing
Redactionele inhoud.
"De Telegraaf" wordt wel getypeerd als een 'populaire krant' vanwege het relatief grote gehalte amusement, bestaande uit onder andere relatief veel "sensatieberichten", minstens een pagina gevuld met artikelen uit het roddelblad "Privé" en een groot sportkatern. In deze typering wordt de krant samen met het "Algemeen Dagblad" onderscheiden van de zogenoemde 'kwaliteitskranten', waarin '(politieke) informatie' ("kwaliteit") de overhand heeft. "De Telegraaf" kan echter niet worden gezien als een echt boulevardblad zoals het Duitse "Bild" en het Engelse "The Sun". De toon is gematigder en er wordt minder gebruikgemaakt van beelden. Ook is de financiële bijlage "De Financiële Telegraaf" behoorlijk serieuzer van opzet dan de rest van de krant.
Het blad richt zich op een breed publiek ('dwarsdoorsnede van de Nederlandse samenleving'), met name door gebruikmaking van een conservatieve en populistische stijl, waarmee specifieke doelgroepen worden aangetrokken voor de adverteerders in het blad. Voor dit doel wordt het blad ook deels op tabloid- en deels op broadsheet-formaat uitgebracht. Politiek gezien heeft de krant een tendens naar rechts. Opmerkelijk genoeg ontpopte "De Telegraaf" zich in de jaren 2001-2002 tot een geharnast bestrijder van Pim Fortuyn, die vervolgens in een uitzending van het praatprogramma Business Class (10 februari 2002) dreigde de krant 'kapot' te zullen maken.
Oorsprong.
"De Telegraaf" werd opgericht door jonkheer Henry Tindal en Gerard Adriaan Heineken, die in maart 1892 een oude drukkerij aan de Gravenstraat in Amsterdam kochten om deze om te toveren tot een van de modernste drukkerijen van het land. Deze drukkerij, de "n.v. Elektrische Drukkerij en Kantoorboeken fabriek" genaamd, zou als eerste in Nederland de beschikking krijgen over een stoommachine om elektriciteit op te wekken. De fabriek aan de Gravenstraat werd pas op 14 maart 1893 in gebruik genomen nadat de trage bouw ervan voltooid was. Tegelijkertijd werd ook het kopblad "De Courant" begonnen. Op 1 januari 1893 verschenen eerste nummers die tot 14 maart 1893 elders werden gedrukt. De eerste hoofdredacteur was A.L.H. Obreen, maar hij nam ontslag in 1899 omdat volgens hem te veel geld van "De Telegraaf" verdween naar de heilloze zakelijke avonturen van Tindal om water te zuiveren met ozon (na zijn overlijden bleek Obreen gelijk te hebben). Obreen werd opgevolgd door W.F. Andriessen, neef van de beroemde kinderboekenschrijver P.J. Andriessen en telg uit een geslacht van schrijvers en doopsgezinde dominees. Samen met redactrice (medefinancier van de "Telegraaf" en vertrouwelinge van Tindal) Amy Grothe-Twiss waren zij verantwoordelijk voor een ware perscampagne ten gunste van Paul Kruger en diens Zuid-Afrikaanse Boerenoorlog tegen de Engelsen. De "Telegraaf" kreeg in het geheim zelfs het privilege om persberichten over de oorlog een dag eerder te krijgen dan andere kranten, schrijft Amy in haar memoires. Andriessen gaf voor de "Telegraaf" ook een kinderkrant uit die hij als 'raadselredacteur' van inhoud voorzag. Amy Grothe-Twiss gaf zich uit als de nimf Swawa Helgi en in de kinderkrant van de "Telegraaf" ontstond een levendige briefwisseling tussen de nimf en de raadselredacteur, waarbij ook magische voorwerpen uitgewisseld werden. De kinderkrant met de verhalen van Swawa Helgi werd zo populair dat de nieuwe directeur Holdert (na het failliet en de dood van Tindal) bang was dat Andriessen met de kinderkrant en de abonnees zou vertrekken, schrijft Amy in haar memoires. Holdert ensceneerde daarom in 1903 een conflict met Andriessen. Hij had een stok nodig om 'de kliek van Tindal' te verwijderen uit de "Telegraaf". Andriessen werd door de tirannieke Holdert ontslagen en vertrok naar de Alkmaarsche Courant. Amy Grothe-Twiss ging het verhaal van Swawa Helgi presenteren als openluchttheater op haar landgoed Villa Corvin in Hilversum, waarin ze in 1903 zelf de rol van Swawa speelde. Daarmee werd zij later bekend als 'de moeder van het Nederlandse openluchttheater'. Zij was een van de rijkste vrouwen van Nederland, maar haar vermogen loste op in Tindals "Telegraaf", en zijn ozonexperimenten. Volgens krantenartikelen zou ze arm gestorven.
De dood van Tindal, het vertrek van Andriessen en Amy Grothe-Twiss, en de komst van Holdert markeerde niet alleen een keerpunt voor "De Telegraaf", maar illustreerde ook de verandering van de tijdgeest. Tindal, Andriessen en Grothe-Twiss waren representanten van een optimistische en creatieve tijdgeest; het was de tijd van visionairs, Walden, Domela Nieuwenhuis, de Spoorwegstaking, de opkomst van het feminisme en de bekendheid met niet-westerse religies. Vanaf het begin van de 20e eeuw zou dit optimisme letterlijk verpletterd worden door de gruwelen van de wereldoorlogen en de totalitaire systemen van fascisme en communisme. Holdert lijkt dan ook een representant van deze nieuwe tijdgeest, door zakelijk winstbejag te koppelen aan politiek opportunisme en populisme.
Toen Tindal in 1902 overleed, nam drukker Holdert met hulp van geldschieters "De Telegraaf" per 12 september over, samen met "De Courant". Een half jaar later lijfde hij "Amsterdamsche Courant" in, de spreekbuis van het gemeentebestuur van de hoofdstad.
Eerste Wereldoorlog.
Tijdens de Eerste Wereldoorlog, toen Nederland een neutrale positie in het conflict had ingenomen, koos "De Telegraaf" zeer nadrukkelijk de zijde van Engeland, Frankrijk en Rusland tégen Duitsland en Oostenrijk. Hoewel de Staat der Nederlanden in een aantal strafprocessen trachtte "De Telegraaf" de mond te snoeren, volgde in alle gevallen vrijspraak.
De hoofdredacteur van "De Telegraaf", Kick Schröder, werd in november 1915 aangeklaagd, omdat hij op 16 juni in een artikel had gesproken over 'een groep gewetenlooze schurken die dezen oorlog veroorzaakt hebben'. Deze tekst bevatte genoeg anti-neutrale stellingen om Schröder – overigens pas in november – aan te klagen wegens ‘breuk van neutraliteit’. Op 4 december werd hij zelfs gearresteerd omdat men bang was voor vlucht van de verdachte en herhaling van het misdrijf. Op 21 december 1915 werd hij weer vrijlaten, zijn vrijspraak volgde maanden later. Politiek tekenaar Louis Raemaekers (1869-1956) speelde een belangrijke rol in de geschiedenis van "De Telegraaf" in de Eerste Wereldoorlog. Zijn felle dramatische prenten werden verschillende keren in beslag genomen en hij werd, samen met Holdert en Schröder, enkele malen op het matje geroepen bij minister John Loudon.
Zo werd "De Telegraaf" in 1914 (na altijd pro-Duits te zijn geweest) opeens een spreekbuis van de Fransen en de Entente. De krant vond dat Nederland niet neutraal kon zijn, en partij moest kiezen. Er zijn brieven bewaard van de Franse gezant die duidelijk aangeven wat er in de krant moest verschijnen. Het is niet meer duidelijk wat daar tegenover gestaan heeft.
Interbellum.
Het (voormalige) Telegraafgebouw aan de Nieuwezijds Voorburgwal
Vooral "De Courant" bleek zeer winstgevend, zodat Holdert tussen 1903 en 1923 de ene krant na de andere kon opkopen. Holdert hief al deze kranten op. De naam "Amsterdamsche Courant" werd de ondertitel van "De Telegraaf", en de naam "Het Nieuws van den Dag" werd aan "De Courant" gekoppeld en werd met Nieuws van de Dag een kopblad van De Telegraaf. J.C. Schröder was de hoofdredacteur van de "Telegraaf", maar de directeur functioneerde in feite als hoofdredacteur en had alle touwtjes in handen. Al vóór de Eerste Wereldoorlog was Holderts concern, gemeten naar de oplage van zijn kranten, het grootste dagbladbedrijf van Nederland.
In 1926 begon de bouw van een nieuwe drukkerij/redactieruimte aan de Nieuwezijds Voorburgwal, ontworpen door J.F. Staal en G.J. Langhout, die in 1930 in gebruik werd genomen. Ook in 1930 kocht Holdert de laatst overgebleven mede-aandeelhouder uit. Sindsdien was hij enig eigenaar van het "Telegraaf"-concern en de enige echt grote 'press lord' die Nederland ooit gekend heeft.
Vóór de Tweede Wereldoorlog omvatte het marktaandeel ruim 20% van de totale Nederlandse dagbladpers.
Tweede Wereldoorlog.
In de loop van juni 1940 kwam Hendrik Holdert (via zijn zoon Henri 'Hakkie' Holdert jr.) in contact met ir. C.J. Huygen, die in september 1940 door Anton Mussert (leider van de Nationaal-Socialistische Beweging (NSB)) werd benoemd tot secretaris-generaal van deze beweging. Via Huygen verwierf Hendrik Holdert de steun van Mussert in zijn streven niet in Duitse handen te vallen. Hiervoor betaalde Hendrik Holdert 25.000 gulden waarmee de NSB WA-uniformen kon laten maken. Ook betaalde Holdert aan Huygen diens maandelijkse toelage van 1.000 gulden, later 1.500 gulden. Hiermee gaf Holdert substantiële financiële steun aan de NSB.
Medio 1942 werd de hoofdredacteur van "De Telegraaf", J.M. Goedemans, ontslagen op last van prof. dr. T. Goedewaagen, op dat moment secretaris-generaal van het nationaalsocialistische Departement van Volksvoorlichting en Kunsten. Goedemans had in een artikel over de Tachtigjarige Oorlog een vergelijking getrokken tussen het toenmalige verzet tegen de bezettende Spaanse overheid en het actuele verzet tegen de Duitse bezetter. Goedewaagen was van mening dat Goedemans een zekere sympathie tentoonspreidde voor verzet tegen een bezettende overheid. Vandaar zijn gedwongen vertrek, na een dienstverband van bijna 35 jaar. Goedemans' artikel was echter slechts de aanleiding. De afwijzende houding van "De Telegraaf" ten aanzien van de staatkundige situatie in Nederland in de eerste oorlogsjaren, was de Duitse bezetter al langer een doorn in het oog. "De Telegraaf" werd gestraft met een boete van 10.000 gulden die later weer werd herroepen. Goedemans werd opgevolgd door J.C. Fraenkel, die - niet naar genoegen van de Duitse bezetter - in eerste instantie het beleid van Goedemans in grote trekken continueerde. Onder zware druk van het Reichskommissariat Niederlande moest Fraenkel uiteindelijk instemmen met het plaatsen van anti-joodse artikelen en SS-frontreportages; dat "De Telegraaf" dit toch deed, terwijl de meeste andere dagbladen dit weigerden, is Fraenkel en de krant na de oorlog zwaar aangerekend. Na het overlijden van Hendrik Holdert in juli 1944 en het aftreden van Fraenkel in oktober 1944 kwam "De Telegraaf" geheel in handen van Henri 'Hakkie' Holdert jr. en diens SS-trawanten.
Tijdens de Tweede Wereldoorlog drukte de drukkerij van "De Telegraaf" pro-Duitse bladen, waaronder de Deutsche Zeitung in den Niederlanden. Hiermee vertoonde "De Telegraaf" hetzelfde gedrag als het genazificeerde concern van drukkerij/uitgeverij De Arbeiderspers, die de vervaardiging van veel nationaalsocialistisch drukwerk (onder meer "Storm", "Groot Nederland" en "De Waag") ter hand nam tijdens de Tweede Wereldoorlog. In de Tweede Wereldoorlog liet Holdert de NSB en de Duitse bezetter toe in de kolommen van de krant.
Op 27 november 1946 meldde de "Rotterdamsche Courant" dat Hakkie Holdert door de Alkmaarse P.R.A. was gearresteerd op een zeewaardige tweemaster die onder Monnikendam gemeerd lag. Holdert was door de mand gevallen, toen onder zijn arm een litteken zichtbaar werd dat ontstaan was na het operatief verwijderen van het bloedgroepteken van de SS. Als lid van de Waffen-SS was Holdert jr. in Duitse krijgsdienst naar het oostfront geweest.
1945-1949: Verschijningsverbod.
De Commissie voor de Perszuivering oordeelde dat Holdert het behoud van zijn kranten had bewerkstelligd door uit pure baatzucht en welbewust met de vijand te heulen, financiële steun te verlenen aan diens handlangers en verraderlijke en vijandelijke propaganda te voeren. De Commissie legde "De Telegraaf" een verschijningsverbod voor dertig jaar op. Het verbod werd in 1949 weer opgeheven. In die periode werden op de persen van "De Telegraaf" de dagbladen "Trouw" en "Het Parool" gedrukt, beide voortgekomen uit het verzet.
Het oordeel van de Commissie voor de Perszuivering heeft er mede toe bijgedragen dat "De Telegraaf" de exponent bij uitstek werd van de collaborerende pers. Dat beeld diende volgens onderzoeker René Vos enigszins te worden genuanceerd. Volgens diezelfde Vos kunnen vetes van persoonlijke en zakelijke aard tussen verschillende uitgevers ook een rol gespeeld hebben in het publicatieverbod.
Sinds 1950.
Na de opheffing van het verschijningsverbod groeide "De Telegraaf" opnieuw uit tot het grootste dagblad van Nederland.
Na de oorlog zou "De Telegraaf" in de Nederlandse krantenwereld zich profileren met het voeren van politieke campagnes op de redactionele pagina's, bijvoorbeeld door de verkettering van tegencultuur en nieuwe sociale bewegingen in de jaren zestig en '70 van de vorige eeuw. Na de opheffing van het katholieke dagblad "De Tijd" en het loslaten van het predicaat katholiek bij de Volkskrant, vond "De Telegraaf" ook tijdelijk een doelgroep bij conservatieve katholieken die moeite hadden met de veranderingen in hun kerk. De oorsprong van dit populisme lag in het conflict tussen Andriessen en Holdert in 1903.
Het gebouw aan de "Nieuwezijds Voorburgwal" zou in 1966 door woedende bouwvakkers worden belaagd (en gedeeltelijk vernield) tijdens de zogeheten 'Telegraafrellen'. In 1974 verhuisde "De Telegraaf" naar de Basisweg te Amsterdam-Sloterdijk. In 1998 werd het kopblad Nieuws van de Dag opgeheven. Ter compensatie kreeg "De Telegraaf" één pagina met Amsterdams nieuws.
Van 21 maart 2004 tot en met 20 december 2009 verscheen "De Telegraaf" ook op zondag. Deze krant werd niet gedrukt op het reguliere broadsheet-formaat, maar op tabloid. De zondagkrant verdween eind 2009 vanwege tegenvallende advertentie- en abonnementeninkomsten.
Sinds april 2014 verschijnt "De Telegraaf" weer op zondag, maar dan alleen digitaal. Destijds waren de druk- en bezorgkosten van de zondagkrant te hoog.
Sinds 10 oktober 2014 verschijnt de volledige krant alle dagen op tabloid-formaat. "De Telegraaf" was de laatste krant in Nederland die afstapte van het broadsheet formaat.
Internet.
Een camerajournalist van Telegraaf TV Nieuws tijdens een interview
"De Telegraaf" heeft sinds 1996 een aanwezigheid op het internet met als slogan "de nummer één in nieuws". De website biedt verschillende rubrieken aan zoals sport, financiën, binnen- en buitenland en heeft een tv-rubriek (Telegraaf TV Nieuws).
Er is een webshop, een mobiele dienst, een videodienst en de mogelijkheid om via "Mijn Telegraaf" de bezorging van de krant tijdens een vakantie stop te zetten of online te bekijken. Er kan niet direct gereageerd worden op deze site maar wel via Facebook of Twitter.
