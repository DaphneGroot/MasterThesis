	Bolkestein zet zich in voor rentree Linschoten
	Van onze verslaggeefster
Milja de Zwart

DEN HAAG
VVD-leider Bolkestein wil dat oud-staatssecretaris Linschoten in 1998 zijn rentree maakt in de landelijke politiek. Bolkestein zegt: 'Ik zal mij daarvoor inspannen. Ik kan niet voorspellen hoe en ik weet niet of het lukt, want ik weet niet of Linschoten kan en wil, maar ik zal mijn best doen hem weer in het spel te brengen.'
Linschoten trad in juni vorig jaar af, omdat een meerderheid van de Tweede Kamer onvoldoende vertrouwen in hem had. Aanleiding was de crisis bij het College van toezicht sociale verzekeringen (Ctsv), waarvoor hij als staatssecretaris van Sociale Zaken verantwoordelijk was.
Bolkestein voelt zich in zijn streven gesterkt door premier Kok, die gezegd heeft dat het hem niet zou verbazen als Linschoten weer een rol zou spelen in de toekomst. 'Ik kan me best voorstellen dat Kok denkt: die Linschoten, die ken ik, daar heb ik twee jaar mee samengewerkt, dat was een goede staatssecretaris. Het kabinet was per slot van rekening onthutst over het feit dat hij moest aftreden.'
De VVD-leider vindt dat de terugkeer van Linschoten in de landspolitiek past bij een 'meer ontspannen wijze van omgaan met aftreden en weer aantreden van politici', waarvoor hij al in het verleden pleitte. 'Bewindslieden dragen geen schuldaansprakelijkheid, maar risico-aansprakelijkheid.'
Bolkestein ontkent dat hij het tegenovergestelde heeft gedaan in de kwestie rond oud-minister Nijpels, die ondanks de voorkeur van Gelderland niet tot commissaris van de koningin werd benoemd. 'Er doet een indianenverhaal de ronde als zou dat aan mij liggen. Maar de VVD-fractie daar is geheel zelfstandig tot haar oordeel gekomen. En ik heb Nijpels van tevoren gewaarschuwd.
'Ik heb hem gezegd: ''Niet iedereen is gecharmeerd van je uitoefening van het burgemeesterschap in Breda. Meer mensen zijn niet gecharmeerd van het feit dat je daar voortijdig bent weggegaan. En nog meer mensen vinden dat je heel snel weggaat na je aantreden bij dat bedrijf de Twaalf ProvinciÃ«n.'' Maar ik ben niet met een soort interdict tussenbeide gekomen.'

