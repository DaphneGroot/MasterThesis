Vliegbasis Ramstein.
De Vliegbasis Ramstein (Engels: "Ramstein Air Base") is een Amerikaanse/NAVO vliegbasis in Duitsland, onderdeel van de "3rd Air Force" van de United States Air Force (Amerikaanse luchtmacht). Ramstein is tevens het hoofdkwartier van het European Command HQUSEUCOM en het NAV-hoofdkwartier Air Component Command Ramstein (ACC - Ramstein).
Ramstein is de thuisbasis van het 86ste Airlift Wing welke onderverdeeld is in het 37ste Airlift Squadron en het 76ste Airlift Squadron. Het 37ste is een transporteenheid met de bijnaam "Blue Tail Flies", te danken aan de blauwe baan die op de staart is geschilderd. Gevlogen wordt met de C-130 Hercules; aanvankelijk met de C-130E en vanaf 2009 geleidelijk met de C-130J. Het 76ste is een eenheid die als hoofdtaak het vervoeren van VIP's heeft. Toestellen gebruikt door deze eenheid zijn de C-21A, C-20H en C-40B. Een detachement van deze eenheid, het 309ste Airlift Squadron, is gestationeerd op Vliegbasis Chi√®vres met een vliegtuig van het type C-37.
De basis ligt in de buurt van de stad Ramstein-Miesenbach (Rijnland-Palts). Zij werd ontworpen door Franse ingenieurs, van 1951 tot 1953 gebouwd door Duitse aannemers en wordt uiteindelijk draaiende gehouden door de U.S. Air Force.
Op het parkeerterrein van de basis werd op 31 augustus 1981 een bomaanslag gepleegd, waarbij 20 mensen gewond raakten. De aanslag wordt geclaimd door de Rote Armee Fraktion.
Ramp tijdens vliegshow in 1988.
De basis kwam op 28 augustus 1988 in het wereldnieuws doordat tijdens een luchtshow vier Italiaanse straaljagers van het stuntteam Frecce Tricolori botsten en een ervan brandend neerstortte in het publiek. Door de chaos en paniek die het ongeluk veroorzaakte, konden de hulpdiensten maar moeilijk op gang komen. Uiteindelijk verloren 70 mensen het leven en raakten honderden anderen gewond. Het deed de discussie oplaaien of dergelijk militair vertoon "als spel" nog wel verantwoord is. Sindsdien mogen stuntvluchten niet meer boven of in de richting van het publiek plaatsvinden.
Trivia.
De Duitse band Rammstein vernoemde zich naar deze vliegbasis, maar om ethische redenen plaatste ze een extra M waarmee het een nieuwe vertaling kreeg, namelijk ram-steen, en waardoor de link met de vliegramp minder sterk werd.
