Appeltheater.
Het Appeltheater in Den Haag was oorspronkelijk een manege van de Haagse paardentram. Het leegstaande gebouw werd in 1978 gekraakt door medewerkers van Toneelgroep De Appel, die uit hun thuistheater Theater aan de Haven waren gegroeid.
Het monumentale 19e-eeuwse pand werd het eerste gelijkvloerse theater in Nederland dat volledig naar de wensen van de theatermakers kon worden ingericht c.q. verbouwd. Een dergelijk theatertype werd al gauw "zwarte doos" genoemd en het principe werd later veelvuldig gekopieerd.
Toen het gebouw halverwege de jaren 80 van de 20e eeuw eigendom werd van het gezelschap, was ook dat een unicum: voor het eerst bezat een Nederlandse toneelgroep een eigen theater. Door het gebouw voor tal van spraakmakende voorstellingen bij tijd en wijle vol zand te storten, uit te breken en zelfs onder water te zetten, bewees De Appel de kracht van dat concept.
Naast de grote zaal, beschikt het Appeltheater over twee kleinere zalen waar regelmatig kleinschalige(r) voorstellingen worden gespeeld.
