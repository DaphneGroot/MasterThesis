Charles Lindbergh.
Charles Augustus Lindbergh, bijgenaamd "The Lone Eagle" (Detroit (Michigan), 4 februari 1902 – Kipahulu, (Maui, Hawaï), 26 augustus 1974) was een Amerikaans luchtvaartpionier, schrijver en uitvinder.
Levensloop.
Charles Lindbergh groeide op in Little Falls, een kleine plaats in het midden van de staat Minnesota, als zoon van Charles August Lindbergh en Evangeline Lodge Land. Na zijn training als luchtmachtpiloot werkte hij in de jaren twintig in de burgerluchtvaart als luchtpostpiloot. Hij werd wereldberoemd als eerste piloot die op 20 en 21 mei 1927 solo en non-stop van New York naar Parijs over de Atlantische Oceaan vloog. De naam van zijn vliegtuig was "Spirit of St. Louis". Hij won met zijn vlucht de "Orteig-prijs" van 25.000 dollar.
Luchtvaartpionier.
Lindbergh wordt verder erkend voor de ontdekking en vastlegging van polaire vliegroutes, de vliegtechniek op grote hoogte, de verkorting van de vliegtijd en vermindering van het brandstofverbruik. Zijn vernieuwingen legden de basis voor het moderne intercontinentale luchtverkeer.
Zijn faam zorgde er tot aan zijn dood voor dat hij een belangrijke stem kreeg als vertegenwoordiger van de luchtvaartwereld. Hij zat in verschillende nationale en internationale comités, inclusief het "National Advisory Committee for Aeronautics" in de Verenigde Staten. Hij won een Pulitzer-prijs voor zijn boek "The Spirit of St. Louis" waarin hij verhaalde over zijn historische vlucht.
Inspectie van de Luftwaffe.
Het stel verhuisde naar Groot-Brittannië tijdens de opkomst van het nationaalsocialisme en fascisme.
Op dringend verzoek van de Verenigde Staten heeft Lindbergh tussen 1937 en 1940 verschillende malen Nazi-Duitsland bezocht, waar hij hartelijk werd ontvangen door Hermann Göring die hem rondleidde langs de militaire vliegvelden en vliegtuigfabrieken. Lindbergh kreeg ook toestemming om zelf te vliegen in de Junkers Ju 88 en de Messerschmitt Bf 109. Lindbergh was zeer onder de indruk en waarschuwde de Verenigde Staten voor de gevaren van de nazi-luchtmacht, wat ook de bedoeling van de nazi's was. Hij kreeg de Orde van Verdienste van de Duitse Adelaar van Hermann Göring, oprichter van de Luftwaffe.
Na de Kristallnacht ontstond hierover verontwaardiging, maar Lindbergh weigerde de onderscheiding te retourneren met de woorden: "It seems to me that the returning of decorations, which were given in times of peace and as a gesture of friendship, can have no constructive effect. If I were to return the German medal, it seems to me that it would be an unnecessary insult. Even if war develops between us, I can see no gain in indulging in a spitting contest before that war begins." (Het lijkt mij, dat het retourneren van onderscheidingen, die gegeven zijn in vredestijd als gebaar van vriendschap, geen constructief effect kan hebben. Als ik de Duitse onderscheiding wel zou retourneren, zou dit een zinloze belediging zijn. Zelfs als zich een oorlog tussen ons zou ontwikkelen zie ik er geen voordeel in me te koesteren in een wedstrijdje verspugen voordat de oorlog begint.)
Tweede Wereldoorlog.
Hij pleitte voor handhaving van de Monroe-doctrine, net als zijn vader Charles August Lindbergh die lid van het Amerikaanse Congres was tijdens de Eerste Wereldoorlog. Zijn isolationistische America First-beweging streefde naar neutraliteit van de Verenigde Staten in de eerste jaren van de Tweede Wereldoorlog. Maar toen zijn land direct werd betrokken door de Japanse verrassingsaanval op Pearl Harbor op 7 december 1941, bood hij zich toch aan voor het leger.
President Roosevelt beschouwde hem als een landverrader en meeloper met het Duitse nazisme, en weigerde hem op te nemen in het leger. Lindberghs antisemitisme en nazisympathieën waren bekend uit zijn uitspraken. Hij werd door de Republikeinen voor het presidentschap benaderd.
Na de Japanse aanval op Pearl Harbor heeft Lindbergh getracht weer te worden opgenomen in de US AirForce. De minister van Oorlog, Henry Stimson wees dit namens het Witte Huis af.
Om toch een actieve militaire rol te vervullen heeft Lindbergh een aantal vliegtuigbedrijven zijn diensten als consultant aangeboden. Als technisch adviseur was hij bij Ford in 1942 nauw betrokken bij het ​​oplossen van problemen met de Willow Run B-24 Liberator bommenwerper productielijn. Vervolgens trad hij in dienst van United Aircraft in 1943 als technisch consultant waar hij het grootste deel van zijn tijd besteedde aan de Chance-Vought Division.
Het volgende jaar heeft Lindbergh United Aircraft overgehaald om hem aan te stellen als technisch vertegenwoordiger in het Pacific Theater om het functioneren van de gevechtsvliegtuigen onder gevechtsomstandigheden te bestuderen. Op 21 mei 1944 vloog Lindbergh dan toch zijn eerste gevechtsmissie, zij het nog altijd officieel als burgerpersoneel met een VMF-222 in de buurt van de Japanse bezetting van Rabaul.
In zijn zes maanden in de Stille Oceaan in 1944 nam Lindbergh deel aan jachtbommenwerper aanvallen op Japanse posities, In totaal vloog hij ongeveer 50 gevechtsmissies (steeds als burger).
Op 28 juli 1944, tijdens een P-38 escort missie met de 433 Fighter Squadron in het Ceram gebied heeft hij een Sonia observatievliegtuig neergeschoten, bestuurd door Kapitein Saburo Shimada, commandant van de 73ste Independent Chutai.
Eerbetoon.
Op 13 augustus 1927 werd Lindbergh door het stadsbestuur van Chicago gehuldigd met festiviteiten en een diner in het Stevens Hotel. De toen zevenjarige zoon van de hoteleigenaar, het latere lid van het Amerikaanse hooggerechtshof, John Paul Stevens, kreeg van Lindbergh als cadeau een witte duif uitgereikt, "Lindy". Lindbergh had die dag eerst drie rondjes boven de wijk de "Loop", gevlogen en dineerde met alle notabelen van Chicago en het land in de avond in de Grand Ballroom van het hotel. Er werd een achtgangendiner geserveerd voor de duizend gasten met een speciaal ijsgerecht tot slot de "Glace Fantasie à la Lindbergh". Het stadsbestuur gaf hem een presentatieboek voor een op te richten baken te zijner ere, het Lindbergh Beacon Light, wat in 1930 boven op het toenmalige Palmolive-gebouw zou komen te staan ter oriëntatie van vliegtuigen.
Uitvinder.
Eind jaren 20 ontwierp Charles Lindbergh voor uurwerkfabrikant Longines de polshorloge met navigatie speciaal voor vliegtuigpiloten.
Geïnspireerd door het overlijden van zijn schoonzuster aan een ernstige hartkwaal, vond Lindbergh in de jaren dertig een glazen perfusiepomp uit, de "Model T" pomp, waarmee hartoperaties in de toekomst mogelijk werden gemaakt. In 1938 publiceerde hij samen met de Franse arts en Nobelprijswinnaar Alexis Carrel het boek "The culture of organs" over kunstorganen. Daarin beschreef hij onder andere het moderne kunsthart en de voorloper van de hart-longmachine.
Sinds 1929 was Lindbergh ook geïnteresseerd geraakt in het wetenschappelijk raketonderzoek van uitvinder Robert Goddard. Lindbergh hielp hem aan een schenking van Daniel Guggenheim en zou hem in zijn ganse leven blijven steunen.
Ontvoering van Charles jr..
Poster na de ontvoering van Charles jr
Hij trouwde Anne Morrow en kreeg zes kinderen. De eerste zoon, Charles jr., werd in 1932 ontvoerd en vermoord toen hij twee jaar oud was. Het kind werd vlak bij het huis teruggevonden. De verdachte, Bruno Hauptmann, een timmerman en Duitse immigrant, werd gearresteerd, berecht en geëxecuteerd, ofschoon hij een geldig alibi had en tot zijn dood altijd heeft beweerd onschuldig te zijn. Opmerkelijk aan deze zaak is dat Lindbergh kort voor de ontvoering naar een totaal afgezonderde plek verhuisde. Hij orkestreerde het politieonderzoek tot in detail en verbood zowel pers als politie met het huispersoneel te spreken. Lindbergh was aanhanger van het nazi gedachtegoed en fervent aanhanger van de eugenetica. Zijn eerste, ontvoerde, kind was verstandelijk gehandicapt. Er zijn dan ook sterke geruchten dat Lindbergh zelf de dader zou zijn geweest en de ontvoering zou hebben geënsceneerd.
Na zijn eerste zoon Charles Jr. had Lindbergh nog vijf kinderen met zijn vrouw Anne Morrow; de dochters Reeve en Anne, en de zonen Land, Jon en Scott.
Dubbel leven.
Na de Tweede Wereldoorlog woonde hij in Connecticut en bracht de laatste jaren van zijn leven door op Hawaï. Charles Lindbergh overleed op 72-jarige leeftijd aan kanker. Zijn vrouw Anne Morrow Lindbergh overleed op 7 februari 2001 op 94-jarige leeftijd in Vermont.
In 2003, twee jaar na het overlijden van zijn echtgenote, kwam aan het licht dat Charles Lindbergh een dubbel leven leidde en in Europa drie geheime gezinnen had gesticht. In zijn boek "The double life of Charles A. Lindbergh" onthulde auteur Rudolf Schroeck aan de hand van foto's en meer dan 150 liefdesbrieven (door Lindbergh enkel ondertekend met het initiaal 'C') dat Lindbergh nog zeven buitenechtelijke kinderen had. Dit werd later bevestigd door DNA-onderzoek. Zo bleek hij twee kinderen te hebben van een zekere Valeska, zijn privé-secretaresse van adellijke Pruisische afkomst en vijf kinderen bij de Duitse zusjes Brigitte en Mariette Hesshaimer die bevriend waren met Valeska. De kinderen kregen van hun moeder te horen dat Careu Kent, een fictief Amerikaans schrijver, hun biologische vader was.
