Samengestelde stof.
Water is een onder standaardomstandigheden vloeibare samengestelde stof, opgebouwd uit waterstof- en zuurstofatomen.
Pyriet is een minerale samengestelde stof, opgebouwd uit ijzer- en zwavelionen.
Een samengestelde stof of chemische verbinding is een stof die wordt gevormd door de chemische binding tussen twee of meer chemische elementen. In een chemische verbinding komen de elementen in een vaste verhouding voor. Deze verhouding wordt weergegeven met de molecuulformule of met de verhoudingsformule. Een voorbeeld: water, waarvan een individueel molecuul bestaat uit twee waterstofatomen en één zuurstofatoom, wordt weergegeven met de brutoformule H2O.
Er zijn verschillende soorten interacties mogelijk, waardoor de atomen in een chemische verbinding bij elkaar gehouden worden. Er kan onderscheid gemaakt worden tussen een covalente binding (zoals tussen de twee koolstofatomen in ethanol), een ionaire binding (zoals in natriumchloride) en een metaalbinding (zoals in ijzerkristallen).
Samengestelde stoffen kunnen opgebouwd zijn uit moleculen of uit een rooster.
Beperkingen van het begrip.
In het geval van een rooster is het vaak mogelijk de structuur ervan te handhaven terwijl men wel de samenstelling wat veranderd heeft en daarmee verliest het begrip zuivere stof zijn betekenis. Het begrip mengsel wordt ook dubbelzinnig want dat heeft vaak betrekking op de aanwezigheid van meer dan één fase.
In het secundair onderwijs wordt vaak ten onrechte de indruk gewekt dat alle materie te beschrijven valt als (mengsels van) zuivere stoffen. Hiermee vallen zeer veel anorganische verbindingen, variërend van metaallegeringen via halfgeleiders tot silicaten, polymeren, vloeibare kristallen, coördinatieverbindingen en zouten buiten de boot.
