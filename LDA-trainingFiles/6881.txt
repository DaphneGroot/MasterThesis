Ohio (staat).
Ohio is een van de staten van de Verenigde Staten in het Middenwesten. De standaardafkorting is "OH" en de hoofdstad Columbus. Naar oppervlakte is het de 34e staat van de Verenigde Staten, naar inwonertal (bijna 11,5 miljoen) de zevende
Ohio staat bekend als de "Buckeye State" (verwijzend naar de boomsoort gladde pavia of "Ohio Buckeye Tree") en worden inwoners van Ohio ook wel "Buckeyes" genoemd.
Ohio heeft te maken met een negatief netto migratiecijfer en een toenemende werkloosheid.
Geschiedenis.
De Engelse naam 'Ohio' gaat terug op het Irokese woord "ohi-yo’", dat 'grote stroom' betekent. De staat maakte oorspronkelijk deel uit van het Noordwestterritorium en trad toe tot de Amerikaanse Unie als de 17e staat (en als eerste van de Noordwestelijke Ordonnantie) op 1 maart 1803.
De Ohio-rivier vormt de grens tussen de staat Ohio en de staten West Virginia en Kentucky.
Op 1 maart 1803 werd Ohio, als 17e, formeel een staat van de Verenigde Staten. In 1835 vond er tussen Ohio en Michigan een conflict plaats om het bezit van een stuk grond dat bekendstaat als de "Toledo Strip". De eerst bekende uitbraak van varkenspest in de wereld vond plaats rond 1830 in Ohio.
Tijdens de Amerikaanse Burgeroorlog behoorde Ohio tot de Unie.
Geografie.
De staat Ohio beslaat 116.090 km², waarvan 106.154 km² land.
Ohio grenst in het noorden aan de staat Michigan en het aan de overkant van Eriemeer gelegen Canada. In het westen grenst het aan Indiana, in het oosten aan Pennsylvania en in het zuiden aan Kentucky en West Virginia. Ohio behoort tot de "Eastern"-tijdzone.
Een groot gedeelte van de oostelijke en zuidelijke grens wordt gevormd door de rivier de Ohio. De noordelijke helft van de staat is vrij vlak, het zuiden is wat heuvelachtiger. Het hoogste punt is de top van Campbell Hill (472 m). Ohio telt meer dan 2500 meren.
Demografie en economie.
In 2000 telde Ohio 11.353.140 inwoners (98 per km²), ongeveer een vierde daarvan is van Duitse afkomst. Het bruto product van de staat bedroeg in 1999 362 miljard dollar.
De grootste stad in Ohio is hoofdstad Columbus. Andere grote plaatsen zijn Cincinnati, Toledo, Akron, Cleveland en Dayton. Hanteert men de agglomeratie van steden, dan komt Cleveland met afstand op de eerste plaats.
Bestuurlijke indeling.
Ohio is onderverdeeld in 88 county's.
Bestuur en politiek.
Het bestuur van Ohio bestaat uit een uitvoerende macht onder leiding van de gouverneur van Ohio, een wetgevende tak met de "Ohio General Assembly" (Algemene Vergadering van Ohio) als centraal orgaan, en een rechterlijke macht onder controle van het Hooggerechtshof van Ohio. Vandaag bezet Ohio 18 zetels in het Huis van Afgevaardigden. In 2010 werd John Kasich van de Republikeinse Partij verkozen tot gouverneur van de staat Ohio.
Ohio is één van de swing states tijdens de presidentsverkiezingen. De staat wordt als een goede voorspeller van de Amerikaanse presidentsverkiezingen gezien. Sinds de verkiezingen van 1896 is het namelijk slechts twee keer voorgekomen dat de winnaar in Ohio niet ook de winnaar in de Verenigde Staten werd. Deze uitzonderingen waren Roosevelt in 1944 en Kennedy in 1960.
