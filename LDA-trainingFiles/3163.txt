	Tutten en binken lichten ons beentje
	Truus Bronkhorst, Marien Jongewaard and friends. Choreografie: Truus Bronkhorst en Marien Jongewaard. In Felix Meritis Amsterdam, 3 januari. Daar nog t/m 18 januari. Tournee.
Het theater van Truus Bronkhorst voltrekt zich als een ritueel. De handelingen hadden misschien ooit een aanwijsbare reden, maar die is al lang vergeten. Alles kan, mits het aan de regels van de rite voldoet. Een ritueel rechtvaardigt zichzelf. We hoeven de oorsprong van die regels niet te kennen, mits we ze maar eerbiedigen.
Zo heeft Truus Bronkhorst altijd haar voorstellingen gemaakt. Dat ze tegenwoordig Marien Jongewaard, haar levenspartner, als co-equipier heeft, verandert daar niets aan. Met vereende krachten dragen ze nu die visie uit.
Truus Bronkhorst, Marien Jongewaard and friends heet hun jongste voorstelling. Die titel mag zo letterlijk mogelijk worden opgevat. De friends, zeven mannelijke dansers, brengen het ritueel van hun eigen leven, en van dat van de beide choreografen, ten tonele. En dat ze 'vrienden' worden genoemd, geeft aan dat de samenwerking verder gaat dan zomaar een dienstverband in het kader van het Kunstenplan.
Dat is aan de uitvoering goed te merken. De zeven mannen vormen een hecht ensemble van zeven karakters die elkaar voorbeeldig in balans houden. Er zijn jonkies en veteranen, primadonna's en waterdragers, aanstellers en uitslovers, tutten en binken. Wat niet wil zeggen dat de rollen onwrikbaar zijn. Slachtoffers veranderen in daders, de verleider kan verleid worden.
Achter de schijnbare nonchalance waarmee zich dat alles voltrekt, gaat een grote zorgvuldigheid schuil. Tegelijk maken de dansers hun ritueel een tikje plechtstatig, ze geven het een gewicht dat de vanzelfsprekendheid van de handelingen benadrukt. Hier gebeurt weinig zonder dat het uitdrukkelijk zo bedoeld is.
Zeven mannen op de dansvloer, dan zijn homo-erotische ondertonen haast onvermijdelijk. De friends spelen ermee, hun duetten zijn soms koket, dan weer bruut. Een enkeling verft zijn lippen rood, en eist zo nadrukkelijk de vrouwelijke rol voor zich op.
Het getal zeven betekent ook dat er slachtoffers kunnen vallen. Er is er immers altijd wel een die overblijft en het mikpunt van agressie kan worden. Tederheid en bruut gedrag wisselen elkaar af. In de openingssc√®ne slaan de dansers zichzelf en anderen met strak opgerolde kranten: hedendaagse flagellanten die zich kwellen met het wereldnieuws.
In een ander tafereel werpen ze zich als gekruisigd tegen een schutting, waarop in nog net leesbare letters Please Pay Attention Please is geschilderd. Later paraderen de gekruisigden met X-benen en gebalde vuisten over het podium. Of ze staan eerst op hun hoofd, zingen daarna 'when you're sad and lonely, just remember that death is not the end', en huilen dan als wolven.
Telkens weer liggen de metaforen haast opdringerig voor het oprapen. Maar het is lang niet zeker dat je dat ook moet doen. Een ritueel heeft zijn eigen logica. In het geval van Bronkhorst en Jongewaard kan het geen kwaad de dingen te nemen zoals ze zijn. Gloria (van Them) is dan gewoon een liefdesliedje, en niet een stiekeme verwijzing naar de allerhoogste.
Bronkhorst en Jongewaard hebben met hun vrienden positie gekozen op de enige plek waar ze zich thuis voelen. Als altijd zochten ze de rand op, daar waar religie, ernst, nonchalance, humor, pathetiek, erotiek en geschmier elkaar raken. Ze zitten op de richel, laten hun voeten bungelen en lichten ons beentje. Als we hen geloven, is het niet waar. En als we de schouders ophalen, is het hen bittere ernst.
Ariejan Korteweg

Foto
	'Friends' van Bronkhorst en Jongewaard FOTO LEO VAN VELZEN

