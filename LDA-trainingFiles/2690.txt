	Geert Hofstede meest geciteerde Nederlander onder Europese sociale wetenschappers 'Onze cultuur is extreem feminien'
	Van onze verslaggeefster
Margreet Vermeulen
 VELP
Hij is al jaren de meest geciteerde econoom in Nederland, ook al is hij van huis uit sociaal-psycholoog. Maar nu is hij ook de meest geciteerde Nederlander onder de Europeanen in een prestigieuze citatie-hitparade van sociale wetenschappers die wordt aangevoerd door Sigmund Freud. Hij prijkt op de vijftiende plaats, ingeklemd tussen twee luisterrijke doden: Karl Popper en Immanuel Kant. 'Dat komt ervan als je een scharrelprofessor bent.'
Geert Hofstede (1928) is beroemd geworden met zijn zienswijze dat het culturele profiel van een land grotendeels bepaalt waarmee de inwoners van dat land hun brood verdienen, hoe de relatie baas-knecht eruit ziet, hoe de politiek is ingericht, en ga zo maar door. Daarmee heeft de emeritus-hoogleraar vergelijkende cultuurstudies en internationaal management zoveel academische disciplines met elkaar verknoopt, dat hij zichzelf een 'scharrelprofessor' noemt. 'Eentje die in geen enkel hokje past', stelt hij tevreden vast.
Zijn werk wordt het meest geraadpleegd door psychologen en bedrijfseconomen. Maar ook door marketingdeskundigen die bijvoorbeeld willen weten of je met tv-spotjes van eenzame cowboys ook sigaretten kunt verkopen in Azi출. 'Niet dus. Wat bij ons voor een held doorgaat, vinden ze daar een treurig geval.' Steeds vaker raadplegen ook psychiaters het werk van Hofstede om pati출nten uit andere culturen beter te kunnen helpen.
Toen Hofstede in 1965 met zijn onderzoek begon, werd hij wel eens bespot. 'Omdat het zo nieuw was', meent hij. Maar het tij keerde toen begin jaren tachtig de Japanse industrie haar eerste grote successen boekte. Iedereen wilde weten hoe het mogelijk was dat Japan de VS als belangrijkste industrienatie dreigde te verslaan. Culturele verklaringen voor het Japanse succes gingen erin als koek.
Hofstede stelt het culturele profiel van een land of volk samen op grond van vier factoren. De eerste factor heet machtsafstand: hoe
(on)gelijk zijn de inwoners van een land? Naarmate de machtsongelijkheid kleiner is, duurt de politieke besluitvorming langer. In Nederland kost het gemiddeld zestien jaar om een besluit te nemen over grote infrastructurele werken. In Belgi출 is dat vier jaar, omdat er minder inspraakrondes en beroepsprocedures nodig zijn.
De tweede factor is de graad van individualisme: de mate waarin mensen opereren als individu of lid van een groep. Nederland geldt als een van de meest individualistische landen ter wereld.
De derde factor heet mannelijkheid en zegt iets over hoe er gedacht wordt over waarden als competitie, succes en prestatiedrang. In Nederland prevaleren juist vrouwelijke waarden, zoals de kwaliteit van het leven, dienstbaarheid en zorg voor de zwakken. 'De Nederlandse cultuur is dan ook extreem feminiem', meent Hofstede.
De vierde en laatste factor gaat over de mate waarin een cultuur weet om te gaan met onzekere en onvoorspelbare situaties. Waar men die kunst niet verstaat, is het gedrag gebonden aan strakke regels. Japan heeft zijn voordeel gedaan met dat culturele 'trekje', want onzekerheidsvermijders zijn ook Pietjes Precies. 'Het betekent dat je producten kunt maken waarbij je heel precies de regels moet volgen. Als je afspraken maakt met mensen over hoe het product gemaakt moet worden, dan gaan ze dat in Japan ook doen.'
Nederland is ongeschikt voor dat soort massaproductie. We houden niet van strakke gedragsregels, en we zijn al helemaal niet competitief. 'Niet voor niets is de scheepsbouw verdwenen, terwijl de bouw van kleine luxe jachten wel goeddeels is behouden. We zijn goed in dingen waarbij de prijs niet zo'n grote rol speelt, maar waar veel zorg in gestopt moet worden. Ook in dienstverlening dus.'
De cultuurprofielen van Hofstede bevestigen heel wat stereotiepen. 'Stereotiepen zijn veelal halve waarheden. Als je er verstandig mee omgaat, gebruik je het deel dat waar is. En mijn onderzoek brengt in kaart welke helft dat is. Als je een autoritaire Belg ontmoet, is het handig als je weet dat Belgen anders worden opgevoed dan wij. Daarmee voorkom je dat je culturele verschillen toeschrijft aan die ene persoon die je ontmoet.'
Iedere cultuur heeft sterke en zwakke kanten, aldus Hofstede. De zwakke kant van de Nederlandse cultuur is volgens hem dat onze zorgzame kant wel eens doorslaat. 'Er is de neiging om te goed voor anderen te willen zorgen, ze dood te knuffelen. Werklozen, vluchtelingen en arbeidsongeschikten: wij vinden het moeilijk om mensen aan zichzelf over te laten. Dat is jammer, want mensen leren het meest als ze hun eigen problemen moeten oplossen.'
Het cultuurprofiel van een volk of bevolkingsgroep wordt niet bedreigd door de Europese samenwerking. 'Integendeel, zou ik juist willen zeggen. Bij contacten met andere groepen bestaat juist de neiging de eigen identiteit sterker te bevestigen. Ik geloof dat dat altijd zo zal blijven.'
Immigratie is evenmin een bedreiging voor het cultuurprofiel van een volk, meent Hofstede. 'Daarvoor zijn de aantallen te klein. Ze zijn een minderheid, en ze passen zich aan. De derde generatie buitenlanders zijn straks gewoon Nederlanders, maar met een buitenlandse naam.' Of ze moslim blijven doet er niet toe. 'Het zullen wel heel calvinistische moslims worden, net zoals de Nederlandse katholieken calvinistisch zijn. Maar er is natuurlijk wel een kritische grens. In Isra출l is die overschreden; anders ga je je eigen president niet vermoorden. Maar daar is de bevolking door immigratie vertwee-, zo niet verdrievoudigd. Dan help je een cultuur om zeep.'

Foto
	Geert Hofstede. FOTO MARCEL VAN DEN BERGH. Europeanen in de citatie-index van de sociale wetenschappen 1996

