Bitty McLean.
Delroy Easton "Bitty" McLean (Birmingham, 8 augustus 1972) is een Brits-Jamaicaans muziekproducent en zanger. Hij produceerde voor onder meer UB40 en scoorde zelf in 1993 een hit met het nummer "It Keeps Rainin' (Tears From My Eyes)", een cover van Fats Domino. Met een nummer 1-positie was dit in Nederland zijn enige hit. In het buitenland scoorde McLean tot 1996 nog enkele top 20-hits en bleef hij zeer actief.
In 2006 bracht hij het rocksteady-album "On Bond Street" uit. Op dit album keert hij terug naar zijn roots, het label "Treasure Isle" waar hijzelf en zijn vader als muzikant en vocalist van de groep "The Three Tops" enkele rocksteady-klassiekers uit de late jaren 60 en vroege jaren 70 opnam.
In 2007 was McLean te horen op één van de tracks van het album "Running Free" van voormalig UB40-frontman Ali Campbell.
In 2013 werd hij door de Lee Thompson Ska Orchestra (opgericht door de saxofonist van Madness) gevraagd als gastzanger op hun debuutsingle "Fu Man Chu", een cover van Desmond Dekker. Hij deed mee bij enkele optredens en gaf op 25 juli 2013 een soloconcert in de Melkweg.
In november 2016 speelde McLean tijdens de jaarlijkse House of Fun Weekender van Madness en was hij weer te gast bij de Ska Orchestra.
Privé.
Zijn neefjes Aaron en Anthony zijn ook succesvol bezig als, respectievelijk, profvoetballer en zanger.
