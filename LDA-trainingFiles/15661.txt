Spijk (Rijnwaarden).
Spijk is een dorp in de gemeente Rijnwaarden (tot 1 januari 1985 gemeente Herwen-en-Aerdt) in de Nederlandse provincie Gelderland. De naam is afkomstig van het woord Herespich. Het heeft zo'n 600 inwoners. Het naburige Lobith heeft de naam dat de Rijn daar Nederland binnenkomt maar dat is niet het geval. Bij Spijk raakt de Rijn voor het eerst aan Nederlands grondgebied om vlak voor Millingen Nederland binnen te komen: pas daar zijn beide oevers Nederlands grondgebied. Lobith ligt binnen dezelfde gemeente, maar ligt langs de Rijn iets verder van de Duitse grens af. De stroom heet hier echter Boven-Rijn.
"Und so weiter", object om de plaats te markeren waar de Rijn Nederland binnenkomt
Spijk ligt omsloten door de plaatsen Lobith, Tolkamer, het Duitse Elten en de rivier de Rijn. De weg van Spijk naar Elten, de "Oude Kleefse Postweg", is aan de ene kant Nederlands, aan de andere kant Duits grondgebied.
Ter hoogte van het punt waar vroeger (1865-1926) een spoorpont de trein in de spoorlijn Zevenaar - Kleef overzette naar Spijck, aan de Duitse kant van de rivier, is het punt dat in de regelgeving voor de scheepvaart wordt gebruikt om de grens met Duitsland aan te geven. Bovenstrooms het zogeheten Spijkse Veer, dus richting Duitsland, moeten binnenschippers een Rijnpatent hebben om op de Rijn te mogen varen. Beneden het Spijkse Veer is een vaarbewijs voldoende.
