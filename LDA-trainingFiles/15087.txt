Ellipsoïde van Bessel.
De ellipsoïde van Bessel is een referentie-ellipsoïde: dit is een ellipsoïde die bedoeld is de vorm van de Aarde tot op zekere hoogte te benaderen, terwijl deze structuur, vanwege de wiskundige opbouw, ook bruikbaar is in berekeningen. Hoewel Bessel zijn ellipsoïde, die gebaseerd was op de verwerking van talloze meetresultaten al in 1841 publiceerde, is hij in Europa tot op de dag van vandaag in gebruik in vele geodetische coördinatensystemen.
Zo ook in het Nederlandse RD-coördinatensysteem, waarbij als referentiepunt de Onze Lieve Vrouwentoren in Amersfoort wordt genomen, met als coördinaten: 52° 09' 22,178" N.B., 05° 23' 15,500" O.L. (WGS84-coördinaten: 52° 09' 20" N.B., 05° 23' 16" O.L.).
De Aarde is geen zuivere bol, ook niet als er geen bergen of zeeën zouden zijn. De Noordpool ligt dichter bij het middelpunt van de Aarde (namelijk 6357,4 km) dan de evenaar (6378,2 km).
Men kan zich een ellipsoïde het beste voorstellen als een om de korte as draaiende ellips, een ingedrukte voetbal. Naast de ellipsoïde van Bessel zijn er later vele andere referentie-ellipsoïden gepubliceerd, zoals de ellipsoïde van Hayford en de ellipsoïde van Krasovski. Tegenwoordig wordt wereldwijd de WGS84-referentie-ellipsoïde het meest gebruikt.
