	Kamer en minister Ritzen debatteren vandaag over norm voor toelating tot studies Kamerlid De Vries vindt een 7,5 mooi genoeg
	
Van onze verslaggever
Jan 't Hart

DEN HAAG
'De grens van loting voor de geneeskundestudie ligt voor de VVD bij 7,5. Boven dat gemiddelde eindexamencijfer moeten studenten direct tot de studie geneeskunde worden toegelaten. Om de rest van de plekken moet worden geloot. Voor een ander alternatief voor de huidige, gewogen loting, heb ik geen belangstelling.'
VVD-Kamerlid M. de Vries is stellig over haar standpunt dat ze vandaag in het overleg tussen de Tweede Kamer en minister Ritzen te berde brengt. Kamer en kabinet debatteren over de loting van studies waarvoor meer aanmeldingen zijn dan plaatsen. 'Het voorstel van Ritzen is een lege dop.'
Ritzen wil scholieren met een eindexamencijfer van 8 of hoger direct worden toegelaten tot een geneeskundestudie. Van de vierduizend gegadigden mogen er dan ongeveer driehonderd gelijk doorlopen. Er zijn 1750 plaatsen.
Hoogleraar psychologie Drenth adviseerde eerder de helft van de plaatsen te reserveren voor studenten met de hoogste cijfers. De rest van de plekken wordt vergeven door middel van loting. Een 7,3 gemiddeld is dan voldoende.
'Met het advies van Drenth kan ik leven', zegt De Vries. 'Ik ben principieel tegen het systeem van loting. Ik stel voor om een 7,5 als gemiddelde te nemen en een ongewogen loting (iedereen evenveel kans ongeacht het eindcijfer) voor de rest. Een 7,5 is een haalbaar doel. Als een scholier echt is gemotiveerd, is een 7,5 niet onoverkomelijk. De 8 van Ritzen is dat wel.'
- De PvdA, uw coalitiepartner, stelt een 8,5 voor. Wordt dan het midden gekozen - het plan van Ritzen?
'Als het hoger wordt dan een 7,5 heb ik geen belangstelling. We constateren dan dat er geen consensus is. Ik ben al ver gegaan door loting in mijn voorstel op te nemen. En loting staat heel ver van de VVD af. Mensen moeten hun lot in eigen hand kunnen nemen.'
- Wat is uw ruimte om de PvdA tegemoet te komen?
'Nul komma nul.'
- Geen coperatieve houding voor een coalitiepartner.
'We hebben er al zo vaak over gepraat. Een 7,5 is het best denkbare voorstel. Anders wordt het ongeloofwaardig. Met een 8 blijven de meesten eigenlijk gewoon loten.'
- Dan blijft het huidige systeem bestaan: iedereen loten.
'Dat neemt de PvdA maar voor haar rekening. Er is dan een patstelling. We moeten dan een nieuw moment afwachten om een beslissing te nemen.'
- Volgend jaar zomer met het regeerakkoord?
'Zou kunnen, maar wie zegt dat de VVD dan meedoet of met wie ze om de tafel zit? Iedereen schuift alles maar door naar de volgende zomer.'
- Alle voors en tegens zijn bekend. Nieuwe inzichten levert de tijd niet op. Wat rest is een politieke oplossing.
'Wellicht probeert de minister nog de partijen bij elkaar te krijgen. Maar ik zie het niet. Het is voor ons een heel principieel punt. Ik heb geen wisselgeld meer.'
- Waarom regelt de politiek de loting, en niet de universiteiten en hogescholen zelf?
'Dan tuigen we een heel circus op. Lopen de scholieren alle acht universiteiten af waar geneeskundestudies worden gegeven. Buitenlandse ervaringen leren dat dan de zoon van de arts een streepje voor heeft.'
- Wat had u zelf gemiddeld voor uw eindexamen?
' Ik zat net boven de 7, denk ik. Maar ik was een alfa, met een bta-pakket was ik nooit zo ver gekomen.'

Foto
	VVD-Kamerlid M. de Vries. FOTO BERT VERHOEFF - DE VOLKSKRANT

