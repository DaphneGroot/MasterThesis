Kabouter Plop.
"Kabouter Plop" is een kinderprogramma van Studio 100 waarin de belevenissen van de gelijknamige kabouter centraal staan. De reeks loopt sinds 1997.
De reeks.
De televisiereeks "Kabouter Plop" wordt geregisseerd door Bart Van Leemputten en bestaat uit korte filmpjes van ongeveer vijf minuten.
De filmpjes spelen zich meestal af in Plops melkherberg (paddenstoel), waar plopmelk en plopkoeken te krijgen zijn, of in het kabouterbos. Vaak ontrolt het verhaaltje zich na een grap van de ondeugende Klus.
Elke aflevering begint met Plop die in bed ligt en vertelt over de belevenissen van de afgelopen dag. Aan het einde van de aflevering zegt hij dat hij naar 'Kabouterdromenland' gaat. Meestal zit er in elke aflevering wel een kleine levensles verpakt.
Afleveringen.
"De slingergrammofoon" was de allereerste aflevering van "Kabouter Plop". Die aflevering werd uitgezonden op 27 augustus 1997. Op 28 augustus 1997 werd de tweede aflevering "Taart voor Kwebbel" uitgezonden. In totaal zijn er 295 afleveringen opgenomen en uitgezonden. Momenteel worden er geen nieuwe afleveringen meer gemaakt. Er zijn na die tijd wel speelfilms opgenomen.
Personages.
De personages in de filmpjes zijn karikaturaal. Elke kabouter heeft zijn eigen typische eigenaardigheden. Kenmerkend voor alle kabouters zijn de uitermate dikke buiken, lange cyrano-neuzen, de grote schoenen en de tweepuntige mutsen waarvan de punten overeind komen als ze schrikken. Hun taal is ook typisch voor wat betreft hun uitroepen.
Kabouter Plop.
Plop is de verstandigste en meest verantwoordelijke kabouter. Hij is de uitbater van de melkherberg. Op zijn muts staat een hartje. Hij heeft een witte baard en een brilletje.
Kabouter Kwebbel.
Kwebbel is een kaboutermeisje met lange blonde vlechten. Ze is praatgraag en herhaalt nodeloos alles wat er is gebeurd of gezegd. Ze heeft een bloemetje op haar muts en is eerder angstig en snel verontwaardigd.
Kabouter Lui.
Lui, officieel Lucibert, is postbode van beroep. Na de uitspraak "Ik word daar zo moe van" valt hij meestal direct in slaap. Op zijn muts staat een postduif met brief en hij heeft een lange donkere baard.
Kabouter Klus.
Klus haalt vaak grappen uit die meestal in zijn nadeel uitdraaien en hij klust graag. Klus probeert overal in uit te blinken of over op te scheppen, hetgeen hem vaak zuur opbreekt. Zijn muts is opgelapt, hij loopt in een overall met een hamertje, hij heeft een rossige baard en draagt een bril.
Kabouter Smul.
Het personage werd toegevoegd halverwege de tweede jaargang. Smul heeft een obsessie voor voedsel, eet erg veel en kan zich hierin niet bedwingen. Hij is kok van beroep. Deze kabouter is een stuk dikker dan de overige kabouters in het kabouterbos. Hij heeft een nekbaard en op zijn muts pronkt de afbeelding van een deegrol.
Kabouter Smal.
Het personage werd geïntroduceerd in 1999 als tweede kaboutermeisje. Smal verscheen dan ook in de tweede speelfilm van Plop. Ze is de mooiste kabouter van het kabouterbos. Op haar muts staat een vlindertje. In de zak van haar rokje zitten steevast een spiegel en een poederborstel die ze gebruikt wanneer ze zegt: "Oepsie poepsie, dan ga ik me eerst nog een beetje mooi maken."
Strips.
Na het succes van de speelfilms zijn er ook strips van verschenen. De reeks werd getekend door Wim Swerts en Vanas. De stripbewerking gebeurde door Jean-Pol. De strips werden uitgegeven door Studio 100. De strippersonages hadden een gastoptreden in het Kiekeboealbum: Bij Fanny op schoot.
Liedjes.
De liedjes van kabouter Plop waren een groot succes bij jong en oud. Hits als 'de Kabouterdans' stonden wekenlang in de hitlijsten van zowel België als Nederland en de liedjes werden zelfs gedraaid op feesten (met een vaak meerderjarig doelpubliek). 'De Kabouterdans' heeft in Nederland in 2000, 2001 en 2002 64 weken lang in de Mega Top 100 gestaan. Daarmee was het gedurende acht jaar de langst genoteerde single ooit. Op 2 februari 2010 werd het record verbroken. Dit liedje verbleef 67 weken in de Top 100.
Meestal zijn de liedjes gekoppeld aan specifieke, eenvoudige danspasjes (zie Ganzepas).
Pretparken.
Het pretpark Plopsaland van het productiehuis Studio 100, waartoe ook kabouter Plop behoort, is gelegen in Adinkerke - De Panne in België (voormalig Melipark). Momenteel bestaat er ook al een indoor-pretpark in Hasselt, en werd ook het park bij de watervallen van Coo door Studio 100 aangekocht. In april 2010 opende het eerste Nederlandse park Plopsa Indoor Coevorden.En is er ook een Plopsa park geopend in Duitsland Holiday park Plopsa
De Plopkrant.
Vanaf 11 maart 1998 was er als gratis bijlage bij Het Laatste Nieuws en De Nieuwe Gazet 'De Plopkrant'.
Op 19 juli 2000 maakte 'De Plopkrant' na 124 krantjes plaats voor 'De Plopsakrant'.
Studio 100 Zomerfestival.
Kabouter Plop en zijn vrienden zijn al vanaf het begin van het Studio 100 Zomerfestival (2002) van de partij.
