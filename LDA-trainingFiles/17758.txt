 HOEK LOOS ZIET GEEN VERWATERING NA EMISSIE. 
 AMSTERDAM, 25 okt (Reuter) - NV W.A. Hoek's Machine-en Zuurstoffabriek (Hoek Loos) verwacht niet dat de vanochtend bekend gemaakte emissie ter grootte van circa 100 miljoen gulden een verwatering van de winst per aandeel zal veroorzaken. 
 De emissie, die het aandelenkapitaal met ongeveer 10 procent zal vergroten, houdt verband met de vorige week aangekondigde overneming van Sunox Inc in de Verenigde Staten. 
 "Verwacht wordt dat ondanks de uitbreiding van het aandelenkapitaal ... de voorgenomen acquisitie een positief effect zal hebben op de winst per aandeel," aldus Hoek Loos. 
 Met de emissie moet niet alleen de overneming van Sunox voor een deel worden betaald maar ook is de bedoeling dat de solvabiliteit zodanig blijft dat financiering van nieuwe projecten mogelijk blijft, zo voegt het bedrijf daar aan toe. 
 Sunox is de grootste nog onafhankelijke producent en distributeur van gassen in de VS met een omzet van ruim 80 miljoen dollar en circa 450 werknemers. 
 Na integratie van Sunox zal Hoek Loos' Amerikaanse dochter Holox een gezamenlijke omzet van zo'n 200 miljoen dollar hebben. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
