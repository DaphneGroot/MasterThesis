	Stedelijk cynisme in Groningen
	Closer than Ever door Doris Baaten, Marjolein Keuning, Henk Poort en Alberto ter Doest. Tekst: Richard Maltby Jr. Muziek: David Shire. Regie: Nigel West. Nieuwe de la Mar Theater Amsterdam, 30/1. Herhaling: t/m 2 februari. Tournee.
Het komt regelmatig voor: je loopt over straat en vraagt je af wat er zich allemaal achter die gesloten gordijnen en vergrendelde deuren afspeelt. Als een tekstschrijver met zo'n idee aan de slag gaat, leidt het vaak tot oninteressant voyeurisme. Richard Maltby Jr heeft er echter grappige en ontroerende doorkijkjes van gemaakt.
Voor Closer than Ever zal het Circustheater niet twee jaar vollopen. De verwende musicalbezoeker wil grootse decors en spectaculaire technische stunts. Het publiek bij Closer than Ever moet het doen met een bescheiden combootje en vier muurtjes als decor. Maar het is wel een van de fraaiste voorstellingen van de afgelopen seizoenen.
De show kan worden beschouwd als een vervolg op Urban Blight (1987), waarin Maltby en Shire ook al het leven van Manhatten ontleedde in de vorm van muzikale short stories. In Closer than Ever zien we het carrire-echtpaar dat elkaar de verzorging van het kind door de strot wil duwen, de zwoegende en zwetende dertiger die zijn lichaam ten koste van veel pijn in conditie wil houden, en mensen die verliefd op elkaar zijn, maar geen initiatief durven nemen. Vooral dat laatste idee is wonderschoon uitgevoerd met een personen-driehoek op het podium: in de schemering staart een vrouw naar een man, die een andere man op het oog heeft, die weer naar de vrouw kijkt. Ze willen zo graag, maar komen niets verder. Een bitter, verfijnd lied.
De spelers zelf benaderden een producent en de vertalers. Die hebben de klus uitstekend geklaard. Van Jan Boerstoel en Jaap Bakker wisten we al dat ze helder en inventief kunnen schrijven. De twee andere vertalers, Petra van der Eerden en Jos Versteegen, blijken net zo'n vaardige pen te hebben. De typische Manhatten-sfeer is aangepast aan Nederland. Het gaat nu over Groenlo en Groningen, de Deux Cheveaux, en een Provo-huwelijk, maar stedelijke sentimenten blijken een universeel karakter te hebben.
Van de vier stemmen maken Doris Baaten en Henk Poort de meeste indruk. Maar als Marjolein Keuning zang en acteren in n nummer kan combineren, zoals in het lied over de nuffige secretaresse die in de lunchpauze alle remmen losgooit, is het ook bij haar puur genieten.
Alberto ter Doest doet het uitstekend als de man die zijn huwelijk overziet, terwijl hij een stoel in elkaar knutselt. Hij heeft het goed voor elkaar, rijdt BMW en zijn vrouw aquarelleert leuk. Hij droomt nog wel van Parijs, maar ja: 'De pijn waarvoor je kiest, omdat je verstandig bent.' In drie minuten wordt angstig helder toegelicht waar Youp van 't Hek een heel programma voor nodig heeft.
De arrangementen zijn soms wat t sober, de danspasjes zijn erg jaren vijftig, en ook wordt na de pauze het stedelijk cynisme helaas te veel verdrongen door minder interessante gevoeligheid. Maar niemand moet klagen dat het geen musical is. Want je krijgt 23 mooie voor de prijs van n.
Patrick van den Hanenberg

