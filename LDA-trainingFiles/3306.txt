	Woonboulevard aan huis
	'Kijkt u ook uit naar het nieuwe woonmagazine van Dipro?' De vraag die het meisje bij het afsluiten van de eerste Wonen & doe-het-zelf cd-rom aan de koper stelt, plaatst de bezoeker van de virtuele woon- en doe-het-zelfwereld voor een dilemma. De 24,95 gulden kostende cd-rom ('de sensatie voor iedereen die graag woontijdschriften leest') is in vergelijking met wat er gebruikelijk voor een cd-rom moet worden betaald namelijk niet duur.
Voor dat geld kunnen er hoogstens twee tot drie geÂ‹llustreerde woonbladen worden aangeschaft, waarin valt te lezen over woonstijlen, verlichting, woontrends, woninginrichtingen, tuinen, doe-het-zelven en alle andere onderwerpen die met wonen te maken hebben. Dan wordt er op de Wonen & doe-het-zelf-cd-rom voor hetzelfde geld veel meer informatie gegeven. Soms zelfs met een gedigitaliseerd filmpje.
Anderzijds kunnen er bij de doe-het-zelfcentra, bij de winkels aan de woonboulevards ook stapels kleurrijke folders worden afgehaald. Gratis. Vaak worden ze zelfs aan huis bezorgd. In vergelijking daarmee is de cd-rom weer wel duur, want veel van wat er op het schijfje aan informatie staat is gewoon reclame voor een doe-het-zelfmarkt, een woonwinkel of een financieringsmaatschappij.
Tja, wie achter de computer naar badkamers, tegels, sauna's, tweepersoonsbedden, stoelen, banken, salontafels lampen, wastafels en nog veel meer wil kijken, kan er mee uit de voeten. Hij krijgt er bovendien enkele video-opnames bij. Eentje waarop kinderen en volwassenen vertellen hoe leuk het is om in de Amersfoortse nieuwbouwwijk Kattenbroek te wonen; eentje over Chinees antiek, eentje over 'gezellig woonwinkelen in Amsterdam' en eentje over een meubelkoning in Zeeuws-Vlaanderen.
Wie echter liever zo nu en dan een tijdschrift uit de tijdschriftenbak vist, kan zijn 25 gulden beter daaraan besteden. Daar is bovendien een niet te veronachtzamen voordeel aan verbonden. Degene kan namelijk zijn eigen muziek opzetten, want als er iets kritisch over het multimediale woontijdschrift moet worden gezegd, dan moet de vreselijke synthesizermuzak niet worden vergeten. Het geluid uitzetten gaat niet, want dan valt ook de stem van de toelichter weg.
Gijs Zandbergen
Wonen & Doe-Het-Zelf-cd-rom. Uitgever: Dipro, Utrecht. Prijs:  24,95.

