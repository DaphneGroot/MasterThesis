 UNI-INVEST WIL BELEGD VERMOGEN DRIE MRD. 
 AMSTERDAM, 22 okt (Reuter) - Vastgoedfonds Uni-Invest NV wil de komende vijf jaren groeien naar een belegd vermogen van drie miljard gulden en een eigen vermogen van 1,5 miljard. 
 Hierop moet een direct rendement tussen acht en 10 procent, een indirect rendement tussen de 2,5 en 4,5 procent en derhalve een totaal rendement tussen 10,5 en 14,5 procent op het eigen vermogen. 
 Dit blijkt uit het vandaag door Uni-Invest gepresenteerde vijfjarenplan. 
 De directie streeft naar een mutatie in de portefeuille tussen de vijf en 10 procent, waarbij wordt gestreefd naar een verkoopresultaat van minimaal 10 procent per transactie. 
 Uni-Invest streeft voor deze vijfjaars periode verder naar een groei per aandeel tussen de twee en vier procent per jaar en een portefeuille die geografisch en per sector verspreid ligt in Nederland. Hierbij wordt uitgegaan van een anti-cyclische benadering. 
 Deze speerpunten kunnen worden bereikt met een eenvoudige en duidelijke beheersstructuur, aldus de directie. 
 IJssel Vastgoed Beheer BV wordt een 100 procent dochter van Uni-Invest onder de naam Uni-Invest Management BV. Hiermee kunnen kosten worden bespaard en wordt het fonds transparanter. 
 Het managementteam zal klein blijven teneinde geen bureaucratie te creeren en de lijnen kort te houden. 
 Daarnaast zal worden gestreefd naar een optimalisering van de aandeelhoudersmix. In november en december 1996 zullen roadshows in Nederland en het buitenland plaatsvinden. 
 Uni-Invest zegt, uitgaande van de volgens haar conservatieve waarderingspolitiek, het dividendbeleid en de rendementsbenadering, te streven naar een koersdoelstelling die 12 tot 14 keer het directe beleggingsresultaat per aandeel moet bedragen. 
 "De groei per aandeel kan bij Uni-Invest NV niet alleen door acquisities worden bereikt, maar bovenal door het verbeteren van de bezettingsgraad van 93 procent tot 98 procent," aldus het fonds. 
 Daarnaast zijn de gemiddelde huurprijzen per m2 voor zowel winkels, kantoren als de bedrijfsruimten aan de lage kant. 
 Bij contractherziening valt hier naast de jaarlijkse indexering extra groei te verwachten. 
 Historisch gezien zijn er volgens Uni-Invest in de Nederlandse vastgoedmarkt weinig 'big ups en downs'. 
 "Dit betekent dat de waardemutaties geleidelijk zullen plaatsvinden waardoor risico's zijn beperkt," aldus het fonds. 
 Momenteel heeft Uni-Invest een belegd vermogen van ongeveer 1,15 miljard gulden. In augustus meldde het fonds een direct halfjaarresultaat van 24,1 miljoen gulden, bijna het dubbele van de 12,3 miljoen die in de eerste helft van 1995 werd verdiend. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
