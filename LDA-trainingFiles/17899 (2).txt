Borgerhout.
Heilige Familie en Sint-Corneliuskerk gezien vanuit de Betogingsstraat
Muurtekeningen in Xaveriuscollege van Alfred Ost (circa 1944)
Borgerhout is een plaats in België en het in oppervlakte kleinste district van de stad Antwerpen met een inwonertal van 45.948 (1 januari 2013).
Middeleeuwen.
Borgerhout werd voor het eerst vermeld in 1214 als "Borgerholt". Het was in de middeleeuwen niet meer dan een landelijk gehucht dat zowel bestuurlijk als kerkelijk van Deurne afhing.
Net zoals in Berchem en op het Kiel hield men ook te Borgerhout (onder andere op het Laar) tijdens de reformatie in de 16e eeuw hagenpreken.
Ancien Régime.
Vanaf de 16e eeuw kreeg Borgerhout een eigen karakter doordat handelaars zich vestigden langs de banen Antwerpen-Turnhout en Antwerpen-Herentals. Borgerhout richtte zich economisch meer op Antwerpen dan op Deurne. Deze vervreemding van Deurne vermeerderde later nog door toenemende industrialisatie. Bij de oprichting van de gemeenten in 1795 bleven Deurne en Borgerhout nog samen een gemeente vormen onder de naam "Deurne-Borgerhout" maar in 1836 was de splitsing een feit. Op kerkelijk gebied voltrok de splitsing zich een jaar later.
Moderne tijd.
In de 19e eeuw ontwikkelde Borgerhout zich vooral als een nijverheidsgemeente. Bij de aanleg van de vestinggordel tussen 1859 en 1864 werd zowat 20% van het grondgebied in beslag genomen door militaire versterkingen en werd Borgerhout in twee gesplitst. Intramuros ontstond een bloeiend handelscentrum langs de Turnhoutsebaan. Borgerhout vergroeide intramuros volledig met de stad Antwerpen. Vanaf het einde van de 19e eeuw verdween de industrie grotendeels en werd Borgerhout een woongemeente. In 1914 werd onder burgemeester Karel De Preter het grondgebied van de gemeente vergroot met het huidige grondgebied van Borgerhout ten zuiden van de Herentalsevaart zoals het Te Boelaerpark in het nadeel van Deurne. Dit ging gepaard met een enorme bevolkingstoename die een hoogtepunt bereikte in 1931 toen Borgerhout 56.570 inwoners telde. Na het einde van de Tweede Wereldoorlog was er een sterke daling van de bevolking door emigratie naar de verder gelegen en groenere randgemeenten rond Antwerpen.
Op 1 januari 1983 werd Borgerhout opgenomen bij de fusiestad Antwerpen.
Kernen.
Het gedeelte "intra muros" kent een grote en oude verkeersader, de "Turnhoutsebaan", die dwars door dit gedeelte van Borgerhout loopt. Deze vormt ook de voornaamste winkelstraat met een mix van winkels. Borgerhout wordt ook wel 'Borgerokko' genoemd, verwijzend naar het grote aantal inwoners van buitenlandse, vooral Marokkaanse afkomst.
Het gedeelte "extra muros" is meer residentieel en gegroeid rond de weg naar Herentals. De bevolking extra-muros is gemiddeld ouder, 'witter' en rijker. Extra-muros is kleiner en groener en heeft een lagere bevolkingsdichtheid. Hier bevindt zich ook het Te Boelaerpark.
Situering.
Borgerhout grenst aan diverse Antwerpse wijken waaronder Zurenborg, Antwerpen-Noord en het statiekwartier en vormt de meest levendige maar ook armste wijk van Groot-Antwerpen. Dit resulteert vaak in overlast door de aanwezigheid van jongeren- en drugsbendes. Borgerhout is tevens een wijk waar tot diep in de nacht winkels en uitgaansgelegenheden open zijn en er mensen op straat te vinden zijn. Extra-muros grenst Borgerhout aan de districten Berchem en Deurne.
Samenstelling bevolking.
In het district leven meer dan honderd nationaliteiten samen.
Bevolkingsevolutie.
Opm:1846 t/m 1970=volkstellingen op 31 december
Structuur.
Het district Borgerhout maakt deel uit van de stad Antwerpen. Deze ligt in het kieskanton Antwerpen is identiek aan het provinciedistrict Antwerpen en ligt in het kiesarrondissement Antwerpen en de kieskring Antwerpen.
Districtscollege.
In de helft van de legislatuur, dus na drie jaar, worden de voorzitter en een aantal schepenen vervangen.
Districtsraad.
Sinds 1 januari 2001 hebben alle Antwerpse districten een eigen districtsraad. De districtsraad wordt rechtstreeks verkozen tijdens de zesjaarlijkse gemeenteraadsverkiezingen.
De districtsraad heeft beslissingsbevoegdheid over sport-, jeugd-, cultuur- en seniorenbeleid. Ook over de communicatie van het district, de feestelijkheden en een gedeelte van de straat- en groenwerken kan de districtsraad beslissingen nemen. Over de andere domeinen kan de districtsraad adviezen geven.
De Borgerhoutse districtsraad telt 25 zetels sinds 2007.
Legislatuur 2013 - 2018.
Borgerhout heeft een coalitie van sp.a-Groen, PVDA+ en een onafhankelijke (een voormalige CD&V'er). Samen is dat goed voor 14 van de 25 zetels.
Resultaten districtsverkiezingen sinds 2000.
De eerste rechtstreeks verkozen districtsraad werd verkozen op 8 oktober 2000, en startte op 1 januari 2001. Ze telde toen 23 zetels.
De huidige districtsraad werd verkozen op 14 oktober 2012.
De volgende districtsraad wordt 6 jaar later op 14 oktober 2018 gekozen.
De vetjes gedrukte getallen vormen de hieruit onderhandelde bestuursmeerderheid.
Bezienswaardigheden.
Het Reuzenhuis, eerste gemeentehuis van Borgerhout (van 1836 tot 1890). In het fronton hangt het wapenschild van Borgerhout.
Nationale Werf nov architect Renaat Braem
Kerk van Onze-Lieve-Vrouwe-ter-Sneeuw aan het Laar
Art deco-woning, n.o.v. architect Léon Stynen uit 1925
Woning van kunstenaar Albert Poels, in Nieuwe Zakelijkheid (anno 1938-1940)
Gedenkplaat voor wielerkampioen Stan Ockers, aangebracht in 2006
In de gebouwen van de vzw Moeders voor Moeders, Helmstraat 87/89 bevindt zich de enige vondelingenschuif van België.
Evenementen.
Sinds 1712 trekt jaarlijks in Borgerhout de "Reuzenommegang" door de straten. Dit is een optocht met als hoogtepunt het optreden van de "Reuskens van Borgerhout" die staande op een door paarden getrokken "Reuzenwagen" geregeld een menuet dansen voor de toeschouwers, op de tonen van het "Reuzenlied", gespeeld door een orkestje van 6 muzikanten. De groep bestaat uit vier "dwergreuzen": Reus, Reuzin, Dolfijn en het "kind" Kinnebaba. Specifiek aan deze reuzen is dat ze niet veel groter zijn dan een mannengestalte, maar wel veel dikker. De laatste decennia is hun optreden uitgegroeid tot een grote optocht, met groepen reuzen uit binnen- en buitenland en talrijke, vooral Nederlandse, muziekkorpsen. In 2012 vieren ze hun 300ste verjaardag.
Mobiliteit.
Het district wordt in twee delen gesplitst door de Antwerpse 3 gebundelde verkeersaders: binnensingel (R10), spoorweg (lijn 12 en 27A) en autosnelweg (R1). Deze worden aangeduid met Borgerhout intra en extra muros (verwijzend naar de Antwerpse stadsmuren die nu de Ring vormen).
Openbaar vervoer.
Borgerhout wordt per tram "intra muros" bediend met de Antwerpse lijnen 10 en 24 en aan de Gitschotellei ("extra muros") door de tramlijnen 4 en 9. Ook tram 24 rijdt via de Stenenbrug door Borgerhout "extra muros" om de aan de Herentalsebaan in Deurne gelegen Borgerhoutse begraafplaats Silsburg te kunnen bereiken. Ook tramlijn 4 heeft daar zijn eindhalte.
Ondergronds van de Turnhoutsebaan en de Stenenbrug rijdt tram 8 via de Reuzenpijp van de Antwerpse premetro van het premetrostation Astrid naar Borgerhout "extra muros" en verder naar het rondpunt Wommelgem. Sinds 18 april 2015 werd het het premetrostation "Zegel" van de Reuzenpijp onder de Turnhoutsebaan geopend. Enkele nog gesloten aan de Turnhoutsebaan en Stenenbrug te Borgerhout gelegen spookstations van de Antwerpse premetro dragen de namen: "Drink", "Foorplein", "Collegelaan" en "Morckhoven".
Borgerhout had aan de Turnhoutsebaan ter hoogte van de Statielei aan het oostspoor (spoorlijn 12 en 27A) ook een spoorweghalte waarvan nu nog sporen te zien zijn. Alhoewel ze buiten het Borgerhoutse grondgebied lagen, hebben zowel de voorloper van het huidige "station Antwerpen-Centraal" (van 1836 tot 1854) als het "station Antwerpen-Oost" (van 1873 tot 1905) een tijdlang de (foute) benaming "station Borgerhout" gedragen. Verder ligt het vormings- en goederenstation Antwerpen-Schijnpoort voor een groot deel van zijn oppervlakte op Borgerhouts grondgebied.
