Thé Tjong-Khing.
Thé Tjong-Khing (Purworedjo, 4 augustus 1933) is een Chinees-Nederlandse striptekenaar en illustrator.
Leven en werk.
Thé werd geboren te Purworedjo in het toenmalige Nederlands-Indië in een grote Chinese familie. Als kind tekende hij met krijtjes op een schoolbord in het ouderlijk huis en hij las graag de Tarzan-boeken van Edgar Rice Burroughs. Thé volgde het lyceum en studeerde daarna aan de "Seni Rupa"-kunstacademie te Bandung. Hij ging in 1956 naar Nederland en begon al snel als tekenaar bij Toonder Studio's, aanvankelijk als voluntair en later in vaste dienst. Hij tekende strips, zoals "Arman & Ilva", "Storende verhalen" voor "De Vrije Balloen" (waarvan hij medeoprichter was) en enkele strips voor het weekblad "Tina". In 1970 werd hem door kinderboekenschrijfster Miep Diekmann gevraagd illustraties te maken bij haar boek "Total loss, weet je wel", juist omdat hij striptekenaar was. Hij werd freelance-illustrator en illustreerde meer kinderboeken, onder andere van Guus Kuijer, Els Pelgrom, Sylvia Vanden Heede en Dolf Verroen.
Thé won driemaal het Gouden Penseel en won in 2005 de Woutertje Pieterse Prijs voor zijn boek "Waar is de taart?", een prentenboek zonder tekst; het eerste boek dat hij geheel zelf zowel schreef als tekende. Hiervoor won hij in 2005 ook het Zilveren Penseel.
Vanwege de herwaardering voor zijn werk worden vanaf 2006 zijn "Arman & Ilva"-strips opnieuw uitgegeven in een luxueuze hardcoveruitvoering met extra achtergrondinformatie over de auteurs en de strip.
In 2010 kreeg hij de Max Velthuijs-prijs voor zijn oeuvre, waaraan een bedrag van 60.000 euro verbonden was.
Over de naam.
De familienaam luidt "Thé", en "Tjong-Khing" is zijn voornaam. "Tjong" is een zogeheten generatienaam die de familie aan alle zoons uit zijn generatie heeft gegeven.
