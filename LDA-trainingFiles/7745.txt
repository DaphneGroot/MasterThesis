Picardië.
Picardië (Frans: "Picardie") is een streek in Noord-Frankrijk, noordoostelijk van Normandië. De regio Picardië ontstond in 1960 door het administratief samenvoegen van drie departementen: Somme, Oise en Aisne, die genoemd zijn naar hun belangrijkste rivieren. De hoofdstad was Amiens.
De regio maakt na de regionale herindeling per januari 2016 deel uit van de regio Hauts-de-France, een samengaan van de regio's Nord-Pas-de-Calais en Picardie.
De departementen ontstonden na de Franse Revolutie en het opheffen van de provincies van Frankrijk.
Het department Somme was onderdeel van de provincie Picardië die ooit deel uitmaakte van de Nederlanden tijdens de Bourgondische tijd (De leeuwen in de huidige vlag refereren hieraan). Onder de toenmalige grens lagen Oise en Aisne, die in die tijd deel uitmaakten van Île-de-France, het persoonlijke domein van de koning.
De Picardische kust is een strook van ongeveer zestig kilometer, met afwisselend krijtrotsen en zandstranden.
Late Middeleeuwen.
De verdeling van de Bourgondische erfenis tussen Frankrijk en Habsburg tot 1493
Het Graafschap Vermandois werd samen met het graafschap Boulogne en de graafschappen Amiénois en Ponthieu (welke laatste twee ook bekendstonden als het gebied van de "Somme-steden"), geschaard onder de verzamelnaam "Picardië". Picardie was echter geen bestuurlijke eenheid. Tijdens de Honderdjarige Oorlog trachtten de Engelsen en Bourgondiërs de streek te veroveren op Frankrijk, wat uiteindelijk lukte. Bij de Vrede van Atrecht (1435) werd Picardië toegekend aan Bourgondië. Hoewel de Bourgondische hertog Filips de Goede de landsheer was, maakte het gebied nog steeds deel uit van Frankrijk, waaraan de hertog leenhulde moest brengen. Tijdens de Bourgondische Successieoorlog, die uitbrak na de dood van hertog Karel de Stoute werd Picardië veroverd door de Franse koning, Lodewijk XI van Frankrijk. De opvolger van Karel de Stoute, keizer Maximiliaan van Oostenrijk, slaagde er niet in om het gebied te heroveren door de chaos en opstanden waarin de Bourgondische Nederlanden verkeerden in die jaren, en bij de Vrede van Atrecht (1482) moest hij de Franse inlijving van Picardië en vele andere Bourgondische bezittingen erkennen. De provincie Picardië werd opgericht en bestond tot in 1790 toen de provinciën door de Franse Revolutie werden opgeheven.
Bouwkunst.
Picardië heeft een grote rol gespeeld in de cultuurgeschiedenis en wordt wel als de bakermat van de gotiek gezien. Vooral Amiens, Beauvais en Laon, maar ook Soissons en Noyon hebben beroemde kathedralen.
