Rozenburg (Zuid-Holland).
De veerboot uit Maassluis komt aan te Rozenburg
Rozenburg () is een dorp dat als bestuurscommissiegebied deel uitmaakt van de Nederlandse gemeente Rotterdam. Het is de enige plaats op het eiland Rozenburg. Tot 2010 was het een zelfstandige gemeente. Volgens het CBS telde Rozenburg op 1 januari 2010 12.489 inwoners. De oppervlakte is 6,50 km2 groot, waarvan 1,99Â km2 water. Het dorp wordt omsloten door de industrie van het Botlekgebied en Europoort die in de loop van de tweede helft van de twintigste eeuw het gehele eiland in bezit heeft genomen.
Voormalige gemeente.
Op 10 juli 2008 besloot een nipte meerderheid van gemeenteraad van Rozenburg de gemeente op te heffen en als nieuw te vormen deelgemeente op te gaan in de gemeente Rotterdam, dit wegens onvoldoende bestuurskracht. Op 27 oktober 2009 stemde de Eerste Kamer in met het wetsvoorstel 'Herindeling Rotterdam-Rozenburg', waardoor Rozenburg op 18 maart 2010 in de gemeente Rotterdam is opgegaan. Van 1 januari 2009 tot 18 maart 2010 was Rozenburg naar oppervlakte de kleinste gemeente van Nederland.
Deelgemeenteraad.
Het dagelijks bestuur van de deelgemeente werd gevormd door IPR, VVD en PvdA. Nadat in augustus 2011 de VVD uit de coalitie stapte werd er opnieuw onderhandeld. Op initiatief van Gemeentebelangen Rozenburg kwam het tot een brede coalitie. Het dagelijks bestuur werd daarna gesteund door GBR, CDA, PvdA en IPR.
Gebiedscommissie.
In 2014 is de deelgemeente (samen met alle andere) opgeheven en vervangen door een gebiedscommissie.
Veerdienst.
Rozenburg is verbonden met Maassluis door een veerdienst over de Nieuwe Waterweg. Deze wordt zowel door fietsers en voetgangers als door gemotoriseerd verkeer gebruikt. De boot kan per overtocht 40 personenwagens vervoeren. De dichtstbijzijnde vaste overgangsmogelijkheid via de Botlektunnel (of Botlekbrug) en de Beneluxtunnel is vijftien kilometer verderop gelegen en heeft dikwijls met files te maken.
Bezienswaardigheden.
Aan de rand van de oude dorpskern staat een stellingmolen uit 1887, genaamd De Hoop.
