Max Dendermonde.
Max Dendermonde, pseudoniem van "Hendrik Hazelhoff" (Winschoten, 17 juni 1919 â€“ Sarasota (Florida), 24 maart 2004), was een Nederlandse schrijver.
Jeugd.
Hendrik Hazelhoff werd geboren te Winschoten. Na HBS en Mulo (in deze volgorde) en werk bij een kledingbedrijf behaalde hij de onderwijzersacte; hij heeft echter nooit voor de klas gestaan. Al in zijn schooltijd was hij verslaggever bij het Groninger Dagblad, waarvoor hij reizen maakte als straatmuzikant. Verder was hij nog een tijdlang in de boekhandel werkzaam.
Pseudoniem.
Hij had een naamgenoot die schrijver was, namelijk Erik Hazelhoff Roelfzema. Zelf koos hij een pseudoniem; 'Dendermonde' ontleende hij aan de Belgische plaatsnaam die in zijn ogen verwees naar "denderen over le monde". Daarin herkende hij zichzelf. 'Ik ben altijd een zwerver geweest' zei hij eens.
Literatuur.
Zijn debuut maakte Max Dendermonde in 1941 met de dichtbundel "Tijdelijk isolement". Korte tijd was hij radiopresentator maar ging daarna weer in de journalistiek (o.a. bij Het Parool en de Groene Amsterdammer). Zijn bekendste boek is "De wereld gaat aan vlijt ten onder" uit 1954 (de titel zou hij ontleend hebben aan het ex libris van een vriend). In 1968 schreef hij het boekenweekgeschenk, "Kom eens om een keizer".
Broodschrijver.
Max Dendermonde wordt wel een "veelschrijver" genoemd. Naast zijn journalistische werk schreef hij ook gedenkboeken voor bedrijven. Meer dan vijftig bedrijfsgeschiedenissen heeft hij op zijn naam staan.
Voor het aardappelmeelconcern Avebe schreef hij "Hoe wij het rooiden" (1979). De kennis die hij daarbij opdeed, verwerkte hij weer in verhalen en romans.
Als het moest schreef hij ook fictie in opdracht, bijvoorbeeld sonnetten op verzoek van de provincie Groningen of de novelles "De stilte van Koekange" (1989) en "Een roerige bruiloft op Adrillen" (1992).
Amerika.
In 1979 emigreerde hij naar Florida. Hij kwam slechts terug in Nederland als dat nodig was voor zijn werk, maar liever bleef hij in Amerika. " 'Overal ruimte om eindeloos te zwerven, om van identiteit te veranderen' ".
Max Dendermonde is op 84-jarige leeftijd in zijn slaap in zijn woonplaats Sarasota in Florida overleden.
