Hengelo (Gelderland).
De plaats Hengelo (Nedersaksisch: "Hengel") is de hoofdplaats van de gemeente Bronckhorst in de Achterhoek, in de Nederlandse provincie Gelderland. Het dorp heeft ruim 8300 inwoners.
Voormalige gemeente.
Tot 1 januari 2005 was Hengelo een zelfstandige gemeente (met 8500 inwoners in 2004), maar in het kader van een gemeentelijke herindeling is de gemeente Hengelo gefuseerd met de buurgemeenten Hummelo en Keppel, Steenderen, Vorden en Zelhem tot de gemeente Bronckhorst.
Paardendorp.
Hengelo staat in de wijde omtrek bekend als het Paardendorp. Dit vanwege de jaarlijkse paardenmarkt (tijdens de dorpskermis in juli) en de vele paardenwedstrijden die gehouden worden rondom het dorp, zoals springconcoursen, men-wedstrijden en toertochten met koetsen.
Motorraces.
Eens per jaar wordt er een ronde van de ONK motorwegraces gereden op het stratencircuit de Varsselring.
Kermis.
De Hengelose kermis start op de tweede woensdag van de maand juli en wordt vervolgd op de daaropvolgende vrijdag, zaterdag en zondag. De kermis wordt in het centrum van Hengelo gehouden, rondom de Remigiuskerk. Op woensdag vindt altijd de grote warenmarkt plaats en op zondag is er een optocht.
Dweilfestival.
Op de derde zondag in april vindt het Hengels Dweilfestival plaats. Tijdens dit festival spelen dweilorkesten uit heel Nederland in het centrum van Hengelo.
Rock in Roll out.
Rock in Roll out wordt gehouden op eerste Pinksterdag. In het centrum van Hengelo worden dan oude Amerikaanse auto's en motoren geshowd en er wordt rock-'n-rollmuziek gespeeld.
Carnaval.
Hengelo heeft sinds 2009 weer een eigen carnavalsvereniging, genaamd: De Peardeknuppels.
Kerken.
Hengelo telt drie kerken. De Nederlands-hervormde Remigiuskerk aan de Kerkstraat bevat zeer oude muurschilderingen die door kenners als bijzonder worden beschouwd. De rooms-katholieke Sint Willibrorduskerk is gelegen aan de Spalstraat. Verder is er een vrijzinnig-protestantse kerk aan de Banninkstraat.
Bleekhuisje.
Het Bleekhuisje uit 1750 is bewaard gebleven. Het gebouwtje herinnert aan de tijd dat mensen uit de wijde omtrek hun was naar Hengelo lieten brengen om daar te bleken. Waarschijnlijk was de Hengelose Bleek zo in trek vanwege de kwaliteit van het water. Linnen was kostbaar en om het wasgoed te beschermen werd het 'Bleikhuusken' gebouwd, waar een wachter in zat om een oogje in het zeil te houden.
Achterhoeks Museum.
Het Achterhoeks Museum toont uniformen van de Nederlandse, Duitse en Geallieerde strijdkrachten, gebruiksvoorwerpen en uitrusting van soldaten, en bovendien een winkeltje in oorlogstijd en een mobilisatiecaf√© in 1939. Het Achterhoeks Museum 1940-1945 werd definitief gesloten op zondag 20 december 2015.
Centrum.
Om het dorp Hengelo leefbaar te houden heeft de gemeente Bronckhorst een ontwikkelingsplan opgesteld waarin diverse deelplannen zijn opgenomen. Zo zijn er verschillende nieuwbouwprojecten gerealiseerd in het centrum van het dorp. Daarnaast is de openbare ruimte opnieuw ingedeeld.
Nieuwbouwwijk de Kwekerij.
Ten noorden van Hengelo wordt een nieuwbouwwijk gerealiseerd. Op dit terrein, genaamd de Kwekerij, worden 60 woningen gebouwd. Aangrenzend aan dit nieuwbouwplan wordt een Solarpark gerealiseerd. Een aangelegd park met schapen, water en wandelpaden waar tussendoor plek is voor zonnepanelen.
Gemeentehuis.
Tegenover sportpark 't Elderink is het nieuwe gemeentehuis van de gemeente Bronckhorst gerealiseerd. Het gebouw is in januari 2010 in gebruik genomen en heeft ongeveer 20 miljoen euro gekost. Dit gemeentehuis is in 2012 uitgeroepen tot duurzaamste gemeentehuis van Nederland.
