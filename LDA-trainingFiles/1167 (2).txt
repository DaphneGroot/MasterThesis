Urbanus (artiest).
Urbanus, artiestennaam van Urbain Joseph Servranckx (Sint-Gertrudis-Pede, 7 juni 1949) is een Belgisch komiek, cabaretier, zanger, gitarist, stripauteur en acteur.
Urbanus geniet sinds 1974 grote populariteit en faam in zowel Vlaanderen als Nederland. Alhoewel hij vooral bekendstaat als komiek, werden ook zijn liedjes bekende en vaak gedraaide hits, zoals "Bakske vol met stro" (1979), "Madammen met een bontjas" (1980) en "Hittentit" (1982). Tot 2008 waren twee films waarin hij de hoofdrol speelde, "Hector" (1987) en "Koko Flanel" (1990) de grootste Vlaamse kaskrakers in de bioscoop. Urbanus is ook een productief scenarist van stripverhalen, zoals zijn eigen vedettestrip "Urbanus" en de series "De Geverniste Vernepelingskes, Plankgas en Plastronneke" en "Mieleke Melleke Mol."
Zijn humoristische stijl kan omschreven worden als absurd, volks, subversief, anarchistisch en soms populistisch.
Cabaretier.
Vanaf het begin van de jaren 70 stond Urbanus in de Vlaamse theaters met de begeleidingsgroep "Anus". Al snel ging hij solo de theaters in als "Urbanus van Anus". In 1974 kwam zijn eerste lp uit, "Urbanus van Anus leevend". Dit debuut was goed voor vijf hitsingles. Naar aanleiding van zijn theatersuccessen werd hij door de BRT gevraagd een komische act te verzorgen in het programma "Zorg dat je d'er bij komt". Urbanus' antwoord hierop was: "Nu gaan zelfs de blinden mij herkennen". Vanaf 1975 trad hij ook in Nederlandse theaters op. Eind jaren 70 liet hij "Van Anus" vallen en noemde hij zichzelf simpelweg Urbanus. In 1978 verscheen er van het nummer "de belastingscontroleur" al een videoclip. Zijn plaat "Bakske vol met stro" (1979), een kerstlied dat de geboorte van Jezus Christus parodieerde, zorgde voor veel ophef bij de katholieke kerk, maar het grote publiek kon de plaat best waarderen: zo'n 150.000 exemplaren werden ervan verkocht.
In 1983 haalde zijn dubbelelpee "Urbanus 10 jaar live" platina, en zijn Michel Sardou parodiërende single "Quand les zosiaux chantent dans le bois" ("Als de goveltjes in 't bos zingen") was wederom een groot succes. In 1983 schitterde hij in het door hemzelf gemaakte televisieprogramma "Beter 10 crises in de lucht dan 1 in ons land".
In 1991 scoorde hij hoog in het spelprogramma "Wie ben ik?" bij de VTM, gepresenteerd door Goedele Liekens en met teamaanvoerders Urbanus en Werther Van Der Sarren. De voorwerpen die een hint waren, werden door Bé De Meyer getoond.
In 1992 speelde Urbanus in het sketchprogramma "Meer moet dat niet zijn" bij VTM, samen met Goedele Liekens en Werther Van Der Sarren.
Strips.
Urbanus is ook de naam van de stripreeks, die in 1983 startte. In deze strips worden de komische avonturen uit de fictieve jeugd van Urbanus in zijn woonplaats Tollembeek uit de doeken gedaan. De stripverhalen worden door Urbanus samen met tekenaar Willy Linthout gemaakt. De eerste strip "Het fritkotmysterie" werkte aanstekelijk en er verschenen 4 tot 5 albums per jaar bij de Antwerpse Uitgeverij Loempia; tegenwoordig bij Standaard Uitgeverij.
Films.
De eerste film van Urbanus, "Hector", kwam in oktober 1987 uit. Urbanus schreef het scenario samen met de debuterende regisseur Stijn Coninx. Het werd een enorm succes. De film won de eerste prijs op het Internationale Festival van de Komische Film in Chamrousse (Frankrijk) en Urbanus ontving er de prijs "beste acteur" van Radio France en Dauphiné Libéré. "Hector" was op dat moment ook het grootste kassucces ooit in de Belgische geschiedenis.
Dit succes op het witte doek vroeg om een vervolg en in 1990 kwam "Koko Flanel" uit, opnieuw met de samenwerking van Stijn Coninx. Deze film verpulverde zelfs het vorige record van Hector en was 18 jaar lang het grootste kassucces in de Belgische filmgeschiedenis. Pas in 2009 werd dit record door "Loft" van Erik Van Looy en Bart De Pauw verbroken.
In 1993 vertolkte Urbanus de hoofdrol in "De zevende hemel", een film van de Fransman Jean-Paul Lilienfeld, maar die kon het grote publiek niet bekoren.
1995 tot 2000.
In 1995 speelde Urbanus in de 12-delige televisiereeks "Genoeg gelachen, nu humor", wat goed was voor een wekelijkse notering in de top vijf van de kijkcijfers. Er kwam ook een single uit, nadat hij tien jaar geen plaat meer gemaakt had. Het nummer "Poesje Stoei" was meteen goed voor een nummer 1-hit.
Urbanus en Willy Linthout zetten in 1996 een punt achter de uitgeverij Loempia (opgericht door Linthout zelf), en gaven voortaan hun strips uit bij de Standaard Uitgeverij.
Met Jan Bosschaert als tekenaar startte Urbanus in 1998 een nieuwe stripreeks: "De Geverniste Vernepelingskes", waarin ze vele Bekende Vlamingen belachelijk maken.
2000 tot heden.
Medio 2001 werd er op de dijk van Middelkerke een standbeeld ter ere van Urbanus onthuld.
Van 2002 tot 2004 verzorgde Urbanus het scenario van de eerste vier albums van Klein Suske en Wiske. Jeff Broeckx verzorgde de tekeningen.
In 2003 begon Urbanus twee nieuwe stripreeksen met Dirk Stallaert. "Mieleke Melleke Mol" en "Plankgas en Plastronneke".
In 2004 speelde hij de rol van cafébaas Jacobus in de Suske en Wiske-film "De duistere diamant".
In 2005 verscheen de serie "Urbain", 7 afleveringen van 30 minuten, waarin Urbanus zichzelf speelt in een fictieve reeks over zijn leven. Deze was te zien op de Vlaamse zender Eén en een jaar later op het Nederlandse Nederland 2. In datzelfde jaar nam hij het Nederlandstalige commentaar van de film "March of the Penguins" voor zijn rekening. Ook was Urbanus dat jaar één suggestie voor de nominatie voor De Grootste Belg in Vlaanderen, maar hij haalde de uiteindelijke nominatielijst niet en eindigde op nr. 34 van degenen die buiten de nominaties vielen.
Van 2006 t/m 2008 was hij teamcaptain van de "De tabel van Mendelejev"-quiz op Eén.
In 2006 kwam Eén met In de ban van Urbanus, een programma waarin sketches van Urbanus werden afgewisseld met interviews waarin de jonge generatie komieken vertellen welke impact Urbanus op hen heeft gehad. In datzelfde jaar speelde hij de rol van tovenaar in de film "K3 en het ijsprinsesje". Ook sprak hij de stem in van Takel in de Vlaamse versie van de Disney/Pixar-animatiefilm "Cars".
In januari 2008 kreeg hij de Nova Civitas-prijs van de Vrijheid. In dezelfde maand was hij ook te zien in "De Lustige Lezers", een "Man bijt hond"-rubriek, waarin hij een strip van Nero voorlas. Later in 2008 deed hij stemmenwerk voor de film "Niko en de Vliegende Brigade". Hij sprak de stem in van "Julius de vliegende eekhoorn". Ook brachten in 2008 verscheidene Bekende Vlamingen een ode aan de liedjes van Urbanus in de Urbanus Vobiscum-show. Onder andere Jean Blaute, Eric Melaerts, Wim Opbrouck, Stijn Meuris, Sarah Bettens, Jan De Wilde, Jan De Smet, De Nieuwe Snaar, K3, Roland Van Campenhout, Nathalie Delcroix (Laïs) zongen een liedje van Urbanus.
In 2009 zat Urbanus in een aflevering van het programma "De jaren stillekes" van Steven Van Herreweghe.
In 2009 maakte hij deel uit van de negenkoppige jury in het nieuwe seizoen van "De slimste mens" ter vervanging van de professor Rik Torfs. In het laatste seizoen, in 2010, was hij echter niet meer van de partij.
In 2010 maakte hij een nieuw programma over Mieleke, Melleke Mol en andere striphelden voor vtmKzoom.
In 2010 en 2011 waren er plannen om een nieuwe film uit te brengen onder de titel "Altijd Tevreeden", waarvan het scenario was geschreven door Urbanus in samenwerking met Frank Van Passel, die tevens de regisseur zou worden. Ondanks herhaalde pogingen bleek het echter niet mogelijk om de financiering rond te krijgen, waardoor het project werd afgeblazen.
In 2011 speelde Urbanus mee in de tweede Mega Mindy-film, "Mega Mindy en het Zwarte Kristal". Hij speelde Sultan van Zahambra, een slechte sultan uit het Verre Oosten. Urbanus ging filmen in Zuid-Spanje. In mei 2011 was Urbanus te zien in de rol van een depressieve weduwnaar in de videoclip "Doodverveellied" van De Fanfaar, een Nederlandstalige rockband met ook teksten in het Brusselse dialect. Eveneens in 2011 bracht Urbanus een show met hoogtepunten onder de noemer "Urbanus Zelf". In 2012 en 2013 ging Urbanus met deze show op tournee in Vlaanderen; in 2013 en 2014 door Nederland.
In 2013 was hij hoofdact op het congres van de Nieuw-Vlaamse Alliantie.
Zijn nummer "Bakske vol met stro" werd in 2014 opgenomen in de eregalerij van de Vlaamse klassiekers van Radio 2. Tijdens de zomer van datzelfde jaar ging Urbanus op tour met De Fanfaar
In 2015 trad Urbanus samen met de band De Fanfaar op tijdens Pinkpop.
Urbanus is nog steeds actief op televisie en komt in verschillende programma's langs als praatgast of quizdeelnemer.
