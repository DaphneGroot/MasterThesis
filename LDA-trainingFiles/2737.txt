	Yvonne Brunen moet in vierde Tour Fminin 'haar dagen eruit pikken' Een stuk harder en gehaaider, maar nog altijd geen killer
	Van onze verslaggeefster
Tynke Landsmeer
 SWIFTERBANT
Een twintig centimeter lang litteken herinnert Yvonne Brunen (26) nog dagelijks aan het moment waarop ze serieus met wielrennen begon. Op Koninginnedag, nog maar zes jaar geleden, verdraaide ze haar knie tijdens een partijtje straatvoetbal op het dorpsplein. Een kapotte meniscus en afgescheurde kruisbanden maakten een einde aan haar ontluikende schaatscarrire.
'Om te revalideren moest ik gaan fietsen en dat vond ik bepaald geen straf', zegt Brunen die tegenwoordig alleen nog in strenge winters de ijzers onderbindt voor een tochtje over het Ketelmeer. 'Ik vind het heerlijk om keihard te buffelen. Je lichaam vraagt er als het ware om. Het is ontzettend afzien, maar dat vind ik juist wel lekker. Ik heb er erg veel lol in.'
Morgen staat Brunen met de nationale ploeg aan de start van haar vierde Tour Fminin: een rit over 62 kilometer van Lac de Madine naar Metz. De blonde dochter van een boerengezin uit Swifterbant is inmiddels de veterane van de ploeg, maar haar kansen op een hoge klassering schat ze laag in. De vele bergetappes zijn niet in haar voordeel.
'Ik kan redelijk heuvelop, maar als het echt steil wordt, kom ik in de problemen. Het klimmen zou je eigenlijk veel moeten trainen, maar dat gaat een beetje moeilijk in Flevoland. De allereerste keer de Tourmalet op, 25 kilometer bergop, wist ik niet wat me overkwam. Dat is toch even iets anders dan de Ketelbrug. Het is dit jaar bij uitstek een ronde voor Luperini.'
De Italiaanse Fabiana Luperini, de laatste twee edities winnaar van de Tour Fminin, zal door het ontbreken van de Franaise Jeannie Longo bijna onbedreigd haar trilogie kunnen voltooien. Longo maakt de ronde dit jaar voor het eerst mee als ploegleidster.
Vorig jaar kon Brunen, door een redelijk vlak begin van de Tour, lang bij de besten aanklampen. Het leverde haar de groene trui op, nadat ze in het begin zelfs een dag in het geel door Frankrijk mocht rijden.
'Dan voel je je best wel lekker zo'n dag', zegt ze bescheiden. Pas na enig aandringen geeft ze toe: 'Je voelt je een beetje de koningin van het peloton. Zo'n trui geeft vleugels.
'Als ik realistisch ben, denk ik niet dat zoiets dit jaar weer mogelijk is. We gaan nu al vrij snel de bergen in. Ik moet gewoon mijn dagen eruit pikken en zien dat ik een etappe kan winnen. Als we met de ploeg goed rijden en een etappe pakken, is voor mij de Tour geslaagd. Dan maakt het niet zoveel uit wi er wint.'
Ze benadrukt dat het dragen van de gele trui niet de mooiste beloning in haar wielercarrire is geweest. De verrassende overwinning in haar eerste strijd om het Nederlands kampioenschap betekende veel meer. 'De eerste is nog altijd het mooiste.' En ook de etappezege in haar allereerste Tour Fminin was mooier dan de gele trui.
Koud in de nationale selectie opgenomen, werd Brunen direct de Franse bergen ingestuurd. 'Dat was vrij onverwacht. Ik had er nooit rekening mee gehouden dat ik direct een koers zou rijden.'
Het karakteriseert de bescheiden Brunen. Ze is geen type dat hoog van de toren blaast. Dat ze na haar eerste nationale titel direct werd gebombardeerd tot de nieuwe Leontien van Moorsel doet ze af als onzinnig. 'Ik kwam net kijken.'
Ze zegt wel net zo bezeten te zijn, maar verder gaat elke vergelijking met de tweevoudig wereldkampioene en winnares van de Tour Fminin mank. 'Ik zie mezelf nog niet zo snel op een blaadje sla de Alpe d'Huez oprijden, al kan ik me wel voorstellen hoe zoiets kan gebeuren. Je bent zo met wielrennen bezig dat je snel oogkleppen op kunt hebben, dat je niet meer ziet waar je mee bezig bent. Maar gelukkig heb ik goede persoonlijke begeleiders om me heen. Die letten daar goed op.'
Dat Van Moorsel een drastisch dieet ging volgen, kwam ook doordat Piet Hoekstra, de bondscoach van de vrouwenselectie, een hekel heeft aan 'dikke konten'. Dat heeft hij nooit onder stoelen of banken gestoken. Brunen: 'Hij is nog steeds erg bezig met vetpercentages en eetgedrag, maar daar ben ik niet van onder de indruk. Zoals Leontien eruit zag, was ook niet goed. Ze fietste dan wel hard, maar het is niet gezegd dat je automatisch hard gaat fietsen als je zo dun bent.'
Volgens Hoekstra mist ze nog vermogen ('Wat hij daar dan ook mee mag bedoelen. Ik weet dat ik genoeg uren op de fiets zit'), volgens haarzelf is ze klaar voor een grote overwinning. 'Het doel is ooit een WK te winnen, want ik ben meer een renster van eendaagse wedstrijden dan van een Tour of Giro d'Italia.
'Het ligt alleen niet in mijn aard om dat van de daken te schreeuwen. Misschien ben ik te bescheiden. Misschien mis ik het killersinstinct. Dat komt vanzelf met de jaren, ik ben pas aan mijn vierde internationale seizoen bezig. Mijn karakter is al heel erg veranderd in vergelijking met drie jaar geleden. Je wordt gehaaider. En je wordt harder. Als je wint noemt iedereen je de nieuwe Van Moorsel, verlies je je nationale titel, zoals dit jaar is gebeurd, dan roepen ze dat je achteruit rijdt. Ook daar moet je mee leren omgaan.'

Foto
	Yvonne Brunen in het tarweveld van haar vader. FOTO HARRY COCK

