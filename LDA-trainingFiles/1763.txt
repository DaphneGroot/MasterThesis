	Joop heeft sterke handen en was niet zo intelligent
	Zwaar is hij altijd al geweest. 'Ik kwam als tienponder ter wereld', zegt Joop van den Ende in Memory Magazine, het blad voor Heao-studenten.
Dat hadden ze later op school ook in de gaten. Na de lagere school volgde de ambachtsschool. In die tijd ging aan die stap een beroepskeuze test vooraf. 'Een aardige meneer liet mij wat opschrijven, tekenen en met blokjes stoeien en na afloop zei hij mijn ouders: uw zoon is zwaar en hij heeft sterke handen, hij lijkt mij het meest geschikt om bij de afdeling bruggenbouw te gaan werken, want hij is niet zo intelligent...'
Van den Ende zat twee jaar op die school. Vervolgens ging hij als timmermansleerling aan de slag. 'Huizen en winkels verbouwen, kleinbouwwerken, restauratiewerk en noem maar op.'
Lang duurde het aannemersavontuur niet. Er kwam een baantje vrij op het decoratelier van de Nederlandse Opera en Van den Ende bedacht zich geen moment. Hij kreeg een tijdelijk contract van een jaar. 'Daar is het allemaal begonnen, omdat ik toen kennismaakte met het professionele theater.'
Een paar jaar later startte hij zijn eigen theaterbureau, Spotlight geheten. Het kwam aarzelend op gang. 'Daar ben ik na die eerste pakweg drie jaar van 'het vak in willen, maar niet de juiste weg weten' in geslaagd door dingen te gaan doen die anderen niet deden. Bijvoorbeeld door een programmaatje in elkaar te zetten met de artiesten die veel voor mij werkten. Ik bracht Swiebertje, Bromsnor en Pipo de Clown op het toneel, had zelf een kinderprogramma...'
Alles wat Endemol nu op grote schaal doet, deed ik toen in mijn kleinschalig: ik heb zelf op de vloer gestaan van het theater en van de televisiestudio, stof ingekocht, kostuums besteld, met decors gesjouwd, zelf geproduceerd, enzovoort.'
Van den Ende heeft er wel eens spijt van gehad dat hij niet naar de middelbare school is gegaan. 'Vooral om de talen. Als ik die beter had gesproken, dan was het bedrijf wereldwijd al twee of drie keer zo groot geweest.'


