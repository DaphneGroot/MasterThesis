Martelange.
Martelange (Luxemburgs: "Maartel", Waals: "Måtlindje", Duits: "Martelingen") is een plaats en gemeente in de Belgische provincie Luxemburg. Martelange ligt tegen de grens met Luxemburg. De Sûre stroomt door het dorp voordat ze de grens met Luxemburg passeert. De gemeente telt ruim 1500 inwoners. Naast een variant van het officiële Frans, wordt in de streek ook Luxemburgs gesproken.
De verkeersweg, de N4 grenst in Martelange aan het Groothertogdom Luxemburg, met zijn lage accijnzen op benzine, alcoholische dranken en tabak. Aan de Luxemburgse kant van de grensweg bevindt zich het ene tankstation na het andere (met af en toe een drankwinkel ertussen).
Kernen.
Grens in Martelange. De straat zelf inclusief trottoirs en de rechterzijde ervan horen bij België, de huizen en tankstations links staan in Luxemburg
De gemeente heeft geen deelgemeenten. Binnen de gemeentegrenzen liggen wel nog de dorpjes Grumelange en Radelange. Net als Martelange-centrum ligt Grumelange tegen de Luxemburgse grens.
De dorpskern van Martelange loopt over de Luxemburgse grens over in het gehuchtje Rombach, ook wel Rombach/Martelange. Wat zuidelijker in het Groothertogdom ligt ook een gehucht met de naam Haut-Martelange.
Bestuur 2013-2018.
Het bestuur van Martelange bestaat uit de lijst UC die de meerderheid van de zetels heeft.
Ontploffing van een tankwagen.
Op 21 augustus 1967 ontplofte een Franse tankwagen geladen met 45.000 liter vloeibaar gas midden in het dorp. Tientallen huizen werden vernield. Er vielen 22 doden te betreuren. Daarnaast raakten 120 mensen gewond.
