Goran Ivanišević.
Goran Šimun Ivanišević (Split, 13 september 1971) is een voormalige Kroatische professionele tennisser, die in 2004 zijn actieve tennisloopbaan beëindigde. Hij neemt nog wel geregeld deel aan de ATP Tour of Champions.
Hij was één van de beste grasspelers ter wereld die Wimbledon nog nooit gewonnen had. Hij probeerde het echter nog één keer als nummer 125 van de wereld, toen hij in 2001 een wildcard ontving van de organisatie. Zijn overwinning op Patrick Rafter in 2001 (na drie finales verloren te hebben) was waarschijnlijk de emotioneelste ooit, voor zowel Goran als veel tennisliefhebbers over de hele wereld. Hij werd zo ook de eerste speler die Wimbledon wist te winnen met een wildcard. Bij zijn terugkeer in Kroatië werd Goran gehuldigd door meer dan 200.000 fans in zijn geboorteplaats Split. Het zou overigens ook zijn laatste overwinning op een ATP-toernooi worden.
Ivanišević speelde op 25 juni 2004, tijdens Wimbledon zijn laatste wedstrijd als proftennisser. Hij verloor in de derde ronde met 2-6, 3-6 en 4-6 van Lleyton Hewitt.
Zijn spel werd met name gekenmerkt door zijn serve-volley spel en zijn harde service.
