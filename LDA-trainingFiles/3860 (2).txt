Hooglied.
Het Hooglied is een van de boeken in het Oude Testament respectievelijk de Tenach. Binnen de Tenach maakt het "Hooglied" deel uit van de Geschriften en daarbinnen is het een van de vijf rollen (Megillot).
Naam.
De Hebreeuwse naam Shir-HaShirim betekent letterlijk "lied der liederen". De uitdrukking is een voorbeeld van een Hebreeuwse genitief, waarmee een overtreffende trap aangeduid wordt. Omdat uit de oorspronkelijke uitdrukking niet blijkt in welk opzicht dit lied alle andere overtreft, staan vertalers voor een moeilijkheid. Maarten Luther vertaalde de titel als "Hohes Lied" en daaruit ontstond de gebruikelijke Nederlandse naam "Hooglied".
In de Griekse Septuaginta wordt het boek Asma (lied) genoemd; de eerste woorden zijn "assma asmatoon; "lied der liederen". In de Latijnse Vulgata is het Canticum Canticorum, een letterlijke vertaling van de Hebreeuwse naam.
Auteurschap.
Het Hooglied is volgens de titelregel van Salomo. Het opschrift luidt namelijk: "Lied der liederen, van Salomo". In de uitleg werd derhalve traditioneel Salomo als auteur beschouwd, maar moderne theologen pleiten op taalkundige gronden voor een latere datering, na de ballingschap of in de hellenistische periode. Minder liberaal georiënteerde theologen als Hengstenberg, Delitzsch, Zöckler en Keil houden in het algemeen vast aan een datering uit de periode van Salomo of vlak daarna.
Liefdespoëzie en ook wijsheid hoorden volgens het boek Koningen bij Salomo, zoals wetsteksten bij Mozes en Psalmen bij David. Het gebruik van Salomo als pseudoniem was zo beschouwd een voor de hand liggend stijlmiddel.
De canoniciteit van het boek werd binnen de joodse traditie ooit betwist. De grote mystieke Thorageleerde Rabbi Akiva zette zich echter in voor handhaving in de canon met als argument de mystieke betekenis die hij er aan toekende.
Inhoud.
De inhoud van het boek bestaat volgens een veel gehoorde uitleg uit een tweespraak in dichtvorm tussen twee geliefden. Sommige religies en Bijbelgeleerden vatten bepaalde tekstgedeeltes op als erotisch van aard, al wordt in Hooglied vaak de kuisheid de herderin beschreven.
De mannelijke hoofdpersoon in het verhaal is Salomo, de vrouw is de "Sulamietische", een herderin van eenvoudige afkomst. Een deel van de inhoud (hoofdstuk 3:6 e.v.) beschrijft een bruiloftsdag of een koninklijke intocht van Salomo.
Thema, interpretatie en boodschap.
Het thema van het boek Hooglied lijkt te zijn: de liefde tussen een bruidegom (Salomo) en zijn bruid (de Sulamith).
Veel gedeelten in het Hooglied lijken een erotische lading te hebben. Om hier goed mee om te gaan, zijn er verschillende interpretaties. Genoemd kunnen worden de allegorische, de typologische en de letterlijke interpretatie. Het jodendom accepteert enkel de allegorische interpretatie.
Daarnaast kan men het literair lezen, als voorbeeld van Bijbelse poëzie.
In de Bijbel wordt de liefde tussen bruidegom en bruid overigens vaak als beeldspraak gebruikt. In het Oude Testament voor de liefde tussen God en Israël, vergelijk Psalm 45; Jesaja 54:4-6; 62:4, 5; Jeremia 2:2; 3:1, 20; Ezechiël. 16; Hosea. 2:16, 19, 20. In het Nieuwe Testament voor de liefde tussen Christus en zijn kerk, vergelijk Mattheus 9:15; Johannes 3:29; Efeziërs 5:23, 27, 29; Openbaring 19:7-9; 21:2, 9; 22:17.
De uitleg waarbij het Hooglied wordt gezien als allegorie was in de joodse kerk en de vroeg-christelijke kerk en in de kerk van de Reformatie gebruikelijk. De letterlijke uitleg stamt voornamelijk uit de 19e en 20e eeuw.
Overig.
Delen van het boek zijn tot in de 20e eeuw in Syrië als bruidsliederen gebruikt.
Relaties met andere christelijke Bijbelboeken.
Het Nieuwe Testament gebruikt het beeld van bruidegom en bruid herhaaldelijk voor de verhouding tussen Jezus Christus en de gemeente, bijvoorbeeld in Efeziërs 5 en Openbaring 19:7-9.
