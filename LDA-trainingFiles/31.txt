	FNV procedeert tegen rijk voor cao banenpoolers
	
Van onze verslaggeefster
AMSTERDAM
De FNV wil met een procedure bij de internationale arbeidsorganisatie (ILO) het rijk dwingen banenpoolers een cao te geven. Nu verdienen de 23 duizend banenpoolers in Nederland jaar in jaar uit het minimumloon. Volgens de FNV is dat in strijd met internationaal aanvaarde richtlijnen over onderhandelingsvrijheid over lonen en andere arbeidsvoorwaarden.
Banenpoolers werken meestal in de gezondheidszorg, in het stadstoezicht of als wagenbegeleider. De banenpoolfuncties zijn bedoeld voor werklozen die weinig kans hebben een gewone baan te vinden.
Volgens het ministerie van Sociale Zaken is het onmogelijk de banenpoolers opslag te geven. 'EÃ©n van de subsidievoorwaarden is dat de beloning niet boven het minimumloon mag uitkomen. Zo staat het in de wet', aldus een woordvoeder.
De FNV vindt dat banenpoolers, net als andere werknemers, het recht hebben over hun loon te onderhandelen. 'Iedereen heeft recht op een stukje perspectief', benadrukt H. Goosen, voorzitter van de FNV-Rotterdam. 'Bovendien zijn het gewone werknemers die iedere dag, al dan niet met een broodtrommel onder de snelbinder, aan de slag gaan voor hun baas.'
De positie van banenpoolers verandert als de Tweede Kamer de Wet Inschakeling Werklozen aanvaardt. Volgens die wet kunnen banenpoolers vanaf 23 jaar 120 procent van het minimumloon gaan verdienen. Maar omdat ze dan een vierdaagse werkweek krijgen, blijft hun verdienste ook dan rond het minimumloon steken.
Het rijk pint ook de beloning van werknemers met een Melkertbaan vast op maximaal 120 procent van het minimumloon. 'Dat weet ik', zegt Goosen van de FNV. 'De Melkertbanen zijn onze volgende stap.'

