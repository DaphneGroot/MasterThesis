Aristarchus van Samos.
Aristarchus van Samos (Grieks: Αρίσταρχος ο Σάμιος; "Aristarchos o Samios") (ca. 310 v.Chr. - 230 v.Chr.) was een Grieks astronoom en leerling van Strato van Lampsacus. Hij was de eerste astronoom waarvan is opgetekend dat hij een heliocentrisch model van de kosmos voorstelde en wel gebaseerd op beredeneerde gronden. Zijn ideeën werden verworpen ten gunste van de theorie van Plato en Aristoteles en, een half millennium later, van Ptolemaeus.
Relatieve afstand Aarde-Maan en Aarde-Zon.
Het enige van Aristarchus bewaard gebleven werk is "Περὶ μεγεθῶν καὶ ἀποστημάτων [ἡλίου καὶ σελήνης]" ("Over de afmetingen en afstanden [van de Zon en de Maan]"). Het lijkt uit te gaan van een geocentrisch wereldbeeld. In dit werk probeerde Aristarchus te bewijzen dat de afstand van de Zon tot de aarde 20 keer zo groot is als van de Maan tot de aarde.
Hij berekende het als volgt: bij halve maan is de hoek Zon-Maan-Aarde 90°. Op hetzelfde moment mat hij de hoek Maan-Aarde-Zon. Dit lukte niet goed, want die hoek is moeilijk te meten, zie uitleg bij tekening. Aristarchus kon zo de relatieve lengten van de zijden Aarde-Maan en Aarde-Zon berekenen. Uit citaten van latere geleerden weten we dat hij heliocentrische ideeën had.
Middellijn van aarde en maan.
Ook vergeleek hij in datzelfde boek de middellijn van de Aarde met de middellijn van de maan. Die was af te leiden uit de schaduw van de Aarde op de maan bij maansverduisteringen. Door die schaduw te bekijken, meende hij te zien dat de aarde drie keer zo groot is als de maan, een redelijk goede benadering.
Aarde draait om de zon.
De zon is verder weg dan de maan en aanzienlijk groter dan de aarde - Aristarchus kwam uit op zeven keer. In werkelijkheid is het ongeveer 500 keer. Op grond hiervan kwam hij tot de conclusie dat de aarde om de zon draait.
Dus volgens hem was de zon het centrum van het heelal, bewoog de aarde in één jaar om de zon en in één dag om haar eigen as en was de sfeer van de sterrenhemel onbeweeglijk. Omdat de sterren geen zichtbare parallax vertoonden, veronderstelde hij dat de sterren zeer ver weg waren. Ook meende hij dat de maan geen licht uitzond, maar slechts het zonlicht reflecteerde. Het is echter niet zeker of hij het heliocentrisme slechts als hypothese overwoog of als bewezen propageerde zoals Seleucus van Seleucia later deed. De stoïcijnse filosoof Cleanthes meent dat de Grieken Aristarchus wegens goddeloosheid hadden moeten veroordelen. Dit zegt Plutarchus in zijn essay "Over het schijnbare gezicht in de bol van de maan" uit "Moralia".
Vernoeming.
De krater Aristarchus op de Maan is naar hem genoemd.
