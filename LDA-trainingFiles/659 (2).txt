Liften.
Internationaal bekend en typisch gebaar voor lifters.
Liften is een vorm van reizen waarbij de reiziger een beroep doet op autochauffeurs hem of haar als passagier mee te nemen ("een lift geven"). In de meeste Europese landen is liften toegestaan langs alle wegen, met uitzondering van autowegen en autosnelwegen
Methode.
Er zijn verschillende methoden van liften. Meestal staat de lifter langs een weg en maakt duidelijk in een "lift" ge√Ønteresseerd te zijn door met zijn arm een gebaar te maken. Veelal wordt de arm gestrekt en de duim opgestoken, meestal wijzend in de rijrichting, soms bewegend. Een lifter toont veelal een bordje waarop zijn bestemming is geschreven. Sommige lifters spreken chauffeurs aan op parkeerplaatsen of bij benzinepompen. Ook zijn er fora en websites op internet voor lifters en liftcentrales, die bemiddelen tussen liftvragers en -gevers.
In Nederland en omliggende landen wordt geen in geld uitgedrukte tegenprestatie voor een tijdens een reis verkregen lift gevraagd, behalve bij liftcentrale.
Locatie.
Op auto(snel)wegen is liften niet toegestaan. Liften mag wel aan het begin van opritten, op parkeerterreinen of bij een tankstation. Op sommige plaatsen zijn specifieke liftershaltes aangebracht.
Beweegredenen.
Lifters liften tegenwoordig omdat het een gratis of goedkope manier is van reizen of omdat er geen andere middelen van vervoer zijn. Soms speelt de behoefte aan reisgezelschap en avontuur een rol of de wens milieuvriendelijk te reizen. Er zijn ook wedstrijden waarbij lifters of teams van lifters strijden tegen elkaar, zoals in het tv-programma Peking Express);
Automobilisten nemen lifters mee, omdat ze gezelschap of ondersteuning tijdens het reizen willen hebben of omdat ze behulpzaam willen zijn. Soms hebben ze zelf (of hun kinderen) gelift en ze daarom affiniteit met het fenomeen "liften".
Reputatie en afnemende populariteit.
Over liften doen diverse griezelverhalen de ronde waarbij afwisselend de lifter en de automobilist de kwade zijn. De horrorfilm "The Hitcher" uit 1986 speelde in op deze angst.
Tegenwoordig zijn er in op veel plaatsen aanzienlijk minder lifters dan in de jaren 70 en 80 van de vorige eeuw, de hoogtijdagen van het liften. Dit wordt geweten aan de opkomst van goedkope vormen van openbaar vervoer zoals lange afstand bussen of speciale kortingen zoals in Nederland de OV-studentenkaart. Ook is het veel vrachtwagenchauffeurs door hun baas verboden lifters mee te nemen.
