	Miljoenenorder voor busbouwer Den Oudsten
	ANP
WOERDEN
De Woerdense bussenbouwer Den Oudsten heeft samen met zijn Noord-Amerikaanse zusterbedrijf New Flyer Industries een grote Amerikaanse order binnengehaald. Het gaat om de levering van 104 luxe streekbussen voor de stad Houston. De order heeft een waarde van ruim zestig miljoen gulden en biedt Den Oudsten ongeveer honderd manjaar werk.
De bussen zullen worden ontwikkeld en gebouwd in de fabriek van Den Oudsten Bussen in Woerden. Vervolgens vindt de definitieve afbouw plaats in de New Flyer-vestiging in Crookston, Minnesota. Hiermee voldoet Den Oudsten aan de Amerikaanse regelgeving die voorschrijft dat een deel van de arbeid in de Verenigde Staten moet worden verricht en dat tenminste 60 procent van het materiaal in Amerika moet worden ingekocht.
Vorige week kocht het Haagse Openbaar Vervoer bedrijf HTM al zeventien bussen bij Den Oudsten.

