	Een oude kolonie vol koelies en riksja's
	Van onze verslaggever
Willem Ellenbroek

AMSTERDAM
Hij landde er op een mooie novemberdag in 1959, het vrachtschip ankerde in het diepe water van de zeestraat; wachtend op de afwikkeling van de formaliteiten met de douane en de motorboot die hem naar de wal zou brengen beende hij op het dek heen en weer en maakte met een telelens zijn eerste foto's van de stad en het schiereiland in de verte. Hij was op slag verliefd.
Ed van der Elsken kon er toen maar twee dagen passagieren. Hij maakte een wereldreis en was op weg naar Japan, waar hij drie maanden zou werken. De oude Britse kroonkolonie liet hem niet los. Het jaar erop kwam hij terug, vond een bed bij een paar Hollandse vrienden, en bleef er zes weken. Hij zwierf langs de havens en door de drukke volksbuurten, over de vismarkt en langs de drijvende dorpen van volgepakte sampans. Hij verkende het eiland Hong Kong met de hoofdstad Victoria, het schiereiland Kowloon ertegenover en het boerenland van de New Territories erachter.
Hij maakte duizenden foto's, waarvan hij er toen - in het boek Sweet Life, het verslag van zijn wereldreis -, maar een paar gebruikte. De rest drukte hij nooit af. Een jaar voor zijn overlijden in 1990 realiseerde hij zich dat alles wat hij toen had gezien voorgoed veranderd was. De Chinese stad van zijn dagen bestond niet meer.
De koloniale negentiende eeuwse atmosfeer die hij er aantrof, een stadsbeeld dat ook Slauerhoff nog vertrouwd moet zijn geweest, met koelies en riksja-boys, jonken en sampans met opgelapte zeilen, was allang vervangen door die van een moderne metropool vol wolkenkrabbers.
Hij werd weer door die oude liefde gegrepen en verdween, met een boek in gedachten, voor vijf weken in de donkere kamer om al die beelden weer op te roepen. Hij stelde zelf het boek nog samen, schreef de inleiding en maakte de bijschriften. Nu, in dit jaar van de overdracht van de kroonkolonie aan China, besloot de Engelse uitgever Dewi Lewis Publishing om het samen met de Amsterdamse boekhandel De Verbeelding alsnog uit te geven.
Een week na die overdracht is Ed van der Elsken: Hong Kong, the way it was verschenen, morgen wordt de tentoonstelling van die foto's geopend in het Nederlands Foto Instituut in Rotterdam. Veertig jaar na die eerste kennismaking blijkt er een heel ander Hong Kong te zijn ontstaan. Die eeuw van Slauerhoff is - door de tijd, de vooruitgang, de auto en het vliegtuig - voorgoed verdwenen. Alleen daarom al is zijn boek een document geworden.
Die wereld van stoomschepen en trampers met hun vele laadbomen, die in Victoria Harbour voor anker gingen en hun lading losten in langsgelegen jonken, bestaat niet meer. De rij oude rederijkantoren aan de kade, de koloniale gebouwen op de hoogten erachter, is verdwenen en vervangen door een skyline van wolkenkrabbers. Al het internationale en intercontinentale verkeer ging toen over zee. Passagiers wachtten op de kade, onder de mooie gietijzeren overkapping van de Blake Pier, op de motorbootjes - walla walla's - die hen naar hun oceanliners brachten. Het gaat nu, allemaal, per Airbus en Jumbojet.
Er waren nog weinig auto's in de stad. Het straatbeeld van Ed van der Elsken werd beheerst door koelies en riksja-boys. Het greep hem onmiddellijk, hij moet voor hen een enorm ontzag voor hebben gehad en fotografeerde ze bij tientallen, dravend voor hun wagentjes, zwoegend onder hun draagjuk - soms met ook nog een kind in een bundeltje op hun rug.
Hij zag de sloppen, opgetrokken uit wrakhout en platgeslagen blikken, van de vluchtelingen uit de Volskrepubliek en de schommelende steden van de watergypsies op hun samengebonden sampans en jonken en met dat mooie oog voor detail van hem in die onafzienbare vlakte van drijvende hutjes weer die ene man met zijn billen bloot buitenboord hangen om z'n behoefte te doen.
Door Van der Elskens Hong Kong ratelen dubbeldeks trams tussen de koelies en riksjas door, verkoopt een kreupele vrouw vanuit een vreemd in elkaar geflanst invalidewagentje kranten, voert een boer aan een touw een dikke zeug naar de slachterij, eet een oude man met stokjes zijn rijst uit een emaille kommetje, lacht een winkelierster haar gouden tanden bloot en boomt een vrouw haar eenzaam scheepje over woelige baren.
Er zit meer in zijn foto's: achter elk beeld voel je een geweldige, zinderende drukte. Er stijgt lawaai uit op, een herrie die nog rijmde met Slauerhoffs ritme.
Ed van der Elsken: Hong Kong, tentoonstelling in het Nederlands Foto Instituut, Rotterdam, van 12 juli tot en met 24 augustus.
Het gelijknamige boek is uitgegeven door Dewi Lewis Publishing/ De Verbeelding,  99,- tijdens de tentoonstelling, later  125,-.

Foto
	Boven: Kreupele vrouw verkoopt kranten, riksja-boy op drukke markt. Onder: Jonk met gerepareerde zeilen, sjouwende kinderen. FOTO'S ED VAN DER ELSKEN

