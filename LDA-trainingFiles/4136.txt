	Humor als sociaal smeermiddel MOPPENVERZAMELING WERPT LICHT OP OMGANGSVORMEN IN DE GOUDEN EEUW
	DE TITEL (Lachen in de Gouden Eeuw) en ook de ondertitel (Een geschiedenis van de Nederlandse humor) van de studie van de Rotterdamse cultuurhistoricus Rudolf Dekker geven een wat al te weidse indruk van de inhoud van dit verder aardige boek. Anders dan de gesuggereerde verhandeling over de Nederlandse humor, of zelfs maar over lachen in de Gouden Eeuw, is het boek eerder een beknopt compendium over humor, aan de hand van een verzameling moppen en anekdoten van de zeventiende-eeuwse bohmien Aernout van Overbeke, de Anecdota sive historiae jocosae.
Deze grappen worden getypeerd en voorzien van een kort commentaar, waarna de diverse gebruiksmogelijkheden en ervaringswijzen van die humor - in sneltreinvaart - aan de orde worden gesteld binnen hun veronderstelde tradities. Daarbij spelen de Middeleeuwen nauwelijks een rol. Ten onrechte, aangezien deze Renaissance-humor in hoge mate voortborduurt op enerzijds de laatmiddeleeuwse volksfeestcultuur (vastenavond) en anderzijds humanistische opvattingen over de grote betekenis van snedigheid en ironie in het dagelijkse verkeer, bijna programmatisch gedicteerd door Erasmus.
Ook het kerkelijke beleringssysteem, gedragen door bedelmonniken, met het voorname ingredint van boertige humor en de medische overtuiging dat humor een belangrijk medicijn kan zijn, stammen uit de late Middeleeuwen. Een schets van zulke tradities is noodzakelijk om te kunnen verklaren waarom Van Overbeke zo graag teruggrijpt op deze middeleeuwse mentaliteiten en technieken, en zelfs gewoon die enorme schat aan anekdoten van enkele eeuwen terug direct gebruikt.
Het is jammer dat Dekker heeft gekozen voor zo'n vluchtige en nogal slordig opgeschreven verkenning, ten koste van wat diepgaander analyses. Dat treft temeer doordat hij ongeveer alles lijkt aan te raken wat met humor te maken heeft of zou kunnen hebben. Heel wat van de namen, titels en feiten zouden we graag inruilen voor bijvoorbeeld een wat omstandiger behandeling van de mode van de puntigheid, waarmee de aristocratie zich vanaf de vijftiende eeuw meende te kunnen onderscheiden. En ook de meermalen geconstateerde en ook zelf vast te stellen ongenietbaarheid van vrijwel al die oude grappen vraagt om een diepzinniger verhandeling over de diverse functies die in de loop der eeuwen aan het gebruik van humor zijn toegekend.
Bovenal verdient Dekkers hoofdstelling veel meer toelichting. De aandacht voor de humorcultus van de Gouden Eeuw zou in onze tijd beneden de maat zijn gebleven, terwijl we bovendien ons best zouden hebben gedaan al die humor weg te poetsen als verkapte lering. Maar Bredero en Jan Steen zijn toch vanaf de negentiende eeuw tot vervelens toe opgevoerd als superieure grapjurken en als zodanig exponenten van hun tijd?
Het is juist toe te juichen dat er de laatste decennia met nadruk op is gewezen dat deze humor in woord en beeld veel meer implicaties bevat, waarbij het belerende terecht de nodige aandacht heeft gekregen. Dit betekent echter zeker niet dat daarmee door onze voorouders minder hard zou zijn gelachen.
Integendeel, juist die hevig gestimuleerde uitbundigheid versterkte de vele functies die men destijds - meer dan nu - met humor verbond. Met pogingen dergelijke beweringen aan nadere beschouwingen te onderwerpen had Dekkers boek zelfs wel tweemaal zo dik mogen worden. Want hoe dan ook, vaststaat dat humor in alle eeuwen zeker tot de voornaamste maatschappelijke manipulatietechnieken behoort en als zodanig ook een eigen geschiedenis blijkt te hebben.
Als iets in het domein van de geest veranderlijk kan heten, dan zijn het wel de opvattingen over humor. Zelfs op korte termijn valt daarover het nodige in de eigen tijd vast te stellen. Dekker doet tussendoor in dit verband enkele interessante suggesties. Gevoel voor humor is een kwaliteit die bij het zoeken naar een partner een steeds voornamere rol speelt. Dat blijkt onder meer uit contactadvertenties, die langzamerhand dit item zo vanzelfsprekend gaan vinden dat deze wens al afgekort kan worden als 'g.v.h.' (gevoel voor humor) of gewoon 'hum'.
Wellicht verdwijnt dit binnenkort helemaal, waardoor de onderzoeker met een interessant bronnenprobleem blijft zitten. Is humor nu weer minder belangrijk geworden of spreekt die geambieerde luimigheid zo vanzelf dat daarmee niet meer hoeft te worden geadverteerd?
Ook politiek en bedrijfsleven doen inmiddels hun voordeel met humor, zelfs in die mate dat er speciale cursussen in kunnen worden gevolgd met namen als 'Humor as management-tool' (natuurlijk in het Engels). Met behulp van humor kunnen afstanden snel worden overbrugd, ongemakkelijke situaties opgeheven en sterke hirarchien gerelativeerd. Vervolgens kan humor dan een wapen zijn, omdat daarmee de andere partij op het verkeerde been wordt gezet en zich genoopt voelt tot een wat jovialer toeschietelijkheid.
Zulke werkingen zijn van meet af aan met humor in verband gebracht, waarbij het verleden over het algemeen nog sterker gefunctionaliseerde opvattingen met betrekking tot humor laat zien dan het heden. Dat er inhoudelijk voor ons nog maar zo weinig van die verjaarde lachpartijen overblijft, heeft juist daarmee te maken.
Humor is voor alles een sociaal smeermiddel met een sterk tijdgebonden karakter. Maatschappelijke verhoudingen, ambities, frustraties en angsten veranderen, en daarmee verandert humor ook. Bovendien fungeren grappen het best als ze eigenaardigheden verwerken uit de directe omgeving. Daardoor is humor even bederfelijk als cabaret, dat evenzeer veroudert in de pas met de geridiculiseerde situaties en personen.
Het spreekt daarom bijna vanzelf dat Van Overbeke's verzameling van liefst 2440 moppen voor ons uitmunt in de opperste meligheid en oubolligheid, terwijl niet zelden elk begrip van wat nu zo komisch is achterwege moet blijven. Zulke effecten worden nog verhoogd door de nauwelijks meer te pruimen grappenmakerij om een voorname wereld te bevolken met beroemde personages uit heden en verleden, die vervolgens de meest platvloerse opmerkingen en gedragsvormen toegeschreven krijgen.
Onder deze kluchtig opererende figuren met een nogal opstandige darmflora bevinden zich ook aristocraten als Barlaeus, Huygens, Hooft en hun vele familieleden. Daarbij is het niet zozeer de vraag of het waar is wat Van Overbeke beweert, maar veeleer wat het betekent zulke uitbundige stront- en seksfolklore onder de vlag van humor aan deze coryfeen te binden. En dan is zijn verzameling zeker van onschatbare waarde, op z'n minst om enig inzicht te krijgen in de geambieerde dan wel verfoeide omgangsvormen onder de stedelijke (vooral Haagse) elite in de Gouden Eeuw.
Middeleeuwse humor ontleent een belangrijke inspiratie aan afwijkingen van de lichamelijke en geestelijke norm. Wat tekortschiet in de mens als Gods evenbeeld, moet de uitdrukking van minderwaardigheid zijn. Dat heeft zo'n beschadigd exemplaar ongetwijfeld aan zichzelf te wijten. En dit gebrek aan christelijke wijsheid, sinds de zondeval structureel en erfelijk aanwezig in elk menselijk wezen, heet zotheid.
Die onvolmaaktheid kun je het best aan de kaak stellen door er hard om te lachen, zeker bij de meer in het oog lopende defecten naar lichaam en geest. Dat lachen stigmatiseert wat zichtbaar niet deugt en bezweert wat angst aanjaagt. Dat laatste speelt een grote rol bij onvolmaaktheid, want daaruit bleek eens te meer hoezeer de duivel die manifeste gebrekkigheid wist te stimuleren en uit te buiten. En uiteraard heeft de duivel, aan wie veel menselijks vreemd is, zelf geen enkel gevoel voor humor.
Daarom hebben dwergen, bultenaars, schelen, stommen, doven, vetzakken en echte gekken het hard te verduren. Hertog Karel de Stoute wordt eens in Rijssel gefteerd door hem als Paris (de minnaar van Helena van Troje) uit drie schone godinnen te laten kiezen wie de mooiste is. Deze populaire mythe uit de klassieke oudheid krijgt hier echter een ironische draai, omdat er een vette Venus aan hem wordt vertoond, een spiermagere Juno en een gebochelde Minerva, wier wanstaltige naaktheid nog eens potsierlijk is geaccentueerd door gouden kroontjes op hun hoofd. Karel komt niet meer bij van het lachen.
Zelfs los van ethische overwegingen vinden wij hier weinig aan. Maar eigenlijk hebben we de kwalificatie smakeloos voortdurend gereed. Zo lachen onze voorouders zich ook een bult om iemand die zichzelf zwaar beschadigt. Ogenschijnlijk ligt er een echo in de zware kwetsuren die Laurel en Hardy elkaar over en weer aandoen of die ze gezamenlijk ondergaan door keihard het hoofd te stoten, lange trappen af te vallen, met voorhamers neergemaaid te worden of bijkans dodelijke salto's te maken over een bananenschil.
Een zekere herinnering aan het middeleeuwse standaardvermaak speelt vast wel mee, maar er is een fundamenteel verschil: de schijn van de kwetsuren is evident, iedereen weet dat er geen echte beschadigingen ontstaan - dat echte was nu juist in de Middeleeuwen de voorwaarde om in lachen te kunnen uitbarsten.
Vermoeiend zijn ook de bergen stront waardoor de humor uit het verleden moet waden. Stront is een komisch wapen waarmee anderen kunnen worden verdelgd. De zeer verspreide anekdotenverzameling over Thijl Uilenspiegel (niet te verwarren met de romantiserende bewerking van Charles de Coster uit de negentiende eeuw) blijkt vele grappen te kennen waarin uitwerpselen de hoofdrol spelen.
Dat geldt evenzeer voor de destijds minstens zo populaire verzameling over de Pastoor van Kalenberg. Als deze zich uitgevreten voelt door drie bezoekende edellieden, neemt hij wraak door het bed waarin ze hun roes uitslapen (van zijn dure wijn!) onder te smeren met wijndroesem. Bij het ontwaken menen de jonkers zich ondergescheten te hebben, waarop zij uit schaamte ijlings het pand verlaten en daardoor niet merken dat de pastoor hun fraaie paarden heeft verwisseld voor drie aftandse knollen.
Hier wordt humor gecreerd uit de spanning die het nastreven van nieuwe beschavingsidealen in diverse lagen van de bevolking opwekt. Zo kan men lachen om het evidente gemak waarmee die hypocriete adel in hun meer geprivatiseerde toiletgewoonten te treffen blijkt, want hun ridicuul verhoogde schaamtegrens maakt hen een mikpunt voor het gezonde verstand dat in de pastoor is belichaamd. Bovendien kent deze grap ook de tijdgebonden opwinding over de ogenschijnlijk zwakke eenling van lagere komaf die de gevestigde machten met wat slimmigheid eenvoudig weet af te troeven: het spreekt vanzelf dat de jonkers hun eigen paarden niet meer terug durven te halen.
Zulke humor is in onze tijd op deze punten niet meer nodig. Evenmin benutten we nog de vroeger veronderstelde werking van humor bij het beleren van de massa of het genezen van melancholie. Ook die functies bepaalden inhoud en presentatie van heel wat grappenmakerij.
De kerk probeert het weer in heidendom wegdrijvende volk vast te houden met soms hilarische humor bij het presenteren van haar boodschappen. Een schimmel verheft zich op de achterbenen en hinnikt luidkeels telkens wanneer de hem begeleidende volksprediker de naam van Jezus in de mond neemt. Bedelmonniken voeren kluchten op waarin elk middel een voor iedereen duidelijk doel moet heiligen. Zo spelen ze een klucht over een marskramer die een oude, geile boer voor een hoop geld in een busje roet laat blazen. Hem is beloofd dat hij er dan weer jong en beeldschoon zal uitzien en bovendien geheel in staat zal blijken om de schoot van zijn veeleisende jonge vrouw als vanouds te behagen.
Thuisgekomen wordt hij echter door zijn vrouw afgerost, en nog eens extra als ze hoort hoeveel hij voor zijn verjongingskuur heeft betaald. En om dat lichamelijke toetakelen van deze beroete en bejaarde boer moeten de omstanders wel heel hard lachen. Tegelijk mag duidelijk zijn wat de boodschap is. IJdele hoogmoed komt voor de val. En het is de duivel die de zwakke mens steeds verleidt met uitzicht op zinnelijk genot. Maar uiteindelijk zul je daarvoor altijd hardhandig worden gestraft.
Een complete humorcultus zwelt in de late Middeleeuwen aan, met naween tot in onze tijd, rond de medische opvatting dat melancholie een levensbedreigende ziekte is. Door een overvloed aan zwart gal (vandaar ook zwartgalligheid) zou de mens somber worden, niets meer uitvoeren en daardoor in een positie geraken waarop de duivel als het ware permanent loert: ledigheid is immers des duivels oorkussen (ook wel badwater). Uiteindelijk zal deze tot zelfmoord drijven, en dat betekent een definitief verblijf in de hel.
Deze, zelfs voor het eeuwige leven gevaarlijke, melancholie moest bestreden worden door een ander lichaamsvocht, het bloed, te activeren bij wijze van tegengif. Zulke sanguniteit kon dan worden bevorderd door speciale diten, frisse lucht en wandelingen, maar bovenal door humor en vermaak. Dat was een zeer serieuze zaak, zodat talrijke liedboeken, verhalenbundels en gewone moppenboeken onder deze vlag bij een breed publiek worden aanbevolen: het aangewezen medicijn voor melancholici.
De beroemde schilder Hugo van der Goes zou aan het eind van zijn leven ook vrijwel reddeloos melancholiek zijn geworden, althans zo is zijn krankzinnigheid genterpreteerd. Hij verdwijnt in een klooster, maar wel met de aanbeveling hem dagelijks te vergasten op vrolijke toneelstukjes of muziek, waarin mogelijke geneeskracht zou schuilen. En al tijdens zijn leven circuleerde over Erasmus de anekdote dat hij door het lezen van een komische tekst zo verschrikkelijk moest lachen dat hij ter plekke van een levensgevaarlijke zweer genas. Wellicht is Van Overbeke's persoonlijk aangelegde verzameling ook allereerst ontstaan als geneesmiddel voor zijn vader. Deze Matthijs, zeer welgesteld maar later in grote financile problemen, sterft namelijk in 1638 aan de melancholie, zoals in de familiepapieren staat genoteerd.
Dat humor vele kanten heeft en langzamerhand wel een even voorname als aantrekkelijke graadmeter kan heten voor het peilen van ontwikkelingen in maatschappelijk welbevinden, komt in ieder geval uit Dekkers beknopte overzicht naar voren. Elke cultuurhistoricus kan zijn vingers voelen jeuken bij de vele mogelijkheden tot verrassingen, die verdere naspeuringen over aard, intentie en functie achter al die vormen van humor lijken te bieden. Met Dekkers gids in de hand.
Herman Pleij
Rudolf Dekker: Lachen in de Gouden Eeuw - Een geschiedenis van de Nederlandse humor.
Wereldbibliotheek; 189 pagina's;  34,50.
ISBN 90 284 1785 0.

Foto
	Jan Steen: 'Vrolijk gezelschap op een terras voor een herberg', 1663. NATIONAL GALLERY OF ART, WASHINGTON Aernout van Overbeke   ILLUSTRATIE UIT 'LACHEN IN DE GOUDEN EEUW'

