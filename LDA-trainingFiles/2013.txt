	Lengte alleen is niet zaligmakend
	LUCIEN VAN Kersschaever (58) is Belg en daarom rollen sommige woorden vanzelf grappig uit zijn mond. Van Kersschaever is ook bondscoach van de Nederlandse basketballers en dus wordt er tijdens de training veel gelachen. Het maakt de spanning, in een periode waarin Nederland kwalificatie voor het EK '99 probeert af te dwingen, draaglijk.
Langs de zijlijn laat hij zijn blik rustig over zijn spelers gaan. Zijn armen over elkaar geslagen, soms met n hand zijn kin ondersteunend. De wenkbrauwen gefronst wanneer opdrachten niet juist worden uitgevoerd. Van Kersschaever verlaagt zich niet tot ordinaire scheldpartijen. Rustig stapt hij het veld in, om zijn pionnen op de juiste plek te positioneren.
Na twee verliespartijen, tegen Litouwen en Bosni, is kwalificatie voor de Europese titelstrijd verworden tot een schier onmogelijke opdracht. Wanhoop is de bondscoach echter vreemd. 'Het spel is nooit gespeeld, of het moet helemaal gedaan zijn', zegt hij, met nog zeven zware wedstrijden voor de boeg. Er zullen bergen werk verzet moeten worden.
In juni werd het startschot gegeven voor een ambitieus basketbalplan dat de weg naar Olympische roem moet plaveien. Maar het niveau van de basketballers viel tegen toen Van Kersschaever in augustus de eerste trainingen leidde. Negentien spelers werden geselecteerd uit een groep van zestig kandidaten, maar vooralsnog onttrekken slechts drie spelers zich aan de grauwe middenmoot.
Geert Hammink (Duitsland) en Mike Nahar (Griekenland) spelen al geruime tijd in buitenlandse competities en die ervaring is onontbeerlijk om onder druk te kunnen presteren. 'Je moet agressief kunnen spelen zonder fouten te maken. Dat kun je alleen als je dat dagelijks doet tegen goede tegenstanders. Mike Nahar speelt constant onder dergelijke druk, die kan dat. Geert ook.
'Maar dan zijn er een hele hoop jongens die dat niet gewoon zijn. Mario Bennes heeft dat van nature, maar dat is maar heel weinig spelers gegeven. Je kunt dat in feite alleen maar aanleren in wedstrijden. We moeten dus zorgen dat we veel wedstrijden spelen op hoog niveau. Daarvoor is weinig tijd, maar het is niet onmogelijk.'
Er is een grote achterstand te overbruggen, weet Van Kersschaever. Het basisniveau van de spelers is laag. Bij de meeste clubs in Nederland wordt volgens de coach nauwelijks aandacht geschonken aan individuele ontwikkeling. Niet alleen mentaal, maar ook fysiek werd de ploeg de afgelopen week overvleugeld door kleinere, maar veel sterkere opponenten.
'Het is niet alleen de schuld van de spelers dat ze omver worden gelopen, het is ook de verantwoordelijkheid van de mensen met wie ze gewerkt hebben. Deze jongens krijgen de status van speler zonder er al te veel voor te hebben gedaan. Daar zijn de clubs in de fout gegaan. Ze hadden veel meer druk op de spelers moeten zetten, er had veel harder gewerkt moeten worden.
'Maar ja, waarom moeilijk doen als het gemakkelijk ook gaat? Bij voetbal is de weg naar de top ontzettend zwaar. Er zijn zeer veel kandidaten, bij basketbal hebben de jongens te weinig concurrentie. Ze komen er zo ook wel. Ik probeer de jongens bewust te maken dat ze meer zullen moeten doen om een topspeler te worden.
'De club betaalt ze in feite voor half werk. Als er twee uur per dag wordt getraind, doen ze de rest van de dag niks meer. De mensen die in fabrieken werken, moeten minimaal acht uur per dag aan de bak. Voor minder geld. Dan kunt ge toch minstens vijf uur trainen per dag. Maar je moet de wilskracht en discipline hebben om dat dagelijks te doen. Zo niet, dan zul je verdwijnen in de massa.
'Gespierde armen krijg je niet vanzelf. In de sport zijn geen geheimen. Je ziet gelijk wie er veel voor doet en wie niet. De meeste jongens zouden vier uur per dag moeten trainen met de ploeg en daarnaast anderhalf uur individueel. Schieten en het krachthonk in.'
De spillebeentjes van het gros van de spelers onderstrepen de bewering van de Belg. Weinig spelers zien dagelijks een krachthonk van binnen. Sommigen omdat ze een fulltime baan naast hun sport hebben, de meesten omdat ze er doodgewoon niet mee zijn opgegroeid. Het is n van de vele cultuuromslagen die Van Kersschaever in de ploeg heeft aangebracht.
@@0IER@@0 OVENDIEN ontbreekt het aan schotvastheid in de ploeg. Op de vrije worp-lijn liet Nederland afgelopen woensdag tien kansen onbenut, en dat maakte tegen Bosni net het verschil tussen winnen en verliezen. Alleskunner Markovic, hoewel zeer vakkundig uitgeschakeld door de Nederlandse verdediging, mist daarentegen zelden.
Van Kersschaever: 'Er is een spreekwoord dat zegt: If you do the extra miles, you get very few people on the road. Je moet niet denken dat Markovic geboren is zoals hij nu is: die jongen heeft duizenden en duizenden schoten genomen. Onze spelers moeten zich er van bewust worden, dat als je een goede schutter wilt worden je iedere dag driehonderd schoten moet nemen. Elke dag weer.'
Het vertrouwen in de lange mannen is er nog steeds, al zijn de geluiden van de bondscoach een stuk minder positief dan tijdens zijn inauguratie. Toen sprak hij van grote, sterke Hollandse kerels, die ook mentaal opgewassen zouden zijn tegen basketbal op Europees niveau. Inmiddels is hij erachter dat lengte niet zaligmakend is.
'Ik ben nog steeds erg enthousiast over de ploeg en de spelers. Er moeten nog altijd zeven wedstrijden worden gespeeld, dus we moeten niet wanhopen. Het EK blijft haalbaar. Als we straks tijdens de basketbalweek ook samen kunnen spelen dan zal er volgend jaar november een geheel andere ploeg te zien zijn.
'We moeten net zolang oefenen totdat de spelers elkaar blindelings weten te vinden. Het is werk van de lange duur, maar dat wisten we van tevoren. Ze vergelijken ons graag met de volleyballers. Die hebben er ook acht jaar over gedaan.'

Foto
	Lucien van Kersschaever FOTO GUUS DUBBELMAN - DE VOLKSKRANT

