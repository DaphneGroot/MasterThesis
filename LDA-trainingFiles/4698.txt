	Hemelse fee eist haar vleugels terug De kale schoonheid van het No-theater
	NO, HET KLASSIEKE Japanse muziektheater, is een kunst van weglaten. Een geschilderde dennenboom vormt het zuinige decor, attributen ontbreken vrijwel geheel. Maximaal drie trommels, een fluit en een achtkoppig koor vormen het begeleidingsensemble. De minimale gebaren van de hoofdrolspeler, zijn gestileerde dansbewegingen en afgepaste zang vragen van het publiek een rijk inbeeldingsvermogen. Een lichte nijging van zijn masker is een glimlach, als hij zijn hand optilt weent hij en met vijf glijdende passen steekt hij een bergpad over. Of een oceaan. Waar sublieme schoonheid het doel is, is realisme al snel banaal.
Het Holland Festival nodigde het gezelschap van steracteur Rokuro Umewada uit voor vier voorstellingen in het Tropeninstituut. De groep speelt twee verschillende No- stukken, steeds voorafgegaan door een kyogen-stuk, een lichtere, komische variant die van oudsher dient als intermezzo. Rokuro (1948) is lid van een familie die zich al sinds de vijftiende eeuw toelegt op het No-spel. Hij behoort tot de Kanze-school, een van de vijf officile genootschappen van No-acteurs.
Alleen ingewijden kennen alle geheimen van de gebarentaal, doorgronden de gesublimeerde esthetiek ten volle. Maar ook wie de codes niet kent raakt gemakkelijk onder de indruk van een acteur die 'tot bloei is gekomen', zoals Zeami Motokiyo (1363-1443), de aartsvader van de No, het uitdrukte. 'Een goede voorstelling brengt iedereen blijdschap, voorspoed en een lang leven, van edelman tot toeschouwer in de buitengewesten', prees hij zijn edele kunst verder aan.
De negentiende-eeuwse uitvoeringen in een speciaal gebouwd theater in Edo kon hij zich toen natuurlijk nog niet voorstellen. Vijfduizend betalende boeren, burgers en buitenlui woonden daar onder het genot van een glaasje sak en een hapje sushi de voorstellingen bij van de eminente Hosho Yagoro.
'Het tumult in het theater was onbeschrijflijk', meldde een ooggetuige. 'De aanwezigen maakten allemaal tegelijk zoveel lawaai dat het onmogelijk was te begrijpen wat er werd gezegd.' Theeventers, kussenverkopers en toiletjuffrouwen deden goede zaken, maar ook de troupe zelf spon garen bij deze noodgedwongen spektakels. Want het tijdperk van invloedrijke weldoeners liep ten einde.
Het patronaat voorzag het No-theater eeuwen lang van een solide basis. Voordat veldheer Ashikaga Yoshimitsu, 'groot opperbevelhebber ter onderwerping van de barbaren', in 1374 danig onder de indruk raakte van een voorstelling door de toen elfjarige Zeami en diens vader Kannami Kiyotsugu, waren theatermakers niet meer dan verschoppelingen in het Japan van rangen en standen.
Zeami was een beeldschone jongeling. Wellicht voelde de zeventienjarige shogun al op het eerste gezicht een warme genegenheid voor de jongen. Er bloeide althans weldra een ware liefde tussen het tweetal op. Maar Yoshimitsu's besluit het theatergezelschap met onmiddellijke ingang onder zijn hoede te nemen kwam voort uit de verpletterende indruk die het No-spel op hem maakte. Want de jonge opperbevelhebber was niet alleen een briljant krijger en staatsman, hij had zich bovendien een begenadigd dichter, musicus en Zen-filosoof getoond. Tijdens zijn veldtochten beklom hij de berg Fuji, bewonderde hij tempels en tuinen. Yoshimitsu hield van de natuur en hij hield van kunst.
Als beschermeling van Yoshimitsu ontwikkelde Zeami zich tot een gerespecteerd acteur, en toen zijn vader in 1384 overleed volgde hij hem op als leider van het theatergezelschap. Hij voegde talrijke stukken toe aan het repertoire en schreef verhandelingen over de theorie en esthetiek van het No-theater, werken die tot op de dag van vandaag gelden als standaard. De talrijke rollen van bovenaardse wezens en boeren, geestelijken en soldaten voerde hij terug op drie figuren: de oude man, de krijger en de vrouw. De stijl van een rustige en plechtige god is afgeleid van de oude man, elegante en smaakvolle rollen volgen het vrouwelijke voorbeeld, voor krachtige bewegingen en voetengestamp staat de krijger model.
Ook de uitvoering kent drie basiselementen, Zeami noemde ze huid, vlees en botten. De botten staan voor het talent dat de acteur heeft gerfd, het vlees voor de zang- en danstechnieken die hij heeft geleerd, de huid voor de elegantie van zijn spel. Als de No-meester in zijn voorstelling de perfecte versmelting van die drie elementen bereikt, belooft Zeami, vergeet het publiek zichzelf. Want dan is de uitvoering van een oneindige diepte en elegantie.
Ygen is het doel waarnaar een No-meester dient de streven, hij kan dit summum van esthetische uitbeelding leren beheersen 'door het gedrag van de edelen te observeren, wier verfijnde, waardige, milde en elegante gedrag de essentie ervan weergeven. Als de melodie natuurlijk en gelijkmatig vloeit en de geluiden mild en kalm zijn, is er ygen van zang en muziek. In de dans wordt ygen bereikt door vloeiende en onnadrukkelijke gratie. Zelfs als hij de rol van een demon speelt, mag de acteur niet vergeten dat zijn optreden gracieus en elegant moet zijn.'
In werkelijkheid leert een zanger-acteur zijn technieken niet door het afkijken van buitenstaanders, maar tijdens eindeloze priv-lessen. Het spelen van de hoofdrol, de shite, is voorbehouden aan de leden van enkele families. Een tweede acteur uit een andere familie speelt een bijrol, de waki, wie daarvoor in de wieg is gelegd wordt nooit een hoofdrolspeler. Terwijl de rijk geklede, doorgaans gemaskerde shite de gehele speelvloer tot zijn beschikking heeft, is zijn veel bescheidener uitgedoste tegenspeler veroordeeld tot het rechter gedeelte van het podium. Hij beschrijft de situatie en stelt vragen om de shite aan het vertellen, zingen en dansen te krijgen.
'Ik ben aan land gekomen bij het dennenbos van Mio', vertelt visser Hakuryo, de waki in Hagoromo (Het verenkleed), een van de stukken die in het Tropeninstituut te zien zullen zijn. Hij vindt de mantel van een hemelse fee en wil ermee vandoor gaan. Maar de fee houdt hem staande en eist haar vleugels terug: 'O arme. Hoe kan ik zonder mantel de vleugelwegen van de lucht betreden, hoe de hemel beklimmen, mijn thuis?'
Een koor wijdt in een lyrisch gezang uit over het ongeluk van de fee en de visser laat zich overhalen. Op voorwaarde dat zij voor hem de dans van de onsterfelijken uitvoert, overhandigt hij het kleed. Zij danst voor hem en het koor besluit met: 'Boven de berg Ashitaka, de hoge piek van de Fuji; haar vorm erg vaag; vermengd met de mist van de hemel; nu uit het oog verloren.'
De opbouw van Hagoromo, een stuk dat door sommigen wordt toegeschreven aan Zeami, maar volgens anderen nog veel ouder is, is net als alle No-stukken een variant op een vaste vorm. De shite verschijnt ten tonele en zingt een lied. Er ontspint zich een dialoog tussen de hoofdrolspeler en de waki, gevolgd door een lied, het meest melodieuze onderdeel van de voorstelling. Na een expressief recitatief komt de uitvoering tot een hoogtepunt in een dans, om te eindigen met enkele beschouwingen en het slotkoor.
Er klinken sterke en zachte liederen, de eerste gezongen met een fors en onregelmatig vibrato, flinke intervallen en staccato lettergrepen. In de zachte stijl luidt een glissando iedere toon in, de toonomvang van de melodie is klein en de woorden klinken in een onafgebroken, vloeiende stroom. In het begeleidende ensemble klinken twee trommels die in een onregelmatig ritme accenten leggen onder de tekst, aangevuld met kreten van de musici. Een fluitmelodie vlindert vrij boven de zang, de sfeerschildering door middel van delicate veranderingen in de intonatie is belangrijker dan de relatie tot de gezongen melodie.
Dat deze op het eerste gezicht bizarre combinatie van ingetogen bewegingskunst, onverstaanbare dialogen en heterofone muziek ook een ongeoefend westers toeschouwer kan treffen, bewees de Amerikaanse president Grant toen hij in de zomer van 1879 als eerste buitenlands (zij het inmiddels ex-)staatshoofd Japan bezocht. Na het bijwonen van een No-voorstelling complimenteerde hij zijn gastheer Iwakura met: 'Zo een nobele en prachtige kunst valt gemakkelijk ten prooi aan de veranderende smaak van de tijd. U moet pogingen in het werk stellen dit te bewaren.'
Sinds het einde van het regime van de shoguns in 1868 was er ook het patronaat voor No-gezelschappen definitief vervallen, slechts een handvol groepen had zich staande weten te houden. Iwakura nam het advies van zijn Amerikaanse gast ter harte en richtte de Nogakusha op. Dit No-instituut liet binnen twee jaar een nieuw theater bouwen van waaruit de oude muziektheatervorm opnieuw uitgroeide tot een gewaardeerde kunst, nu bij een intellectueel en welgesteld publiek.
Vrijwel dagelijks zijn er weer voorstellingen in de grote steden van Japan, de televisie zendt regelmatig No-voorstellingen uit. En binnenkort is deze oude kunst in het moderne Japan ongetwijfeld ook beschikbaar via cd-rom en internet.
Holland Festival: Ne ongyoku (Liggend zingen), Hagoromo (Het verenkleed), Busshi (De beeldhouwer) en Tsuchigumo (De aardspin). Tropeninstituut, Amsterdam; 21 tot en met 23 juni.
cd's:
Tsuxma. Hayashi music of noh. Pan Music PMC-1108.
Nogaku, Japanese traditional music. King Records KICH 2002.

Foto
	Tsuchigumo, 'De aardspin'.FOTO HOLLAND FESTIVAL

