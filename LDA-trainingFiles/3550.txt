	De Beatles-jaren van Paul McCartney
	IN 1964 BESTOND voor ontelbare tieners de wereld plotseling nog maar uit vijf personen: de vier Beatles en jijzelf. Meisjes en jongens uit de lagere, midden- en hogere klassen groeiden dankzij die kleine zwarte schijfjes met een gaatje in het midden razendsnel naar elkaar toe. 'Serieuze' muziekliefhebbers beluisterden opeens iets interessants in de geluidsmuur van de hitparademuziek. Ouders zagen de muren van tienerkamers volhangen met de groep langharige jongens uit Liverpool. Leraren hoorden tussen de geijkte spreekbeurtonderwerpen opeens de Beatles opduiken.
De rage ging over, de herinnering bleef, en ook de muziek bleef. Van de vier muzikanten bleef alleen Paul McCartney. In de geautoriseerde biografie Paul McCartney - Many Years from Now wordt hij zelf uitgebreid aan het woord gelaten. 'Dit is mijn kant van de zaak', zegt hij. Het boek kan daarom worden beschouwd als de definitieve evaluatie van de Beatles-jaren vanuit het persoonlijke perspectief van een van de twee kopstukken van de band.
Niet dat de fans nog niets weten over hun idolen. Hun boekenkast bevat al ruim honderd boeken over de Beatles, plus ongeveer vijftig over Lennon, twintig over McCartney, een biografie en een autobiografie van George Harrison, een boek over Ringo Starr, plus een over Stuart Sutcliffe (The Lost Beatle), een over Brian Epstein (The Man Who Made The Beatles) en een over Richard Lester (The Man Who 'Framed' The Beatles), naast honderden algemene boeken over popmuziek en biografien van iedereen die ooit een glimp van de jongens heeft opgevangen.
Many Years from Now is geen overbodige toevoeging aan die bibliotheek. Het geeft een altijd weer boeiend tijdsbeeld weer: de swingende jaren zestig in de hoofdstad van de popmuziekwereld. McCartney's relatie met de actrice Jane Asher, een meisje uit een gegoede familie, leidde hem binnen in de wereld van theater, literatuur en het intellectuele debat.
Dat was aan de leergierige Paul, de lieveling van jong en oud, goed besteed. Toen de relatie uitging, bleef hij die veelzijdig artistiek genteresseerde leefstijl trouw, maar ging deze combineren met een veel gevarieerder seksleven. Ach ja, de jaren zestig, met de pil en de minirok. 'Iedereen deed het.' Als je Paul McCartney bent, is dat zonder twijfel een adequate herinnering.
Schrijver Barry Miles, zelf een insider in de cultuur van de Swinging Sixties, gebruikte veel oud materiaal voor zijn verhaal rond de woorden van Paul McCartney; nieuw onderzoek is daar zo te zien niet aan te pas gekomen. De inbreng van de hoofdpersoon is zonder twijfel het sterkste gedeelte van het boek. Hard is hij nergens, maar op veel plaatsen neemt hij een houding aan van: 'dat zullen we nu voor eens en voor altijd rechtzetten'
Zo schreef producer George Martin in zijn eigen boek over het totstandkomen van Sgt. Pepper's Lonely Hearts Club Band dat deze plaat eigenlijk een dubbelalbum had moeten worden, maar dat de Beatles te weinig materiaal hadden. 'Ik ben er niet zeker van of dat waar is', zegt Paul (lees: 'wat een onzin'). 'Nee', zegt Paul, 'we hadden te weinig ruimte voor het artwork, d t was het.'
Vervolgens vertelt hij precies hoe het artwork van Sgt. Pepper's tot stand kwam, inclusief het contact van de Beatles met de Nederlandse kunstenaars Simon Posthuma en Marijke Koger. Zij waren eind 1966 via Marokko in Londen terechtgekomen en pasten perfect in de sfeer van exotica, psychedelica, erotica en tarotica. Ze ontwierpen een hoes voor Sgt. Pepper's, maar het grafisch hoofd van de productie keurde het ontwerp af; hij vond het technisch niet goed genoeg. Paul geeft hem achteraf gelijk, maar indertijd was het bijna slaande ruzie geworden.
George Martin kreeg vrijwel alle lof toegezwaaid bij het verschijnen van Sgt. Pepper's, maar 'met Gerry en de Pacemakers had hij die plaat natuurlijk nooit kunnen maken'. Martin ('a lovely guy and we all loved him') was en bleef de oudere, de meerdere in ervaring en muzikale eruditie. Maar juist in die tijd waren die kwaliteiten razendsnel aan het devalueren. Martin had de Beatles nodig, niet andersom, lijkt de boodschap van Paul te zijn, vele jaren later.
Ook het feit dat de vier jongens tijdens de opnamen van Sgt. Pepper's onder de drugs zaten, en Martin daarvan altijd af is gebleven, geeft het verschil in leefwereld aan. 'Hij stond ontzettend ver van ons af, was totaal anders dan wij, een buitenstaander, die zijn ding deed achter het glas van de studio.'
Het idee van George Martin als 'vijfde Beatle' spreekt McCartney dan ook niet aan. Later, toen Martin een televisieprogramma maakte over het totstandkomen van Sgt. Pepper's, vroeg hij aan Paul: 'Weet je hoe Pepper ontstaan is?' De ex-Beatle antwoordde: 'In n woord, George: drugs.' Martin haastte zich dit idee te ontkrachten: 'Nee, nee, jullie waren echt niet de hele tijd stoned.' McCartney: 'Toch wel, George.'
Ook doet McCartney een boekje open over de artiestenbehandeling die de Beatles van hun platenmaatschappij EMI kregen. Je zou denken dat de groep voldoende had bewezen een gouden contractant te zijn en wel wat in de melk te brokkelen had. Dat was ook wel zo, maar dat ging niet zonder slag of stoot.
McCartney moest er bijvoorbeeld zelf eindeloos achteraan om een betere kwaliteit karton voor de elpeehoezen te krijgen. EMI redeneerde dat een paar pennies bezuinigen op het verpakkingsmateriaal van n hoes uiteindelijk een besparing van miljoenen betekende. Dat wilden ze niet laten lopen. De jeugd zou de platen toch wel kopen, waarom dan dikker karton? Maar Paul herinnert zich hoe belangrijk hij het als jongetje al vond hoe de hoes eruitzag, hoe deze aanvoelde en wat er op gedrukt stond. 'Een hoes beschermt je kostbare plaat. Maar goed dat ik volgehouden heb.'
Over de laatste fase van de Beatles is veel gespeculeerd. Liep George Harrison als eerste kwaad weg? Snapte Yoko Ono dan echt niet dat ze de band om zeep hielp? 'Mannen zijn voor Yoko gewoon een soort hulpjes', zei John Lennon eens, herinnert Paul zich. Zij verwachtte dat de Beatles gewoon met haar verder zouden gaan, als begeleidingsband of zo. Deze informatie mag allemaal bijzaak lijken, de Beatles-vrouwen eisten op dat moment in de geschiedenis een andere plaats op dan mevrouw Mozart in haar tijd was toegestaan.
Voor de echte Beatles-speurders bevat het boek helaas een aantal feitelijke onjuistheden. De elpee Revolver begint niet met Eleanor Rigby, maar met Taxman van George Harrison. This Boy staat niet op de elpee With The Beatles, maar is de B-kant van de single I Wanna Hold Your Hand. Op de Amerikaanse uitgave van de elpee A Hard Day's Night staat het nummer wel, niet in de singleversie, maar als instrumentaal nummer met het 'George Martin Orchestra'. Deze slordigheden doen vermoeden dat er nog wel meer niet helemaal zal kloppen. Toch doet dit geen wezenlijke afbreuk aan het belang van deze indrukwekkende biografie.
Lutgard Mutsaers
Barry Miles: Paul McCartney - Many Years from Now.
Secker & Warburg, import Nilsson & Lamm; 654 pagina's;  60,30.
ISBN 0 436 28022 1.

Foto
	Paul McCartney OMSLAGFOTO VAN 'PAUL MCCARTNEY - MANY YEARS FROM NOW'

