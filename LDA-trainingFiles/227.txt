	'Maak één loket voor werkloze en werkzoekende'
	Van onze verslaggever
Gijs Herderschêe

AMSTERDAM
Uitkeringsgerechtigden en werkzoekenden moeten aan één loket terecht kunnen bij nieuwe Centra voor Werk en Inkomen. De sociale diensten, arbeidsbureaus en de vijf uitkeringsorganisaties voor WW en WAO moeten in 2000 zijn samengegaan in 400 centra. Ook uitzendbureaus kunnen meedoen.

Dit adviseert de 'regiegroep' die in opdracht van het kabinet de samenwerking stimuleert. Het is de eerste keer dat de groep onder leiding van F. Buurmeijer expliciet het concrete doel van de samenwerking aangeeft. Buurmeijer leidde als PvdA-kamerlid de enqûete naar de uitvoering van de sociale zekerheid en is nu voorzitter van het Tica dat de uitvoering van de sociale zekerheid coördineert.
De samenvoeging in 400 centra betekent een enorme reorganisatie. Nu zijn er in totaal 1669 kantoren van sociale diensten, arbeidsbureaus en de uitvoeringsorganisaties van WW/WAO. De samenwerking kan een forse bezuiniging opleveren.
Door de samenwerking in Centra voor Werk en Inkomen moeten uitkeringsgerechtigden en werkzoekenden sneller aan een baan of uitkering worden geholpen. Nu worden uitkeringsgerechtigden nog heen en weer gestuurd tussen uitkeringsinstantie en arbeidsbureau.
Alle uitkeringsgerechtigden en werkzoekenden moeten straks in één geautomatiseerd systeem worden geregistreerd. De arbeidsbureaus moeten de inschrijving coördineren en beoordelen of iemand kans heeft op een baan. Zo moet de 'cliënt' snel duidelijkheid worden verschaft. Als de werkzoekende geschikt is voor een baan of bijscholing nodig heeft, blijft de inschrijving beperkt tot het arbeidsbureau. Is er nauwelijks kans op werk dan neemt de sociale dienst de werkzoekende over. Zo mogelijk wordt een Melkertbaan, een plek in een banenpool of in een sociale werkplaats geregeld.
De kanslozen worden eventueel vrijgesteld van de plicht om werk te zoeken. Niet alleen de nieuwe werkzoekenden maar ook alle huidige, ruim 1 miljoen uitkeringsgerechtigden moeten zo worden ingedeeld. Voor deze beoordeling hebben de arbeidsbureaus 20 miljoen gulden nodig.
Per centrum moet één manager worden aangesteld om de samenwerking te begeleiden. Landelijk komen de centra onder toezicht van een samenwerking tussen de besturen van de arbeidsbureaus, de uitvoerders van de sociale zekerheid en de gemeenten, die verantwoordelijk zijn voor de bijstand.
Binnen de centra blijven de zeven organisaties formeel zelfstandig. De vijf uitvoerders van WW en WAO moeten zelfs gaan concurreren om opdrachten van sectoren voor de uitvoering van die wetten.
De oprichting van 400 centra voor werk en inkomen betekent voor de sociale diensten een sanering. Er zijn nu 572 gemeenten met 630 vestigingen van sociale diensten. Voor de uitvoerders van WW en WAO en voor de arbeidsbureaus betekent de samenwerking een forse uitbreiding van het aantal kantoren. Nu zijn er 227 arbeidsbureaus.
De grootste uitvoerder van WW en WAO, het Gak, heeft 38 grotere kantoren en 275 'contactpunten'. Het Guo, werkzaam in de agrarische sectoren, heeft 37 grote kantoren en 85 'spreekuuradressen'. Het Sfb heeft voor de bouw 38 regiokantoren en 320 'spreekuurlokaties'. Het Uszo, voor ambtenaren, heeft 19 districtskantoren. Cadans, werkzaam in de zorgsectoren en detailhandel, heeft 45 kantoren. Cadans heeft een saneringsplan klaarliggen om 200 kantoren te openen. Tegelijk wordt het aantal werknemers teruggebracht van 4000 nu tot 2000 in het jaar 2000.
Nu zijn er 98 experimenten gaande in samenwerking tussen sociale diensten, arbeidsbureaus en de uitvoerders van WW en WAO. Het advies geeft geen oordeel over deze experimenten.
De experimenten worden uitgevoerd onder toezicht van de regiegroep Samenwerking, Werk en Inkomen. Die is in opdracht van minister Melkert van Sociale Zaken ingesteld door de Vereniging van Nederlandse Gemeenten, het Centraal Bestuur voor de Arbeidsvoorziening en het Tijdelijk Instituut Coördinatie en Afstemming. De VNG vertegenwoordigt de gemeenten die de bijstand uitvoeren. Het CBA is verantwoordelijk voor de arbeidsbureaus en het Tica leidt de uitvoering van de werkloosheidswet en de arbeidsongeschiktheidswetten AAW/WAO.

