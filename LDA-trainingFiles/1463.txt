	Werkgevers pleiten voor 'facelift' van belastingstelsel
	Van onze verslaggever
DEN HAAG
De werkgeversorganisatie VNO-NCW wil dat in de volgende kabinetsperiode de lasten voor burgers en bedrijven met twaalf miljard gulden omlaag gaan. De tarieven van de inkomstenbelasting moeten omlaag, maar ook de belastingen voor ondernemers en bedrijven.
VNO-NCW-voorzitter Blankert zei dit gisteren tijdens de presentatie van de ideeën van de werkgevers over een nieuw belastingstelsel. 'De oude dame is toe aan een facelift', zei Blankert over het huidige stelsel.
Hij ondersteunt de inzet van staatssecretaris Vermeend van Financiën die de contouren van een belastingstelsel voor de volgende eeuw ontwerpt. Opvallend is dat lastenverlichting het hoogste doel is, maar dat verlaging van de staatsschuld in de werkgeversplannen geen hoge prioriteit meer heeft gekregen.
Het VNO-NCW wil al in 1998 de overhevelingstoeslag (OT) fors verlagen. De OT is een heffing die werkgevers betalen aan werknemers. De verlaging moet voor werknemers gecompenseerd worden met lagere belastingtarieven. Daarnaast moet de belastingvrije som hoger worden en moeten de grenzen van de belastingschijven worden verhoogd, zodat het toptarief ingaat bij een hoger inkomen. Het effect is minder belasting voor iedereen, maar vooral voor werkenden.
Ook de belasting op kapitaal - van ondernemers, particulieren, bedrijven of overgeërfd vermogen - moet omlaag. Dat geldt eveneens voor de winstbelasting. In de volgende kabinetsperiode moeten deze maatregelen verder worden doorgetrokken.
Het VNO-NCW waarschuwt voor een toename van de fiscale emigratie uit Nederland, als naast de vermogensbelasting ook de inkomstenbelasting hoog blijft. 'De babyboomers, die goede pensioenen hebben, zullen na hun pensioen steeds meer gaan emigreren naar landen met een warm én fiscaal vriendelijke klimaat', aldus Blankert.
Hij stelt daarom voor een belasting in te voeren van 15 procent op pensioenen die naar het buitenland stromen. Het moet een voorheffing bij het pensioenfonds worden die afgetrokken kan worden van de belasting die de emigrant in het buitenland betaalt.
Nederland moet vervolgens een begin maken met de aanpak van de fiscale chaos voor bedrijven in Europa. Zo moeten multinationale bedrijven over hun leveringen tussen dochterbedrijven in Europa belasting betalen. Daarvoor bestaat een ingewikkeld systeem van 'verrekeningsafspraken', dat bedrijven een enorme administratieve lastendruk oplevert.
Bedrijven in Amerika die van de ene naar de andere staat leveren hebben geen last van zo'n systeem. In de Verenigde Staten kunnen bedrijven de resultaten van alle dochters ook bij elkaar optellen (consolideren) en op één plek laten belasten. In Europa wordt elke dochter apart belast, en is er geen onderlinge compensatie van verliezen mogelijk. Dat moet anders, vinden de werkgevers.
Het VNO-NCW wil door verdere afspraken op Europees niveau dergelijke belastingen afschaffen of vereenvoudigen. Ook de heffingen op rentebetalingen en royalty-vergoedingen tussen Europese dochters van een en dezelfde onderneming moeten verdwijnen. Pas dan wordt de Europese markt een gelijkwaardig speelveld voor internationaal concurrerende bedrijven, zo stelde de werkgeversorganisatie gisteren.
Voor de langere termijn, de periode na het volgende kabinet, willen de werkgevers een verschuiving van de belastingdruk van arbeid naar consumptie en andere indirecte factoren ('toegevoegde waarde'). De btw op producten en diensten kan verhoogd worden, als de arbeidsintensieve diensten maar buiten schot blijven. Anders worden banen vernietigd en zal een nieuw zwart circuit ontstaan.
Een voorwaarde is wel dat de btw-heffing in Europa verder wordt geharmoniseerd, zowel wat de hoogte van tarieven betreft als de wijze van heffen. Het doel van de hele operatie moet volgens VNO-NCW-voorzitter Blankert een 'vereenvoudiging, met de daarbij behorende vergroving' zijn.

