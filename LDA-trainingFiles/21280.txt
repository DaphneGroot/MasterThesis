Europees Bureau voor Minderheidstalen.
Het Europees Bureau voor Minderheidstalen is een internationale organisatie die de opgave heeft, de minderheidstalen in de Europese Unie te ontwikkelen of te helpen ontwikkelen, en er voorlichting over te geven.
Het Europees Bureau beschikt over een informatiecentrum in Brussel, dat een coördinerende functie heeft. Dit centrum is verantwoordelijk voor een reeks publicaties in en over diverse minderheidstalen. Het informatiecentrum voert tegelijkertijd een lobby bij de Europese politieke top voor subsidies en minderhedenpolitiek. Tot de activiteiten van het Europees Bureau behoren voorlichtingsbijeenkomsten op de jaarlijkse Europese talendag, 26 september. Verder wijst het Europees Bureau instellingen die met minderheidstalen werken op subsidiemogelijkheden en bemiddelt het bij subsidieaanvragen. Het Europees Bureau geeft de periodiek 'Contact Bulletin' uit en beheert onder de naam Eurolang een persbureau over minderheidstalen.
De kosten van het Bureau werden tot eind jaren 90 grotendeels voldaan met subsidies van de Europese Unie. Door het wegvallen van de structurele subsidies voor minderheidstalen in de Europese Unie is het Europees Bureau eind jaren 90 in financiële problemen geraakt, waardoor het eerdere coördinatiecentrum in Dublin moest worden gesloten. De taken van dat centrum zijn grotendeels door het Brusselse informatiecentrum overgenomen.
Het Europees Bureau beschikt in alle lidstaten van de EU die minderheidstalen binnen hun grenzen hebben over een lidstaatcommissie. Deze commissie bestaat uit vertegenwoordigers van organisaties die met de minderheidstalen uit de betreffende lidstaat te maken hebben. De lidstaatcommissies verzorgen binnen de lidstaat voorlichting over de Europese minderheidstalen, en brengen aan de andere commissies en aan het informatiecentrum verslag uit van de minderhedenpolitiek in hun staat.
Daar de Nederlandse lidstaatcommissie het Fries als werktaal hanteert, wordt in Nederland de Friese naam Europeesk Buro foar Lytse Talen (EBLT) meer gebruikt dan de Nederlandse. In het Nederlandse taalgebied worden ook de Franse naam Bureau Européen pour les Langues Moins Répandues (BELMR) en de Engelse naam European Bureau for Lesser Used Languages (EBLUL) wel gebruikt.
