Jamai Loman.
Jamai Johannes Loman (Gouda, 30 juni 1986) is een Nederlands zanger, musicalacteur en presentator. Hij was in 2003 de winnaar van het televisieprogramma "Idols".
Biografie.
Loman groeide met zijn twee oudere zussen op in de stad Schoonhoven. Hij deed mee aan enkele schoolmusicals en speelde als toetsenist bij een schoolband genaamd 8CC.
Personalia.
Eind 2003 bevestigde Loman in het radioprogramma van Ruud de Wild de vermoedens dat hij homoseksueel is. Hij verklaarde een relatie te hebben met Boris, een van zijn dansers. Daarna had hij geruime tijd een relatie met Ron Link. In november 2008 ging het stel, na bijna twee jaar samen te zijn geweest, uit elkaar. Loman kreeg in 2008 een relatie met Michel en daarna met acteur Michael Muller. Deze relatie eindigde na ruim twee jaar in april 2012.
Idols.
Lomans carrière begon toen hij meedeed met het eerste seizoen van Idols. Hij zat samen met Jim Bakkum in de finale. Met 75 procent van alle stemmen werd Loman de winnaar.
Solocarrière.
Omdat Loman "Idols" had gewonnen, mocht hij een album opnemen. Dit album, "Jamai", verscheen al snel en leverde een aantal hits op. Zijn debuutsingle was het nummer "Step right up", dat een nummer 1-hit werd in Nederland. Verder was er ook het duet met Dewi: "When You Walk in the Room". Zijn derde single, "Wango Tango", flopte echter. Bij een internationale wedstrijd tussen alle landelijke Idols, "World Idol", die eind 2003 plaatsvond, eindigde Jamai als laatste, met een vernietigend oordeel van de internationale jury.
Musical.
In januari 2004 maakte Loman zijn musicaldebuut. Hij vertolkte de rol van Jonathan in de musical "Doornroosje" in het Efteling-theater.
In het seizoen 2004/2005 stond hij samen met onder andere Jos Brink en Willeke Alberti in de musical "Hello Dolly". Loman speelde daar de winkelbediende Barnaby Tucker. Daarvoor won hij in 2005 een John Kraaijkamp Musical Award voor Aanstormend Talent.
In 2005 nam Loman de rol van Simon Zealotus op zich in de musical "Jesus Christ Superstar". Zijn medespelers waren onder andere Dieter Troubleyn als Jezus, Martin van der Starre als Judas en Casey Francisco als Maria Magdalena. Voor deze rol kreeg hij een nominatie voor een John Kraaijkamp Musical Award in de categorie 'Beste bijrol'.
In 2006 heeft Loman nog vaak de rol van Simon vertolkt, maar er kwam een eind aan "Jesus Christ Superstar". In seizoen 2006/2007 was Loman alternate van Danny Yanga, die de rol van Vogelverschrikker speelde in "The Wiz". Tevens speelde hij ook afwisselend met Jim de Groot de rol van The Wiz.
Loman speelde in 2008 in de Nederlandse versie van "Les Misérables" de rol van Marius. Hij won met deze rol tevens de John Kraaijkamp Musical Award in de categorie 'Beste bijrol'.
In september en oktober 2009 speelde Loman de rol van Bobby Goud in de M-Lab productie "Urinetown". Hij speelde hierin samen met Suzan Seegers en René van Kooten.
Vanaf oktober 2009 toerde hij samen met Stanley Burleson, Casey Francisco en Chantal Janzen door het land met de "Disney’s Musical Sing-a-Long".
Van februari 2010 tot en met juli 2010 was hij te zien als Joseph in de musical "Joseph and the Amazing Technicolor Dreamcoat" in het Beatrix Theater in Utrecht. Hij nam geregeld de rol over van Freek Bartels.
Van oktober 2010 tot en met februari 2011 was hij opnieuw in de musical "Urinetown" te zien in de rol van Bobby Goud. De productie reisde ditmaal door het hele land. In verband met stemproblemen werd Lomans rol in februari en maart 2011 overgenomen door Yoran de Bont.
In mei 2011 was Loman te zien in de korte productie "Maria!". Een musicalmash-up van klassiekers ter gelegenheid van het festival 50 jaar musical in M-Lab.
Vanaf 17 december 2011 was Jamai naast Thomas de Bres en Christine van Stralen te zien in De Winnaar in M-Lab, een muziektheatervoorstelling over wat er gebeurt na het winnen van een tv talentenjacht. Jamai speelde niet alleen de hoofdrol, hij ontwikkelde de voorstelling ook samen met M-Lab en scriptschrijver Henk Rijks.
In januari 2012 nam Jamai naast acteur Steve Beirnaert de rol van Krakeel op zich in de musical "Droomvlucht" in Theater de Efteling. Hij speelde vanaf 20 januari tot 1 april twee voorstellingen per week de rol van Krakeel.
Vanaf eind mei 2012 speelde Jamai Loman de rol van "Chris" in de musical "Miss Saigon". Hij nam de rol tot het einde van de productie, 8 juli 2012, over van Ton Sieben.
