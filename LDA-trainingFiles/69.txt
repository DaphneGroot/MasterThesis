	PERSOONLIJK
	Oud-hoofdredacteur H.A. APPEL van het Algemeen Dagblad is zaterdag in zijn woonplaats Rijsbergen overleden. Appel werd 74 jaar. Hij leidde het Algemeen Dagblad van 1968 tot 1975. Daarna trad hij toe tot de directie van de Nederlandse Dagblad Unie en later de raad van bestuur van Elsevier.
Huibert Nicolaas Appel (Den Helder, 1922) zette in 1945 zijn eerste schreden op het journalistieke pad. Hij begon bij de regionale kranten de Vrije Alkmaarder en werkte vervolgens voor de Leeuwarder Courant, het Groninger Dagblad en het Nieuwsblad van het Noorden.
Na een periode vanaf 1961 als correspondent in Bonn voor onder meer het Algemeen Dagblad, trad Appel in 1965 toe tot de hoofdredactie van die krant, vanaf 1968 als eerste man. Onder zijn bewind groeide het aantal dagelijks verkochte exemplaren van 201 duizend naar 313 duizend en werd het Algemeen Dagblad de tweede krant van Nederland.
In 1975 werd Appel opgenomen in de directie van de Nederlandse Dagblad Unie NDU, de uitgever van onder meer het Algemeen Dagblad. Na de fusie van de NDU met het uitgevers-concern Elsevier werd hij lid van de raad van bestuur van die combinatie. Hij bleef dat tot zijn pensionering in 1987. Daarna was Appel nog zeven jaar commissaris bij het concern.

