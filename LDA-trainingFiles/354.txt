	Ondergang van Srebrenica gereconstrueerd in boek
	Van onze buitenlandredactie
AMSTERDAM
Srebrenica, 10 juli 1995, zes uur in de ochtend. In het door troepen van de Bosnisch-Servische commandant Mladic belaagde 'veilige gebied' stijgt de spanning ten top. Alarmfase oranje is ingegaan, noteert de Nederlandse wacht van dienst in het logboek. De door Dutchbat-bevelhebber overste Karremans aangekondigde luchtaanval van de NAVO kan nu ieder ogenblik beginnen.
De NAVO zal maar liefst veertig Servische doelen tegelijk bestoken, heeft Karremans onthuld: 'De tanks en de troepen in het zuiden, de raketinstallatie noord van Potocari, de kanonnen op de berg Rogac'. Het wachten is op de zestig F-16's die de Moslim-enclave in het oosten van Bosnië nog kunnen redden.
Ze zijn nooit gekomen. Nog diezelfde middag viel Srebrenica in Servische handen. Het hoe en waarom van die val worden uitvoerig gereconstrueerd in het boek Srebrenica: het zwartste scenario, dat vandaag verschijnt bij uitgeverij Atlas. De auteurs, Frank Westerman (NRC, voorheen de Volkskrant) en Bart Rijs (Volkskrant-correspondent in voormalig Joegoslavië) beschrijven op basis van documenten en interviews de machinaties van VN-commandant Janvier, de radeloosheid op het ministerie van Defensie in Den Haag en de demoralisatie bij Dutchbat na het onder de voet lopen van Srebrenica.
Nog onbekend was de instructie van Defensie aan Karremans van 13 juli; de vluchtelingen waren toen al afgevoerd, de mannen gescheiden van de vrouwen. In de betreffende instructie komt het lot van de Moslims (met uitzondering van de plaatselijke medewerkers van de VN) niet meer ter sprake, het gaat vrijwel uitsluitend over het materieel dat Dutchbat bij vertrek moest proberen mee te nemen.
In het boek wordt ook aandacht besteed aan botsingen tussen plaatselijke leiders uit Srebrenica en de regering in Sarajevo, aan de voorgeschiedenis en aan de moord op waarschijnlijk duizenden mannen.

