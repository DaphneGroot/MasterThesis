	Herboren Zandstra vindt op Thialf-ijs zijn gevoel terug
	Van onze verslaggevers
HEERENVEEN
Niet alleen Rintje Ritsma, die zichzelf de afgelopen weken tot de onverslaanbare kampioen bombardeerde, werd verrast door de onverwacht sterke start van Ids Postma. Zelf was de Friese boerenzoon eveneens verbaasd over zijn snelle tijd op de 500 meter: 'Elke klap was gewoon raak. Hier had ik niet op gerekend.'

Postma verwachtte dat zijn naaste concurrent zo'n vier seconden zou terugpakken op de vijf kilometer, maar in plaats daarvan kwam hij zelfs tweetiende seconde later over de finish. 'Hij zal wel geschrokken zijn. Het lijkt mij ook geen lekkere uitgangspositie wanneer je elf seconden moet goedmaken.'
Ritsma reageerde verslagen. 'Hij zal wel gek zijn, als hij dit nog uit handen geeft. Normaal gesproken kan ik fluiten naar de titel. Natuurlijk zal ik er nog alles aan doen, maar je moet reëel blijven. Het gat is vreselijk groot.'
Henk Gemser was aangenaam verrast door de wederopstanding van zijn protegé. Woensdag zei hij nog dat Postma, herstellende van griep, nog een maand nodig zou hebben om weer op het oude niveau terug te zijn. 'Ik heb veel slagen om de arm gehouden, omdat ik dacht dat de lange afstanden nog zwaar zouden worden. Maar hij heeft me verbaasd.'
Ook Falko Zandstra zei te zijn verrast door de supersnelle tijden van Postma. Op de 500 meter reed hij als enige onder de 37 seconden. 'Ik dacht zelf dat hij een lage 37'er zou rijden, maar nu werd het zelfs 36,77, dus dan schrik je wel even. Maar daarna kon ik alleen maar lachen van verbazing. Hij heeft goed gereden.'
Na twee afstanden bezet Falko Zandstra de derde plaats. Hij verwacht dat die plek genoeg zal zijn voor een ticket naar Nagano, waar het wereldkampioenschap allround plaatsvindt. 'Ik hoop dat ik dan wordt aangewezen. Ik ben nu al verder dan ik had verwacht.
'Ik heb geschaatst voor wat ik waard ben, harder dan dit kan ik niet', zei hij over zijn tegenvallende tijd op de 5000 meter. Zandstra voerde de hoge druk in het Thialf-stadion aan als zijn grootste tegenstander. 'De barometer stond op 1040. Ik had constant het gevoel dat ik tegen de wind in schaatste. De weerstand was erg hoog.'
De nummer twee van het Nederlands kampioenschap, luidkeels aangemoedigd door het enthousiaste publiek, voelde zich als herboren in zijn thuishal. 'Dit toernooi kan al niet meer kapot voor mij. De aanmoedigingen in de bochten zijn fantastisch. Het extra gevoel is weer terug.'
De Nederlandse Portugees Fausto de Marreiros, zijn tegenstander op de 500 meter, bleef na het startschot staan, omdat hij ervan overtuigd was dat hij zich voor het startschot al had bewogen. Hij smeekte om een tweede knal, maar het genadeschot viel niet. Na een dodelijke blik op de starter te hebben gericht vertrok hij alsnog. Hij kwam pas na ruim 44 seconden over de finish.
'Bij de start stond ik vreselijk te wiebelen en toen kwam ik alweer overeind, maar er gebeurde niets.' Ook op de vijf kilometer kon hij de stijgende lijn niet voortzetten. Zijn tijd, 7.30,88, stelde hem diep teleur. 'Ik had al geen wereldse techniek, maar dit was bedroevend. Zijn inspanningen tijdens de Elfstedentocht vorige week braken hem op. 'Dat moment moet ik dan maar koesteren, want zoals het nu is, is het niet goed.'
Henk Gemser had na de 500 meter voor Postma nog de weg van de voorzichtigheid gekozen. 'Op de vijf kilometer krijgt Ids een draai om z'n oren van Rintje', zei hij vroeg in de avond. Uren later applaudisseerde hij voor Postma. Gemser hoeft dit EK louter aandacht aan Postma te besteden, Ritsma en Zandstra hebben hun eigen coaches, De Vegt en De Boer.
De tevredenheid over de sprint van zijn pupil woog zwaar bij Gemser. 'In het kader van het specialisme is deze tijd heel aangenaam', aldus de bondscoach, 'ik laat hem op de vijf kilometer niet tot op de bodem gaan.' Postma besliste voor zichzelf, hij reed een constante race, die uitmondde in een tijd waarop Ritsma de tanden stuk beet.
Postma werd vorig jaar de eerste wereldkampioen op de 5000 meter, maar die afstand leek dit seizoen niet langer tot zijn specialiteiten te behoren. Hij presteerde in wereldbekerwedstrijden matig en werd ziek voor het nationaal kampioenschap in Assen.
Postma meldde op de 500 meter 'alles op alles' te hebben gezet. 'Nu ga ik rust nemen', zei hij voor de 5000 meter. Hij vond die rust in zijn slag, in zijn cadans.
Op de 1500 meter kan Postma zijn voorsprong vandaag nog verder uitbreiden. 'Als ik dan weer sneller ben dan Rintje, is het toernooi gepiept.' Voor de 10.000 meter kan zondag al een onoverbrugbaar gat zijn ontstaan, twintig seconden of meer. 'Dan kan ik ontspannen rijden.'
Ritsma beseft dat hij in een haast kansloze positie is gemanoeuvreerd. 'Ids heeft een ideale combinatie van duur- en sprintvermogen gevonden.' Vorig seizoen werd het gat tussen de Friezen al kleiner, nu lijkt de ommekeer een feit. 'Ik rijd nog de tijden van drie jaar geleden', aldus Ritsma, 'Ids wordt steeds sneller. Vroeger was er geen allrounder die 36,7 op de 500 meter reed.'

