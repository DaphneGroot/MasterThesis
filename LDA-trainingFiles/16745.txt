Hamsteren.
Van hamsteren is sprake als er voorafgaand aan een verwachte periode van schaarste (bijvoorbeeld in geval van een dreigende oorlog) van bepaalde verbruiksartikelen meer wordt ingeslagen dan men verbruikt, waardoor men een extra grote voorraad opbouwt. Dit kan door meer dan normaal in te slaan, of minder dan normaal te verbruiken (omdat bijvoorbeeld het product gerantsoeneerd is, of te duur is om er extra van te kopen). Het kan bijvoorbeeld gaan om voedsel en/of benzine. Wanneer veel mensen tegelijk meer dan normaal inslaan veroorzaakt dit op zichzelf schaarste, en als er al schaarste heerst wordt deze verergerd. Andere mensen kunnen zich dan genoodzaakt voelen hieraan ook mee te gaan doen, het is een zichzelf versterkend proces.
Dit proces zal de prijs (nog verder) opdrijven. Dit wordt temeer als kwalijk gezien waar het essentiÃ«le goederen betreft, zoals voedsel en water. Hamsteren kan in dat geval worden bestreden door rantsoenering door middel van distributiebonnen, zoals in Nederland in de Tweede Wereldoorlog gebeurde.
De term is afgeleid van de hamster, die voedsel in zijn grote wangzakken kan opslaan om het te vervoeren naar zijn voorraad. In het algemeen spreekt men van hamsteren wanneer men een voorraad aanlegt voor eigen gebruik. Wanneer men de bedoeling heeft het goed later weer te verkopen tegen een door de schaarste hogere prijs, spreekt men eerder van speculatie. De scheidingslijn is uiteraard vaag en niet altijd even duidelijk te herkennen..
Men spreekt van verzamelzucht, als het verzamelen van spullen dwangmatig is.
