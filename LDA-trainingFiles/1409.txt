	Consumentenbond acht prijsstijging 06-8008 'redelijk absurd'
	Van onze verslaggever
AMSTERDAM
Een telefoonnummer opvragen bij PTT's 06-8008 - dat tot voor kort 008 was en volgende maand wordt veranderd in 0900-8008 - gaat 95 cent kosten. Nu is dat nog maar 66 cent. De Consumentenbond spreekt van een 'redelijk absurde stijging'.
PTT Telecom voert aan dat de tariefsverhoging nodig om de vergoeding 'meer in lijn te brengen met de kostprijs'. Volgens een woordvoerder van het concern, dat in 1995 een winst behaalde van bijna 1,6 miljard gulden, wordt op deze dienst verlies geleden.
Preciese cijfers over opbrengst of aantal bellers wil PTT Telecom niet geven. Wel wil het concern kwijt dat er jaarlijks meer dan vijftig miljoen mensen het informatienummer draaien. Bij '06-8008' werken 2700 mensen, die opereren vanuit 26 locaties.
De Consumentenbond vindt de stijging niet acceptabel. 'Voor particulieren is in de praktijk het de enige toegang tot de nummers die niet in hun telefoongids staan', zegt een woordvoerster. 'Bedrijven kunnen de cd-rom met nummers kopen, en elk halfjaar vervangen, maar voor particulieren is dat onbereikbaar.' Er is nog niet besloten of de Consumentenbond stappen zal ondernemen tegen de verhoging. Telefoonnummers zijn ook op te vragen via Internet en Videotex.
PTT Telecom wijst er op dat het informatienummer niet is opgezet om het eigen telefoonverkeer te stimuleren - ervan uitgaande dat mensen die een nummer opvragen dat vervolgens zelf gaan bellen. 'PTT Telecom is wettelijk verplicht die dienst te verschaffen. Dan is proberen het verlies zoveel mogelijk te bepreken, toch het minste dat we mogen doen?'
Vergelijkbare diensten kosten volgens PTT Telecom in het buitenland een gulden of 1,25.
In Nederland houdt het ministerie van Verkeer en Waterstaat toezicht op de tarieven. Er is vastgelegd dat het totale telefoniepakket van particulieren, bellen plus abonnement, jaarlijks niet meer mag stijgen dan de inflatie. PTT Telecom zit daar met zijn tarieven nog steeds ruim onder, en het ministerie heeft daarom ook zijn toestemming gegeven voor de verhoging. Bovendien, zo merkt de woordvoerder op, bedraagt bellen met 06-8008 nog niet 1 procent van de totale telefoniekosten.
Per oproep kan de klant drie inlichtingen krijgen. Naast het verstrekken van telefoonnummers is het nu ook mogelijk adressen en postcodes van bedrijven uit het roze gedeelte van het telefoonboek op te vragen.

