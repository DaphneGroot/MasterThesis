Houtribdijk.
IJsselmeer met direct links van het midden de Houtribdijk
Aanleg van de Houtribdijk in 1975
De Houtribdijk (ook bekend als "Markerwaarddijk", "Markermeerdijk", "Dijk Enkhuizen-Lelystad", en in de volksmond in Noord-Holland ook wel "Lelystaddijk" of "Lelydijk", in Flevoland ook wel "Enkhuizerdijk") is een waterkering in Nederland. De dijk (eigenlijk een dam) werd aangelegd tussen 1963 en 1976, en scheidt het IJsselmeer van het Markermeer.
Aanleg.
De dijk werd zowel vanuit Lelystad als vanuit Enkhuizen aangelegd. Het laatste gat werd op 4 september 1975 officieel gesloten. Prins Claus heeft ter herdenking van die gelegenheid een sluitsteen geplaatst. Deze sluitsteen is nog altijd te bekijken ter hoogte van hectometerpaal 68,3.
De 26 kilometer lange dijk was bedoeld voor de inpoldering van het zuidelijk gedeelte van het IJsselmeer tot de Markerwaard, maar in 2003 is definitief besloten deze Flevopolder niet aan te leggen.
Weg.
Op 14 december 1976, ruim een jaar nadat de dijk gereed was, werd de weg erover geopend. Hij verbindt de steden Enkhuizen (provincie Noord-Holland) en Lelystad (Flevoland). De weg is onderdeel van de N302. De gemeente Lelystad gaf het wegdeel binnen de gemeente Lelystad de naam "Markerwaarddijk". De provincie Flevoland is de wegbeheerder van dit wegdeel. Op het grootste deel van dit wegvak mag 100 km/h gereden worden; bij de Houtribsluizen 80 km/h. De gemeente Enkhuizen gaf het wegdeel binnen haar gemeentegrenzen de naam Zijlweg maar veranderde dat in het jaar 2000 in Sluisweg. De provincie Noord-Holland is wegbeheerder van dit wegdeel. Op dit wegdeel mag 70 km/h gereden worden. Het dijklichaam zelf heet officieel nog steeds Houtribdijk en wordt beheerd door Rijkswaterstaat.
Sluizen.
Voor de scheepvaart zijn in de dijk drie sluizencomplexen gebouwd: de Krabbersgatsluizen, voor de beroepsvaart die niet via het naviduct kan, het Naviduct Krabbersgat voor recreatievaart en beroepsvaart, inclusief riviercruiseschepen, bij Enkhuizen, en de Houtribsluizen bij Lelystad. Het naviduct bij Enkhuizen is een combinatie van een sluis met een aquaduct en maakt het mogelijk dat scheepvaart en wegverkeer elkaar kruisen zonder hinder van elkaar te ondervinden. Naast de Krabbersgatsluizen en de Houtribsluizen liggen spuisluizen die nodig zijn voor de regeling van het waterpeil van Markermeer en IJsselmeer. Ongeveer halverwege de dijk ligt de vluchthaven Trintelhaven.
Openbaar vervoer.
In 1976 werd over de dijk door de Flevodienst buslijn 56 ingesteld tussen Lelystad en Enkhuizen. De bus reed doordeweeks tien keer per richting, in het weekend minder vaak. Vanaf 1981 werd de lijn als buslijn 146 door de Verenigde Autobus Diensten gereden met een aparte zomer- en winterdienst. Vanaf 1988 kreeg de lijn het nummer 150. In 1994 werd de VAD onderdeel van het nieuwe Midnet. Er werd na 1998 steeds meer geschrapt in de dienstregeling, sinds december 2008 rijdt er alleen nog eenmaal per dag een scholierenlijn over de dijk.
