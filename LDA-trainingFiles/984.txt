	Arrestatie leider betekent zware slag voor ETA
	Van onze correspondent
MADRID
De Franse politie heeft donderdagavond de ETA-leider Jos√© Luis Urrusolo Sistiaga gearresteerd. Sistiaga, bijgenaamd Joseba, geldt als de nummer drie in de leiding van de Baskische terreurorganisatie. Hij is een van Spanjes meest gezochte terroristen en wordt verdacht van een hele reeks aanslagen.
Volgens het Spaanse ministerie van Binnenlandse Zaken betekent de arrestatie van de 39-jarige Joseba een zware slag voor de ETA. Hij zou binnen de organisatie over veel macht beschikken. In de jaren tachtig was Joseba als leider van het zogenoemde Comando Madrid van de ETA betrokken bij de moorden op de directeur van de Banco Central en een aantal militairen.
Joseba werd gearresteerd tijdens een antiterroristische operatie die de Franse politie op touw zette na de aanslag in de Parijse metro afgelopen december. Hij is de zesde topfiguur van de ETA die het afgelopen half jaar door de Fransen is opgepakt. Eerder deze week werd de voormalige nummer twee, Josu Arkaus Arana, uitgeleverd aan Spanje, nadat hij een gevangenistraf in Frankrijk had uitgezeten.
In Spanje zelf werd donderdag een groot aantal arrestaties onder ETA-aanhangers verricht. In San Sebastian, Bilbao en Pamplona werden twintig jongeren gearresteerd, die deel uitmaken van de groepen die verantwoordelijk zijn voor de golf van straatgeweld in Baskenland.

