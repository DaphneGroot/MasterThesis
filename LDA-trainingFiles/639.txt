	Banenpooler Zaman moet betalen voor zijn baan
	Van onze verslaggeefster
Aukje van Roessel
 DEN HAAG
De Hagenaar N. Zaman is veertig jaar oud. Acht jaar was hij werkloos. Tot hij vorig jaar november banenpooler werd bij een bewonersorganisatie. Voor die baan moet hij wel betalen: de helft van de vijfduizend gulden die de bewonersorganisatie eigenlijk voor hem hoort bij te dragen. Schande en uitbuiting, vindt de Haagse wethouder. Hij wilde het zelf, zegt de bewonersorganisatie.
Zaman was al lange tijd vrijwilliger bij de bewonersorganisatie tot hij in november datzelfde werk ging doen. Hij geeft toe voor het krijgen van die baan 2500 gulden per jaar te moeten betalen. Het grote voordeel voor hem is dat hij door zijn baan af is van 'het gezeur' van de sociale dienst. Bovendien is hij ondanks de betaling financieel toch nog beter af dan met een uitkering.
Volgens B. Geritz van Bewonersorganisatie Het Oude Centrum is het zover gekomen door de bezuinigingen die de gemeente heeft opgelegd. Kreeg Het Oude Centrum in 1996 nog zo'n dertigduizend gulden subsidie, dit jaar is dat iets minder dan negentienduizend gulden geworden. 'Om ons centrum toch draaiend te houden, hebben wij gevraagd om een banenpooler. We hebben echter meteen duidelijk gemaakt dat we de vijfduizend gulden inleenvergoeding niet kunnen betalen. Nee, dat heb ik niet zwart op wit.'
De zeventienhonderd banenpoolers in Den Haag zijn formeel in dienst van de Stichting Werkbij. Die stichting, waarvan wethouder Van Kampen (PvdA) bestuursvoorzitter is, zoekt de banen en controleert of aan alle voorwaarden wordt voldaan. Zo mag de banenpooler niet in de plaats komen van een vaste arbeidskracht. Elke Haagse organisatie die een banenpooler wil, moet de vijfduizend gulden inleenvergoeding betalen.
Wethouder Van Kampen vindt dat de bewonersorganisatie zich schuldig maakt aan 'negentiende eeuwse uitbuiting'. Ze neemt het de bewonersorganisatie kwalijk dat deze 'over de rug van een uitkeringsgerechtigde een conflict met de gemeente over subsidiegeld uitvecht'. Bovendien vraagt ze zich af of de bewonersorganisatie wel de juiste informatie heeft gegeven op de vraag of de banenpooler in de plaats komt van een voorheen betaalde kracht.
Geritz geeft toe dat de betaling door de banenpooler 'niet netjes' is. 'Maar omdat Zaman per se wilde, hebben wij hem niet tegengehouden. We hebben wel geprobeerd extra geld te krijgen van de gemeente, maar die zegt dan dat ze niet via een achterdeur de bezuinigingen ongedaan wil maken. De wethouder die ons subsidieert heeft gezegd dat we maar creatief moeten zijn. Nou, dit is creatief.'

Wethouder Van Kampen laat onderzoeken of het werk dat Zaman doet wel onder het hoofdstuk banenpooler valt. Mocht dat het geval zijn, dan zal de bewonersorganisatie duidelijk worden gemaakt dat zij op een andere manier aan de vijfduizend gulden moet komen. Zaman mag van haar niet de dupe worden van de affaire. Het gerucht in Den Haag dat Zaman niet de enige banenpooler is die voor zijn baan betaalt, is haar onbekend. 'Ik kan me niet voorstellen dat dit vaker gebeurt.'

