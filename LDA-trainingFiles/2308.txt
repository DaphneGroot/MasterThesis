	Beleggersvereniging ziet talrijke merkwaardige koersontwikkelingen VEB wil strengere aanpak voorkennis
	Van onze verslaggever
Peter de Waard
AMSTERDAM
De Vereniging Effectenbezitters (VEB) vindt dat misbruik van voorwetenschap bij de handel in aandelen intensiever moet worden bestreden. De VEB heeft in de laatste weken bij talrijke fondsen merkwaardige koersontwikkelingen gezien zoals Tulip, Fugro, Goudsmit en Mulder Boskoop.

'Het lijkt wel steeds vaker te gebeuren dat de koersen een belangrijke beweging omhoog of omlaag maken voordat het grote nieuws plaatsvindt in plaats van daarna', constateert VEB-directeur P. de Vries. Tulip maakte op 26 juni bekend de activiteiten van de concurrent Commodore over te zullen nemen. Voorafgaand aan deze bekendmaking was de koers van Tulip met 50 procent gestegen, terwijl de omzet liefst het veertigvoudige bedroeg.
Bij het aandeel Fugro ging de koers al sterk omhoog voordat op 24 juni werd bekend gemaakt dat het eerste kwartaal veel beter was dan verwacht. 'De koers steeg in een week van 46 naar 51 gulden bij een tien keer zo grote omzet. Het kan toch niets anders dan dat iemand iets moet hebben geweten.'
Ook de koers van Goudsmit ging volgens De Vries vooruitlopend op de fusie met uitzendbureau Unique met 15 gulden omhoog. 'En bij behoorlijk hoge omzetten. Maar hier kan het nog te maken hebben met de hausse in de uitzendmarkt.'
En tenslotte steeg de koers van Mulder Boskoop van 28 tot 38 gulden, voordat dinsdag werd bekend gemaakt dat de Van Mooks de meerderheid van hun aandelen aan een aantal nieuwe investeerders hebben verkocht. De Vries wil niet beweren dat ook hier van voorkennis sprake is geweest. 'Mulder Boskoop is een weinig liquide fonds. Een wat grotere vraag leidt al snel tot een koersstijging. Maar het zou wel goed zijn als de zaak wordt uitgezocht.'
De Vries plaatst vraagtekens of de capaciteit daarvoor wel voorhanden is. 'De beurs zelf is een commercieel bedrijf geworden. Die onderzoekt weinig meer. De beurs moet juist opkomen voor de belangen van de fondsen; anders zou zelfs een schadeclaim kunnen dreigen.'
Het onderzoek naar voorkennis is nu geconcentreerd bij de Stichting Toezicht Effectenverkeer (STE) die namens het ministerie van Financin toezicht moet houden op het beurswezen. De STE zal weliswaar dit jaar in personeelssterkte meer dan verdubbelen, maar het is nog maar de vraag of hiermee voldoende onderzoekscapaciteit wordt gecreerd ter compensatie van het wegvallen van de controle bij de beurs zelf. Daarnaast is ook bij het openbaar ministerie en bij de rechterlijke macht te weinig capaciteit om de voorkenniszaken voortvarend aan te pakken.
STE-voorzitter F. Loudon stelde onlangs dat het aantal voorkennisonderzoeken in het eerste half jaar was toegenomen. Dat had volgens hem vooral ook te maken met een toename van de handel.
Overigens wil de VEB dat de nieuwe grootaandeelhouders van Mulder Boskoop - Michael Cook, Jan Willem Gaal en Henk van den Hombergh - een bod uit zullen brengen op de rest van de uitstaande aandelen. 'Ze zouden daarmee recht kunnen doen aan n van de aanbevelingen die vorige week gedaan is door de commissie Peters', zegt De Vries. De commissie vindt onder meer dat partijen die meer dan 50 procent van de aandelen van een beursfonds in handen hebben, een reele bieding op de rest van de aandelen moeten uitbrengen. Cook, Gaal en Van den Hombergh zullen driekwart van de aandelen van Mulder Boskoop in handen krijgen, onder meer door in het fonds een aantal eigen ondernemingen in onder te brengen.
De Vries heeft hierover duidelijk zijn bedenkingen. 'Outside-aandeelhouders moeten blijkbaar maar accepteren dat fondsen van de ene op andere dag van karakter veranderen. Een financieel fonds kan blijkbaar zo maar weer een voedingsmiddelenbedrijf worden.'
Daarnaast kan sprake zijn van ongewenste belangenverstrengeling. De grootaandeelhouders zouden eigen ondernemingen voor een te hoge prijs in het beursfonds kunnen laten opnemen. In het verleden zijn hierover onder meer bij de beursfondsen Begemann en HCS vraagtekens geplaatst. Mulder Boskoop heeft echter gezegd een fairness opinion naar de overnameprijs te laten doen door een onafhankelijke instantie.
De Vries: 'Maar fairness opinions zeggen niet veel. Indien de ene bank die niet afgeeft, ga je gewoon naar een andere bank. Uiteindelijk zal altijd wel iemand een fairness opinion afgeven.'

