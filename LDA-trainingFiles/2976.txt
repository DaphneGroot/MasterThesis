	Perron-prijs voor Hafid Bouazza met eerste bundel
	Van onze verslaggever
TILBURG
Hafid Bouazza, schrijver van de verhalenbundel De voeten van Abdullah, krijgt de E. du Perron-prijs. De jury noemt het debuut van de uit Marokko afkomstige Bouazza 'een van de aangenaamste verrassingen van 1996, al is het maar omdat de schrijver zich in een klap heeft ontworsteld aan de rem van de benaming ''allochtoon schrijver.'''
'De uit Marokko afkomstige Bouazza weet de motieven en de stijl van de Arabische literatuur te integreren in de Nederlandse letteren', vindt de jury. 'Bijzonder daarbij is dat zijn exotisch aandoend vocabulair ontleend is aan archa√Øsch geworden Nederlands. Daarmee zet de schrijver de Nederlandse lezer meesterlijk op het verkeerde been.'
De onalledaagse woorden die Bouazza gebruikt staan in het woordenboek van de Nederlandse taal aangemerkt als 'verouderd'. De jury vindt dat de schrijver het literaire Nederlands smaak en kleur geeft en dat hij zich onderscheidt door zijn ironie en relativerende spot.
De interculturele prijs is een initiatief van de gemeente Tilburg en de letterenfaculteit van de Katholieke Universiteit Brabant. Hij is bedoeld voor personen of instellingen die zich op cultureel gebied verdienstelijk maken voor begrip en verstandhouding tussen bevolkingsgroepen. De prijs ging eerder naar Gerda Havertong, Marion Bloem en Max Velthuijs.


