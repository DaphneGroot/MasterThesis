	Koks illusies houden de menselijke maat
	Magic Live on Stage door Hans Klok & Sittah. RAI Amsterdam 23 oktober. Tournee tot eind mei.
Telkens als Hans Klok een dame heeft laten verdwijnen en daarvoor een andere dame of heer tevoorschijn heeft getoverd, loopt de illusionist enthousiast naar de rand van het podium. Hij slaakt een kleine overwinningskreet en trekt daarbij het zo-dat-heb-ik-hem-toch-maar-even-goed-gelapt-gezicht.
Dat innemende gebaar onderstreept het grote verschil tussen de begaafde polder-goochelaar en de gladde Las Vegas-jongen. Eerder deze maand maakte David Copperfield een tournee door Nederland. Zijn voorstelling duurde nog geen vijf kwartier en bestond uit een handvol trucs met gigantische apparaten die met veel lege show werden ingeleid.
Natuurlijk moet een illusionist de zaak bedonderen en het publiek in een bovennatuurlijke schijnwereld brengen. Maar als de menselijke maat totaal uit het oog wordt verloren, wordt de afstand onplezierig groot. Copperfield liep wel eens de zaal in om kleine trucjes uit te voeren, maar kon niet de indruk wegnemen dat hij het bijna vervelend vond als halfgod tussen het gewone volk te verkeren.
Sinds een aantal jaren hoort Hans Klok tot de internationale illusionisten-elite. Overwinningen bij Nederlandse en Europese kampioenschappen werden vorig jaar beloond met een optreden in de Amerikaanse NBC tv special Worlds Greatest Magic. Amnesty International maakte in een wervingsfilmpje gebruik van zijn niet geringe vaardigheden.
Het illusionistenvak wordt in Nederland doorgaans geassocierd met het verfijnde handwerk van Fred Kaps en de tragische goochelaar van Toon Hermans met de dode duif. Als het veel groter wordt, komen de reserves. Tijdens de Amsterdamse Uitmarkt aan het begin van het seizoen trad Hans Klok op voor een stampvol Nieuwmarkt-plein. Overal klonkenoh's en ah's, maar het slotapplaus was nauwelijks hoorbaar.
In het theater pakt Klok stevig uit met een lasershow, dansers die volgens de MTV-wetten heel strak kijken en harde muziek. Met grote snelheid jaagt hij de trucs erdoor heen: hoofden worden van rompen gescheiden, lichamen worden doorboord, en mensen kunnen zweven. In de show wordt wel erg veel gevarierd op de grote verdwijn-act.
Het is groot en indrukwekkend. Maar door de, enigszins onbeholpen, verbindende teksten en de manier waarop hij met het publiek communiceert ('Zijn er nog vragen?') blijft het een toegankelijke show. En bij Hans Klok blijven de duiven in leven.
Patrick van den Hanenberg

