	Bloedbanken zijn verplicht bloed van homo's te weigeren
	Van onze verslaggeefster
Hella Rottenberg
 AMSTERDAM
Cees van der Poel, arts bij de bloedbank in Utrecht en secretaris van het College voor de Bloedtransfusie: 'De bloedbanken streven naar zo veilig mogelijk bloed voor mensen die bloed ontvangen. Om die reden is het van belang dat mensen die een verhoogd risico op infecties lopen, geen bloed geven. Dat is nodig omdat de testen niet perfect zijn en soms een infectie missen.'
Laurette Spoelman, directeur van het COC: 'Het enkele feit dat iemand homoseksueel is, mag geen reden zijn die persoon te weigeren. Het gaat om seksueel gedrag. Het gedrag is de oorzaak van verhoogd risico. Heteroseksuelen krijgen een lijst voorgelegd met vragen over of ze met een druggebruiker seks hebben gehad, of ze in een risicovol buitenland zijn geweest, enzovoort. Als je homoseksueel bent, doet dat er allemaal niet toe, dan wordt alleen naar je seksuele geaardheid gekeken en word je voor het leven als donor geweigerd. Wat wij vinden is: maak het bloed zo veilig mogelijk, veiliger dan nu! Kijk veel beter dan nu naar ieders gedrag. Sluit mensen op basis daarvan uit.'
Van der Poel wil meteen een misverstand uit de wereld helpen. 'We letten niet op homoseksuele geaardheid. Dat is een misvatting. Iedereen krijgt dezelfde vragenlijst. Het gaat er ons om of een man ooit seksueel contact met een andere man heeft gehad. Dat beschouwen wij als een verhoogd risico.
'Het komt voor, en dat is echt waar, dat iemand zegt: ik voel me homoseksueel, maar ik heb geen contact met andere mannen gehad. Dan bestaat er geen bezwaar tegen zijn donorschap. Daarom vind ik, en dat is ook mijn persoonlijke opvatting, dat homoseksuele mannen niet op basis van hun geaardheid worden uitgesloten.'

- Dus geen discriminatie?
Spoelman: 'Wij gaan ervan dat het voor een mens, of hij nu homo- of heteroseksueel is, normaal is om seksuele contacten te hebben. Iemand die homoseksueel is, maar nog nooit in z'n leven homoseksueel gedrag heeft vertoond, dat is natuurlijk onzin.'
Van der Poel blijft erbij: 'Nou, dat is niet helemaal waar. Ik ken verschillende van zulke gevallen.'

- Welke homoseksuele mannen kunnen volgens het COC veilig bloed doneren?
Spoelman: 'In feite gelden dezelfde richtlijnen als voor hetero's. Een man die al vijfentwintig jaar een vaste en monogame relatie heeft met een andere man, loopt geen verhoogd risico.
'Je moet het omdraaien en ¢nveilig gedrag precies definiren. Op het moment dat iemand de afgelopen vijf jaar anale seks heeft gehad, zonder condoom, als iemand meerdere contacten heeft gehad, als er mogelijk bloed-bloedcontact is geweest, als spuiten gemeenschappelijk zijn gebruikt, et cetera. Dat zijn allemaal redenen om iemand uit te sluiten.'
Na even nadenken gaat ze een stapje verder: 'Je zou zelfs kunnen zeggen: als er de afgelopen vijf jaar anaal contact heeft plaatsgevonden, met of zonder condoom, is er sprake van verhoogd risico.'
- Niet voldoende, meneer Van der Poel?
'Die specificatie van mevrouw Spoelman, daar kun je niets mee, daar kun je geen beleid op baseren. Je kunt niet precies in kaart brengen hoezeer je het risico verkleint.
'Ik ben wel u eens dat anaal seksueel contact honderd tot tweehonderd keer zo besmettelijk is als genitaal contact, indien een van de partners besmet is. Dat geldt net zo voor seks tussen man en vrouw.
'Nog steeds worden ontvangers van bloed incidenteel besmet met HIV. Bij elke infectie, ook HIV, is er in het begin een fase waarin de infectie bestaat, maar nog niet manifest is. Technisch lukt het nooit om een test te ontwikkelen die in deze fase de infectie opspoort.
'Nou praat je over een infectieziekte waar je dood aan gaat. Over een miljoen transfusies per jaar. Je praat over bloed dat gesplitst wordt en weer bij elkaar gevoegd, waardoor het risico nog iets oploopt. Dan denk ik dat je de plicht hebt om te zorgen dat er geen besmetting plaatsvindt. Dat lukt niet helemaal, helaas, maar die plicht heb je.'

- Toch zou je homoseksuele mannen, net als andere donors, kunnen toetsen op hun individuele gedrag.
Van der Poel: 'Er is geen enkele methode om iets voor honderd procent zeker te weten. Dat geldt inderdaad net zo voor hetero- als voor homoseksuelen. Maar een feit is dat ruim 60 procent van de HIV-diagnoses die in 1996 in Nederland werden gesteld, bij mannen waren die seksueel contact met een man hadden.'
Spoelman: 'Maar dat zegt dus helemaal niks. Helaas is het zo dat homoseksuele mannen een groter risico lopen. Dat bestrijden wij niet. Wij zeggen: mannen die een onveilig gedrag hebben - en dat moet je definiren - worden uitgesloten. Maar wij vinden het onevenredig om alle homoseksuele mannen uit te sluiten.'
Van der Poel: 'Wij weten alleen dat we in Nederland een vrij hoge mate van veiligheid hebben, dankzij de maatregelen die er zijn. Dat is een groot goed. We willen dat niet op het spel zetten. Als je mensen die besmet bloed hebben gegeven - dat blijkt een keer of acht per jaar - achteraf interviewt, dan kom je tot de conclusie dat er mechanismen zijn die maken dat mensen hun eigen risico ontkennen. Dat heeft niets te maken met seksuele technieken, maar veeleer met het afwijzen van de gedachte tot een risicogroep te behoren.'
Spoelman: 'Maar het is toch idioot in de ogen van homoseksuele mannen dat zij die absoluut geen risico lopen voor het leven worden uitgesloten? En een ander die een soortgelijk risico heeft gelopen voor een paar jaar? Dat is toch onlogisch? Mensen zijn eerder bereid zich aan de regels te houden als die redelijk en eerlijk zijn.'
- Houden mensen zich dan nu soms niet aan de regels?
Van der Poel: 'Dat spreek ik tegen. De discussie speelt al sinds 1983. Er zijn situaties geweest dat de homobeweging heel enthousiast, ik bedoel positief, meewerkte aan de veiligheid van bloed. We hebben de indruk dat dit nog steeds het geval is, maar af en toe zie je een periode dat men zich ergert. Dat is niet nieuw. En wel begrijpelijk. Maar wat stel je daar tegenover?
'De stelling dat je het belang van de ontvanger laat voorgaan, onderschrijf ik van harte. Er is geen basaal grondrecht om bloed te geven.'
Spoelman: 'Dat ben ik met Van der Poel eens. Bloed geven is geen recht.'
- Dus toch geen sprake van discriminatie?
Spoelman: 'Dat woord wil ik niet gebruiken. Het is niet van toepassing. Gelijke gevallen gelijk behandelen, vinden wij.'
- Stel dat de Commissie Gelijke behandeling tot de uitspraak komt dat het weren van homoseksuele mannen als groep discriminerend is. Wat dan?
Van der Poel: 'Dan hebben we een probleem. Want dat zou betekenen dat we op basis van die uitspraak de bloedtransfusie minder veilig zouden moeten maken.
'Als mensen gewend zijn bloed te geven, is elke vorm van afwijzing door een arts vervelend. Een soort boosheid daarover kan ik goed begrijpen. Maar ik zou het erg op prijs stellen als het COC zou zeggen dat veiligheid van het bloed v¢¢rgaat.'
Spoelman: 'Dat zeggen wij ook.'

Foto
	Laurette Spoelman. Cees van der Poel. FOTO 'S MERLIJN DOOMERNIK

