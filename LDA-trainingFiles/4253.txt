	Barre boottocht
	Stilzitten is aan Steven Knight niet besteed. Hij drijft in Engeland zijn eigen productiemaatschappij Knight Whitehall, maakte bij de televisie naam als schrijver en regisseur, heeft een aantal succesvolle komedies op zijn naam staan en schreef twee romans, waarvan de eerste (The Movie House) werd genomineerd voor een nationale debutantenprijs.
Out of the Blue (Viking, import Penguin Nederland;  39,95) is Knights eerste thriller, die verraadt dat hij een vaardig schrijver is, maar ook dat hij met deze thematiek wat moeite heeft. Het verhaal is tamelijk dun, volgt soms een ongeloofwaardig traject en eindigt met een plot die onderhand zo oud is als de wereld (persoonsverwisseling). Desondanks weet Knight er een pakkend geheel van te maken met als literair hoogtepunt de beschrijving van een barre tocht per vissersboot van een Grieks eiland naar Gibraltar.
Die tocht wordt volbracht door Matthew King, in wiens schoot tien jaar terug zo maar 25 miljoen pond viel. Een erfenis van zijn moeder, die jaren eerder haar gezin in de steek had gelaten en koos voor een armzalig bestaan op het eiland Skiathos. Wanneer het dochtertje van King op haar negende verjaardag wordt vermoord, begint de zoektocht van een op wraak beluste man. Op Skiathos woelt hij het verleden omhoog, in Gibraltar komen alle lijnen samen. Als thriller niet zo origineel, als boek alleszins de moeite waard.
Frans van Schoonderwalt
Voor volhouders
Het oeuvre van de Schotse ex-journaliste en gelauwerde schrijfster Val McDermid omvat twee series, n over de lesbische journaliste Lindsay Gordon en n over priv-detective Kate Brannigan (hetero). Booked for Murder (The Women's Press, import Nilsson en Lamm;  57,95) is de vijfde Lindsay Gordon. Als kennismaking met McDermids werk is het ietwat een tegenvaller. Er wordt zo veel verwezen naar andere avonturen, personen en situaties dat je je ernstig afvraagt wat je allemaal hebt gemist. Als je ooit nog van plan was een serie niet bij het begin te beginnen, laat je het hierna wel uit je hoofd.
De aanzet is ijzersterk. Gordon lijkt te worden beslopen door een huurmoordenares. Dat blijkt een Britse priv-detective, die de journaliste overhaalt de Verenigde Staten tijdelijk te verruilen voor haar oude woonstek Londen. Daar is zojuist Gordons oude vriendin Penny, auteur van een populaire tienerserie, overleden na een ongeluk. De omstandigheden rond haar dood staan echter exact beschreven in Penny's nieuwste - onvoltooide - boek.
Twijfel rijst: was het wel een ongeval? Gordon stort zich in Penny's priv- en zakelijke relaties en stuit op vele vormen van haat en nijd. Zo bleek Penny van plan te zijn geweest zichzelf te outen als lesbienne, tot afgrijzen van haar partner en haar uitgeefster.
Homoseksualiteit is in dit verhaal een nadrukkelijk, maar niet al te best uitgewerkt thema. McDermid weidt vooral uit over de onvoorwaardelijke solidariteit van 'haar' lesbiennes. Even storend is de overdreven hoeveelheid typeringen en observaties waaronder het eigenlijke verhaal bezwijkt. Doorlezen kost dan ook moeite. Maar de volhouder krijgt soms een beloning, zoals de beschrijving van Lindsay's hernieuwde kennismaking met Soho. 'Seedy sex tourism had given way to caf bars with fashion victims spilling out on to pavement tables, braying loudly. Surely, Lindsay thought, there couldn't be that many jobs for film critics?'
Jacomijn de Raad
Bloedstollend
Verspreid over Kentucky worden stukjes van een vrouwenlichaam ontdekt. Het slachtoffer bleek op zoek naar een moordenaar die ze acht jaar eerder aan het werk had gezien. Een cassettebandje dat ze achterlaat, toont aan dat ze hem meende te hebben gevonden: de man is tegenwoordig officier van justitie en mateloos populair door zijn jacht op kindermoordenaars en verkrachters. Een ondankbare klus dus voor rechercheur Sonora Blair en haar partner, die al eerder hun neus hebben gestoten aan politiek gevoelige zaken.
Doordat Blair een pesthekel krijgt aan de charismatische officier, blijft hij haar hoofdverdachte, temeer omdat zijn eerste vrouw inderdaad onder vreemde omstandigheden de dood vond en het leven van zijn tweede wordt bedreigd. Een whodunit kun je Eyeshot (Hodder & Stoughton, import Nilsson & Lamm;  57,45) daarom niet noemen. Maar storend is dat geen moment. Komt-ie ermee weg, is een minstens zo interessante vraag, en de lezer voelt zich aangenaam ongemakkelijk voordat het antwoord komt.
Eyeshot is Lynn S. Hightowers tweede boek over rechercheur Blair uit Cincinnati en het maakt uitermate nieuwsgierig naar haar eerste, Flashpoint. Ondanks op het oog niet ter zake doende zijlijntjes naar Sonora's avonturen op kantoor en in de slaapkamer houdt Hightower vast aan een strak en bloedstollend verhaal. Waarin ook genoeg plaats voor humor is, zoals blijkt uit een geweldige scne waarin Sonora's hond haast het cassettebandje met bewijsmateriaal opeet. Blair is een uitstekend uitgewerkt karakter, en ook de rest van het boek getuigt van psychologische diepgang. De ontknoping stelt daarom enigszins teleur: de dader blijkt zo'n typische Norman Bates-achtige psychopaat - klaar, afgelopen.
Jacomijn de Raad

Foto
	Val McDermid

