Internationaal Verbond van Vrije Vakverenigingen.
Het Internationaal Verbond van Vrije Vakverenigingen (IVVV), ook bekend onder zijn Engelse naam "International Confederation of Free Trade Unions", was een internationale vereniging van vakbonden die bestond uit 225 leden uit 148 landen (augustus 2002).
De hoofdzetel was gevestigd te Brussel, België. Het IVVV vertegenwoordigde 157 miljoen werknemers, die verspreid waren over de 6 continenten. Op 1 november 2006 smolt het IVVV met het Wereldverbond van de Arbeid samen tot het Internationaal Vakverbond, 's werelds grootste vereniging van vakbewegingen.
Het stichtingscongres van het IVVV werd gehouden op 7 december 1949 in Londen, Verenigd Koninkrijk. Op dat stichtingscongres werden Paul Finet uit België en Jacobus Hendrik Oldenbroek uit Nederland gekozen tot respectievelijk voorzitter en secretaris-generaal.
Het IVVV stelde vrijheid van denken en spreken, sociale rechtvaardigheid, tewerkstelling en democratie centraal.
Het IVVV had drie grote regionale organisaties voor Afrika, Azië en het Amerikaanse continent. Het werkte verder nauw samen met het Europees Verbond van Vakverenigingen en specifieke internationale beroepsverenigingen.
Het congres was het hoogste orgaan van het IVVV en kwam minstens elke vier jaar bijeen. Het hield zich bezig met de ideologische lijn die de organisatie moest volgen en sprak zich uit over de benoemingen voor het uitvoerend bureau en de secretaris-generaal en over de activiteiten van de regionale organisaties.
De internationale benamingen van het IVVV waren: ICFTU ("International Confederation of Free Trade Unions"), CISL ("Confédération Internationale des Syndicats Libres") of CIOSL ("Confederación Internacional de Organizaciones Sindicales Libres").
De aangesloten vakcentrales uit België en Nederland waren: het Algemeen Belgisch Vakverbond (ABVV), de Algemene Centrale der Liberale Vakbonden van België (ACLVB) en de Federatie Nederlandse Vakbeweging (FNV).
De vicevoorzitter van het IVVV was Paul Debunne.
