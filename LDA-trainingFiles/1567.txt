	ABN Amro voor rechter gedaagd in Air Holland-zaak
	ANP
AMSTERDAM
Ruim honderzeventig aandeelhouders van het oude Air Holland beschuldigen ABN Amro van misleiding. De kleine beleggers, die hun belangen hebben gebundeld in de vereniging Vrienden van Air Holland, zijn een rechtszaak begonnen tegen de bank. Inzet is een schadevergoeding van ongeveer een miljoen gulden ter compensatie van geleden koersverliezen. De zaak dient op 22 januari bij de rechtbank in Amsterdam.

Chartermaatschappij Air Holland werd in oktober 1989 geïntroduceerd op de Amsterdamse effectenbeurs. Bij deze gelegenheid zijn ruim 1,5 miljoen aandelen herplaatst. Een bankensyndicaat onder leiding van ABN Amro en MuirCarby Bottkjear verzorgde die operatie. Twee jaar later, op 4 november 1991, ging de luchtvaartmaatschapppij failliet.
De gedupeerde aandeelhouders voelen zich misleid. Volgens de Vrienden van Air Holland heeft ABN Amro in het introductiebericht en het analistenrapport een te optimistisch toekomstperspectief geschetst. De documenten gaven volgens de gedupeerde beleggers een onjuist beeld van de daadwerkelijke financiële situatie bij Air Holland. Ook zou in het introductiebericht ten onrechte geen melding zijn gemaakt van het directe belang dat de bank had bij de introductie.
Volgens de vereniging bezat ABN Amro vóór de herplaatsing een meerderheidsbelang in de chartermaatschappij. Daarmee had de bank volgens de aandeelhouders een rechtstreeks belang bij een zo hoog mogelijke introductieprijs. Die bedroeg 37 gulden. Volgens de Vrienden van Air Holland had de introductieprijs niet meer mogen bedragen dan 21 gulden.
Zij willen dat de bank dit verschil vergoedt, vermeerderd met de wettelijke rente. Gezamenlijk bezitten de Vrienden 52 duizend aandelen. In totaal bedraagt de claim daarmee ongeveer een miljoen gulden.
ABN Amro is zich echter van geen kwaad bewust. Directe oorzaak van het echec was volgens de bank de Golfoorlog. 'Die zorgde voor hogere brandstofprijzen en verminderde interesse voor chartervluchten. Ontwikkelingen die niemand vooraf had kunnen voorzien', aldus een woordvoerder.
Volgens de voorlichter bevatte het prospectus alle informatie die er in moest staan onder de gegeven omstandigheden. Voorstellen om de zaak te schikken zijn door de bank categorisch afgewezen. 'Wij zien de rechtszaak met alle vertrouwen tegemoet', verzekert de bankwoordvoerder.

