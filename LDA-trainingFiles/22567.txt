Philippe Busquin.
Philippe Busquin (Feluy, 6 januari 1941) is een Belgische politicus voor de PS.
Levensloop.
Busquin studeerde aan de Vrije Universiteit Brussel waar hij in 1962 een graad behaalde in de natuurkunde.
Busquin was in Henegouwen provincieraadslid van 1974 tot 1978. Hij was bestendig afgevaardigde in de provincie van 1977 tot 1978. In 1977 ging hij in Seneffe in de gemeentepolitiek en werd er een bestuursperiode schepen. Vanaf 1983 was hij gewoon gemeenteraadslid. In 1995 werd hij burgemeester van Seneffe, tot hij aan het eind van de legislatuur in 2000 de gemeentepolitiek verliet. In 2006 keerde hij terug in de gemeentepolitiek en werd weer burgemeester vanaf 2007 tot eind 2012 toen zijn partij naar de oppositie werd verwezen.
Van 1978 tot 1999 was hij actief in de Belgische nationale politiek. Zo was hij minister van nationale opvoeding (1980-1981), van huisvesting in de Waalse regering (1981-1982), en van sociale zaken (1988-1992). Ook was hij twee maal minister in Wallonië. In 1990 ondertekende en bekrachtigde hij samen met veertien andere regeringsleiders een van de meest liberale abortuswetgevingen ter wereld. Van 1978 tot 1995 zetelde hij in de Kamer van Volksvertegenwoordigers en daarna zetelde hij van 1995 tot 1999 als rechtstreeks gekozen senator in de Belgische Senaat. Van 1992 tot 1999 was hij partijvoorzitter van de PS.
Van 1995 tot 1997 was hij vicepresident van de Europese Socialistische Partij. Van september 1999 tot 2004 was Busquin Europees commissaris voor Onderzoek in de Europese Commissie onder leiding van Romano Prodi. Daarvoor had hij van juli tot september 1999 gezeteld in het Europees Parlement. Van 2004 tot 2009 was hij opnieuw Europarlementariër.
In 1992 werd Philippe Busquin benoemd tot minister van Staat. In 2005 werd hij als lid opgenomen in de Academia Europaea. Hij is weduwnaar en lid van de loge Les Amis Discrets in Nijvel.
