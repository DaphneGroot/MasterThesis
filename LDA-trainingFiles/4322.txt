	Gewone Friezen in de oorlogsjaren
	ER ZIJN DOZIJNEN geschiedenissen van dorpen, steden, streken en provincies in de oorlogsjaren, en de meeste zijn buitengewoon oninteressant. Ze zijn vaak geschreven door en voor autochtonen en komen zelden verder dan de geijkte grote verhalen van de bezetting: de Meidagen, de radio in de keukenkast, de onderduiker onder de vloer, de 'majo' op de kachel, razzia's, honger, bevrijding. Daarom lijken deze boeken vaak sprekend op elkaar, en kom je er zelden iets nieuws in tegen.
Voor Friesland en de Tweede Wereldoorlog geldt dat niet. J.J. Huizinga is geen bevlogen amateur, maar voormalig geschiedenisdocent in Leeuwarden, auteur van diverse publicaties over Friese onderwerpen en een proefschrift over de negentiende-eeuwse conservatieve politicus Heemskerk. Hij heeft degelijk onderzoek gedaan, niet alleen in de omvangrijke literatuur, maar ook in ogenschijnlijk dorre, maar in werkelijkheid onthullende archieven zoals die van de commissaris van de koningin en de Kamer van Koophandel.
Hoewel Huizinga de oorlog zelf nog als jongetje heeft meegemaakt, is zijn toon uitgesproken modern. Bij hem geen God, Vaderland en Oranje, gelaarsde Hunnen en kruiperige collaborateurs. Hij is niet gevangen in wat de Amsterdamse historicus J.C.H. Blom ooit betitelde als de 'ban van goed en fout': de preoccupatie van veel oudere literatuur met helden en schurken, en de daaruit voortvloeiende veronachtzaming van de ruime meerderheid van de Nederlanders, die immers tot geen van beide categorien behoorde.
Dat blijkt allereerst uit Huizinga's onderwerpkeuze. Het Friese verzet krijgt niet meer dan enkele pagina's toegemeten en de echt foute Friezen komen ook nauwelijks over het voetlicht. Vijf collaborateurs uit de provincie belandden na de oorlog voor het vuurpeloton, maar wie of wat zij waren, acht Huizinga niet de moeite van vermelding waard. In plaats daarvan wijdt hij hoofdstukken aan vaak verwaarloosde onderwerpen zoals het economisch leven, de cultuur en de overheid.
Verder is hij verfrissend neutraal. Hij schroomt niet te vermelden dat van de dertien in de Meidagen gevallen Friezen er n door een dolgedraaide dienstplichtige werd omgebracht, en deze weer door zijn meerdere. En de rotanwerkers van Noordwolde, leren wij, kwamen de oorlog door dankzij de fabricage van granaatmanden - voor de Duitsers, wel te verstaan.
Ondanks deze kwaliteiten is Friesland en de Tweede Wereldoorlog niet helemaal geslaagd. Het stoort dat Huizinga geen enkele rode lijn heeft proberen aan te brengen. Hij had zich bijvoorbeeld kunnen afvragen in welke opzichten de jaren '40-'45 in zijn provincie anders waren dan elders, zoals Gijs van der Ham deed in zijn fraaie studie van Zeeland in de oorlogsjaren.
Aanzetten in die richting zijn er genoeg. Zo telde Friesland uitzonderlijk weinig NSB-stemmers: 1,7 procent in 1939, vergeleken met 4,22 procent landelijk. Ook de in 1940 gestichte Nederlandse Unie, door honderdduizenden Nederlanders enthousiast begroet als een nieuw begin van de vaderlandse politiek of op z'n minst een lange neus naar de NSB, sloeg bijzonder slecht aan bij de Friezen, die 9 procent van de Nederlandse bevolking uitmaakten, maar slechts 0,2 procent van de Unie-leden. Nergens haalden de collecteurs van de Winterhulp zo weinig op als in Friesland - hoewel hun loterijen, evenals elders, een groot succes waren.
Tegelijkertijd blijkt uit Huizinga's studie dat de Friezen reden hadden relatief gunstig te denken over de bezetter en zijn gedachtengoed. De ergste ellende van de bezetting ging aan de provincie voorbij. Het wijdverbreide Friese nationalisme bood allerlei raakvlakken met het nationaal-socialisme; volksverbondenheid, bloed en bodem, terugkeer naar het land.
Veel sympathisanten van de Friese beweging, zo citeert Huizinga, waren 'hele bste minsken mei hartstikke ferkearde ideen'. Daarbij komt dat een zwaar agrarische provincie als Friesland bepaald niet slechter werd van de bezetting, die gepaard ging met sterk stijgende landbouwprijzen. De vanzelfsprekende vraag hoe een en ander te rijmen valt, wat er nu Fries was aan Friesland in de oorlogsjaren, wordt echter nooit gesteld.
Ergerlijker is dat Huizinga zich niet lijkt te hebben afgevraagd wat de lezer wil weten. Waartoe dient bijvoorbeeld het gedetailleerde overzicht van de omvang van de Friese veestapel tussen 1939 en 1945, uitgesplitst in mannelijk en vrouwelijk, drachtig en 'gust' (niet drachtig), ouder en jonger dan 2 jaar? Is hieruit meer af te leiden dan dat de veestapel tijdens de oorlogsjaren op peil bleef? Waarom worden de leden van allerhande commissies vermeld als de lezer niet weet wie die mensen zijn? Is het van belang dat de Stichting Friesland 1940-1945  495.825,54 ontving en de Stichting Sneek 1940-1945  247.912,78?
Tegenover de overdaad aan cijfers, namen en regelingen waarvan de relevantie niet altijd duidelijk is, staat een pijnlijk gebrek aan sfeer. Hoofdrolspelers als commissaris van de koningin baron Van Harinxma thoe Slooten of Beauftragte Ross komen op geen enkele manier tot leven, omdat Huizinga bijna niets vertelt over hun karakter, geschiedenis of eigenaardigheden. De meeste personages zijn alleen namen.
Ook van beeldende citaten wil Huizinga weinig weten. Terwijl boven elk hoofdstuk een citaat prijkt - waaronder mooie; zo heet het hoofdstuk over de Meidagen: 'Kunt U dat lawaai niet laten ophouden' - is het verder soberheid troef. De vlammende anti-nazistische commentaren van een hoofdredacteur, de bloedstollende retoriek van een foute dominee, knallende ruzies of zure brieven: Huizinga vertelt ervan, maar laat er niets van proeven. 'Wie de verslagen van de bijeenkomsten met de 73-jarige Sipma (een taalkundige) leest', aldus Huizinga, 'ervaart hoe gnant een dergelijke zuiveringsexercitie voor de personen aan beide zijden van de tafel moet zijn geweest.' Wie Huizinga's boek leest, ervaart daarvan echter niets.
Friesland en de Tweede Wereldoorlog had veel interessanter kunnen zijn dan de grote meerderheid van lokale bezettingsgeschiedenissen, maar komt door een gebrek aan flair niet uit de verf. In degelijkheid en accuratesse doorstaat het echter de vergelijking glansrijk.
En fout mag niet onvermeld blijven. Huizinga meent dat sinds berichten over de jodenvervolging op radio Oranje in het najaar van 1942 'bekend' was 'dat de Duitsers waren begonnen met de stelselmatige vernietiging van de joden'. Nee, vanaf eind 1942 had dit bekend kunnen zijn. Maar alles wijst erop - van de onwil van velen om onder te duiken tot aan de goedgemutste medewerking van de Nederlandse overheid - dat in Nederland bijna niemand doorzag dat het doel van de deportaties niet tewerkstelling was, maar een zekere dood. Het past niet bij ons collectieve schuldbesef, maar het is wel waar: wij hebben het cht nicht gewusst.
Bart van der Boom
Dr. J.J. Huizinga: Friesland en de Tweede Wereldoorlog.
Friese Pers Boekerij; 256 pagina's;  30,-.
ISBN 90 330 1462 9.

Foto
	Rauter en Seyss-Inquart (midden rechts) bezoeken een boerderij in Friesland, juni 1940.FOTO UIT 'FRIESLAND EN DE TWEEDE WERELDOORLOG'

