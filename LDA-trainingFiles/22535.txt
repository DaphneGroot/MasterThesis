Digibeet.
Een digibeet is iemand die niet met digitale media om kan gaan. Het woord is een neologisme en is een analogie van het woord analfabeet.
Een slechte samenstelling.
Het woord "digibeet" is taalkundig mank. Het woord "analfabeet" (van het klassiek Griekse woord ἀναλφάβητος) is een samenvoeging van de ontkenning "an-" en "alfabet". Het woord "alfabet" komt van de namen van de eerste twee letters van het Griekse alfabet: "alfa" en "bèta". Letterlijk betekent het dus: iemand zonder "alfa" en "bèta". Wij zouden zeggen: iemand zonder ABC. Een analfabeet is iemand die niet met letters om kan gaan (niet kan lezen of schrijven).
Het woord "digibeet" is een samenvoeging van een beginstuk van het Latijnse woord "digitus" en de Griekse letter "bèta", terwijl het ontkennende voorvoegsel "an-" is weggevallen.
Vroegste vermelding.
De wellicht vroegst bekende schriftelijke vermelding van de term is van 9 januari 1995 in het artikel "De krant is maar een middel om binnen te komen" in de Volkskrant. In het artikel is het onduidelijk of de artikelschrijver Theo Stielstra de term gebruikt, of de geïnterviewde Wegener-topman Gerard van Vliet.
