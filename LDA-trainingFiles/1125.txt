	Corruptie-affaire brengt Netanyahu in problemen
	AP, Reuter
JERUZALEM
De Israëlische politie is zondag een onderzoek gestart naar de beschuldigingen over corruptie in de regering-Netanyahu. 'Als de feiten kloppen, is er geen twijfel over mogelijk dat er voor deze regering geen plaats meer is', verklaarden enkele van Netanyahu's ministers gisteren.

Het tv-station Kanaal 1, eigendom van de staat, berichtte afgelopen week dat premier Netanyahu's omstreden benoeming eerder deze maand van 'juridisch lichtgewicht' Roni Bar-On tot procureur-generaal deel uitmaakte van een geheim akkoord dat was gericht op het uit de wind houden van Aryeh Deri, leider van de Shas-partij.
Tegen Deri loopt sinds 1993 een rechtszaak wegens corruptie. Zijn partij heeft een sleutelpositie in de broze regeringscoalitie van Netanyahu. Volgens Kanaal 1 werd Bar-On tot procureur-generaal benoemd, nadat hij had toegezegd dat hij in die functie strafvermindering zou arrangeren voor Deri. Volgens het tv-station wilde Deri's Shas-partij alleen op die voorwaarde instemmen met het akkoord dat Israël en de PLO eerder deze maand overeenkwamen over Hebron.
Zeven van de achttien ministers in het kabinet-Netanyahu stemden tegen het akkoord over de overdracht van Hebron aan de Palestijnen. De steun die Netanyahu voor het Hebron-akkoord kreeg van de twee Shas-ministers was daarom doorslaggevend.
'Als aan de stemming in het kabinet een of ander deal voorafging, dan raad ik iedereen die hierbij betrokken was aan om de beschuldigingen toe te geven en af te treden, want dit is een ongekende misdaad', aldus minister Natan Sharansky gisteren. 'Als de beschuldigingen op waarheid berusten, maak ik mij ernstig zorgen over de democratie.'
Premier Netanyahu heeft de beschuldigingen afgedaan als 'nonsens' en een verzinsel van de linkse, hem vijandig gezinde pers. Ook Bar-On, die binnen twaalf uur na zijn benoeming tot procureur-generaal terugtrad wegens de storm van kritiek die de benoeming losmaakte, ontkent, evenals Deri.
De politie is om te beginnen op zoek naar bewijsmateriaal bij Kanaal 1. 'Wij houden vast aan ons verhaal, ik maak mij geen zorgen', zei Rafik Halabi, hoofdredacteur van de nieuwsafdeling van Kanaal 1. 'Wij zullen onze bronnen beschermen, maar binnen de grenzen van de wet blijven opereren.'
Volgens waarnemend procureur-generaal Edna Arbel, op wiens initiatief het politie-onderzoek is gestart, is er een 'allerhoogst nationaal belang' gediend met de openbaarmaking van het materiaal dat als basis diende voor de reportage van Kanaal 1. Ze dreigt met een rechtszaak tegen het station als dit zijn bronnen weigert te openbaren.
Commissaris Hefetz vertelde op een persconferentie dat zijn rechercheurs, indien nodig, ook premier Netanyahu zullen ondervragen. Volgens een Israëlische krant heeft de premier al aangegeven dat hij bereid is een test met een leugendetector te ondergaan.
Netanyahu heeft zondag aangekondigd dat Elyakim Rubenstein de nieuwe procureur-generaal wordt. Rubenstein, een 50-jarige rechter, heeft regeringservaring bij zowel de Likud als de Arbeidspartij, onder meer als vredesonderhandelaar.

