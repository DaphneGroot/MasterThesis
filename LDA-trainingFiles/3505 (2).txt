IKEA.
Een Britse veerboot (MV Red Osprey) in de IKEA-kleuren
IKEA is een concern van Zweedse oorsprong, met vestigingen over de hele wereld. Het bedrijf richt zich op het aanbieden van meubelen en woonartikelen die, meestal door de koper zelf, in elkaar gezet moeten worden.
Het concept bestaat uit het aanbieden in een keten van zelfbedieningswarenhuizen van artikelen die qua prijs behoren tot het lagere marktsegment. Nadat er maatschappelijke kritiek kwam, stelde IKEA aan haar leveranciers uit lagelonenlanden meer eisen op sociaal gebied. De firma wil bijvoorbeeld geen producten meer in haar assortiment die mede tot stand komen door kinderarbeid. Ze stelt met haar leveranciers plannen op om op gebied van het welzijn van de werknemers, en aangaande de belasting van het milieu, stapsgewijs tot verbetering te komen.
Er zijn 328 IKEA-vestigingen in 28 landen (april 2016). 267 vestigingen in 25 landen zijn in het bezit van IKEA zelf (juli 2009), de rest bestaat uit franchises.
Geschiedenis.
Het bedrijf is in 1943 opgericht door de Zweed Ingvar Kamprad. Deze was op dat moment 17 jaar oud, en had al wat geld gespaard door kleinschalige verkoop van producten aan boeren in de buurt. Hij begon een bedrijfje met geld dat hij als eindexamencadeau kreeg van zijn vader. Als naam koos hij IKEA, een samenstelling van zijn initialen (I.K.) en de eerste letters van Elmtaryd en Agunnaryd, respectievelijk de boerderij en het dorp waar hij opgroeide.
Aanvankelijk verkocht Kamprad allerlei goederen tegen een lage prijs. Het bedrijf groeide, en in 1947 begon IKEA meubels te verkopen, die in de buurt van Agunnaryd werden gemaakt. In 1951 schakelde het bedrijf geheel op meubelverkoop over. Ook verscheen toen de eerste IKEA-catalogus. In 1953 werd de eerste toonzaal geopend in de plaats Älmhult in het zuiden van Zweden, en een paar jaar later werd besloten om de klanten zelf hun meubels in elkaar te laten zetten. De grootste IKEA-winkel staat sinds 1965 in Stockholm. In 1973 werd in Zürich de eerste IKEA-vestiging buiten Scandinavië geopend.
Oprichter Kamprad staat niet meer aan het hoofd van IKEA, maar heeft nog wel een raadgevende functie binnen de Stichting INGKA Foundation.
Nederland.
Op 30 november 1978 ging in Sliedrecht het eerste IKEA-woonwarenhuis van Nederland open.
In 1982 werd in Amsterdam aan de Stadhouderskade een zogenaamde cataloguswinkel geopend. Men kon er alleen kleine artikelen kopen, grotere artikelen konden worden opgehaald aan de andere kant van de stad. Daarna volgde een nieuwe 'echte' vestiging in Duiven. Op de dag van de opening stonden al om vijf uur honderden mensen te wachten voor de deur. In 1985 kon IKEA van de binnenstad van Amsterdam verhuizen naar het nieuwe bedrijventerrein Bullewijk in Amsterdam Zuidoost. In 1992 gingen de deuren van de vestigingen in Delft en in Eindhoven (Son) open. Na 1994 werd gekozen voor een snelle expansie en groei van het marktaandeel: Heerlen (1994), Utrecht (1996) en Groningen (1997, nadat daar al eerder ook een cataloguswinkel had gestaan).
Na de eeuwwisseling werd IKEA Barendrecht (2001) geopend. In datzelfde jaar werd in Oosterhout een groot distributiecentrum van IKEA geopend, dat samen met het centrum in Genk alle IKEA-vestigingen in Nederland en België bevoorraadt.
In 2002 volgde Hengelo, terwijl de vestiging in Amsterdam een verbouwing onderging. In 2003 kwam vestiging Breda erbij en werd ook de vestiging in Utrecht verbouwd. In februari 2005 werd een vestiging in Haarlem geopend. In Groningen was na Sliedrecht tot nu toe de kleinste IKEA gevestigd. In de zomer van 2005 opende IKEA hier een nieuwe winkel, de op een na grootste van het land. Naast de winkel bevindt zich onder de Groningse vestiging het landelijke klantenservicecentrum, Customer Contact Center Nederland, met de telefonische informatielijn, de landelijke klachtenafhandeling, IKEA zakelijk en nog enkele andere ondersteunende serviceafdelingen. In totaal zijn bij deze afdeling van IKEA Nederland 200 personen werkzaam.
Tussen 2006 en 2008 werd het Delftse filiaal omgebouwd tot het 'IKEA Concept Center', waar franchisenemers worden opgeleid.
Op 30 juni 2006 sloot IKEA de vestiging in Sliedrecht. De vestiging was, met 14.600 m², te klein geworden om het volledige winkelconcept uit te kunnen dragen. Op 23 augustus 2006 werd de nieuwe vestiging in Amersfoort geopend met het grootste IKEA-restaurant van Nederland. In Zwolle zou in 2009 worden begonnen met bouwen, maar door diverse juridische procedures werd dat pas voorjaar 2014. Op 18 februari 2015 werd deze vestiging geopend. In 2010 breidde IKEA Barendrecht uit en werd meer dan 10.000 vierkante meter groter. Het bedrijf is ook van zins zich in Zaandam te vestigen; in maart 2013 tekende het daartoe een intentieovereenkomst.
België.
In 1984 opende IKEA zijn eerste vestigingen in België in Zaventem en Ternat. Daarna volgden Hognoul (1985, bij Luik), Wilrijk (1985, bij Antwerpen), Arlon-Sterpenich (2005), Anderlecht (Brussel) (2005), Gent (2008), Hasselt (3 februari 2016) en Bergen (10 februari 2016).
De vestiging van Zaventem verhuisde in 2002 naar een nieuw gebouw op het industrieterrein, op enkele honderden meters van de vorige vestiging. In deze vestiging vindt men ook het Service Office en Customer Service Centre van IKEA BE. De opening van IKEA Gent viel samen met de sluiting van de vestiging in Ternat. In 2011 breidden IKEA Hognoul en IKEA Anderlecht hun vestiging uit, en ging IKEA Wilrijk naar een nieuw gebouw dat net naast het oude gebouw werd gebouwd. Daarvoor moest een deel van het oude gebouw gesloopt worden. In Genk heeft IKEA een groot distributiecentrum.
Concept.
In elke winkel van het concern staat, vaak bij zowel de personeels- en de klanteningang, het "mission statement" groot op een muur geschreven: 'Het aanbieden van een zo breed mogelijk assortiment functionele woonartikelen van een goede vormgeving, tegen zulke lage prijzen dat zo veel mogelijk mensen in staat zijn deze artikelen te kopen'.
Een onderdeel van het IKEA-concept is "mechanische verkoop", dat inhoudt dat er meestal geen verkoper nodig is om een klant aan zijn gewenste artikel te helpen. Op het prijskaartje dat aan het artikel hangt, kan een klant zien waar hij het artikel kan nemen, zij het een bepaalde afdeling, het zelfbedieningsmagazijn voor de kassa's of dat een klant naar een verkoopbalie toe moet en dat het artikel na afrekenen voor de klant wordt klaargezet bij een afhaalbalie of extern magazijn (talon). Het is dus ongebruikelijk dat een verkoper een klant benadert.
Vestigingen.
Het eerste filiaal van IKEA werd in 1958 in de Zweedse plaats Älmhult geopend. De eerste showroom was toen al vijf jaar op diezelfde locatie open. Al gauw opende IKEA in Noorwegen (1963) en Denemarken (1969). In 1973 werd in Zürich de eerste niet-Scandinavische vestiging geopend. Duitsland en Japan volgden een jaar later. Daarna deed IKEA in een rap tempo zijn intrede in Hongkong, Australië, Canada, Oostenrijk, Singapore en Nederland.
Tegenwoordig zitten de meeste filialen van IKEA in Duitsland (46 winkels), gevolgd door de Verenigde Staten met 38 winkels. Anno april 2016 heeft IKEA 328 winkels verspreid over 28 landen.
De vestiging in Delft is het internationale opleidingscentrum voor franchisenemers. Deze vestiging is eigendom van Inter IKEA Systems B.V. en niet van IKEA Nederland BV. Daarom verschilt deze op een aantal punten van de andere Nederlandse vestigingen. De vestiging in Delft is tussen 2006 en 2008 vergroot en verbouwd. Het pand heet nu het "IKEA Concept Center" en de winkel heeft de naam "The IKEA Store", voluit "The IKEA Store in the IKEA Concept Center" (voorheen "Pilot Store"). Het opleidingscentrum heet "The College", voluit "The College in the IKEA Concept Center".
IKEA-catalogus.
Het IKEA-filiaal in Red Hook, Brooklyn
De IKEA-catalogus verscheen in 2006 in een wereldwijde oplage van 175 miljoen stuks. In 2011 bedroeg dit 198 miljoen exemplaren. De catalogus wordt verspreid in 34 landen, in 61 edities en is beschikbaar in 29 talen. Er zijn kleine regionale verschillen, zo zijn de catalogi van islamitische landen niet voorzien van barmeubels. In Nederland worden 6,1 miljoen catalogi verspreid.
Bedrijfsstructuur.
Juridisch staan bij het wereldwijde IKEA twee Nederlandse besloten vennootschappen en een Nederlandse stichting centraal.
