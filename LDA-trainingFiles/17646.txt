 MANNEN VEEL VAKER OP DE BON DAN VROUWEN - CBS. 
 VOORBURG, 26 sept (Reuter) - Mannen worden tien keer vaker op de bon geslingerd dan vrouwen als gevolg van verkeersovertredingen, aldus het Centraal Bureau voor de Statistiek (CBS). 
 "Mannen besturen weliswaar twee keer zo vaak de auto en leggen daarbij bijna driemaal zoveel kilometers af, maar worden wel tien keer vaker op de bon geslingerd dan vrouwen," aldus het CBS. 
 Uit de publicatie Auto's in Nederland van het CBS blijkt verder dat er dagelijks gemiddeld 24 files zijn met in totaal ongeveer 33 duizend wachtende personen. 
 Van alle afgelegde kilometers per jaar wordt ruim driekwart met de auto gedaan. Daarentegen wordt slechts eentiende deel met het openbaar vervoer afgelegd. 
 Op korte afstanden verplaatst de Nederlander zich per auto ongeveer twee keer zo snel als met de trein, bus of tram. 
 De milieukosten van het wegverkeer bedragen bijna 1,3 miljard gulden. Hiervan neemt de personenauto bijna driekwart voor zijn rekening, aldus het CBS. 
 (c) Reuters Limited 1996. 
