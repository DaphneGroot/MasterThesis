	Vrij in een glazen huis
	IN HET Catskamertje staan op het houten bureau van minister-president Wim Kok (59) drie telefoons. Sinds kort heeft hij er een speeltje bij dat hem in verbinding stelt met de plenaire zaal van de Tweede Kamer. Kok drukt op de knop, het blijft doodstil. Grijnzend: 'De Tweede Kamer vergadert niet.'
Het kleine kamertje is gelegen in de hoek van de rechtervleugel van het Catshuis. Het was ooit het werkvertrek van de grondspeculant, politicus en dichter Jacob Cats, die dit monument op het landgoed Sorghvliet liet bouwen. Langs de wand staan eerste drukken van zijn dichtbundels uit de zeventiende eeuw. Boven de marmeren schoorsteenmantel hangt een schilderij van Juliana. Daar waar verschillende premiers het haardvuur hebben ontstoken, staat nu een televisie. 'Ik kijk hier soms naar een voetbalwedstrijd.'
Het licht komt van drie kanten de kamer binnen door glas-in-lood-ramen. 'Ik mag hier graag zitten', zegt Kok. 'Overdag is het prachtig.' Als de premier naar buiten kijkt, ziet hij het gazon, omringd door bosschages die het perceel afsluiten van de buitenwereld. Het uitzicht ontlokte Cats in 1656 de dichtregels: 'Als ik na 't middagmaal van tafel ben gerezen, dan wil ik niet terstond omtrent de boeken wezen.'
Deze minister-president heeft, anders dan sommige voorgangers, van het Catshuis geen ambtswoning gemaakt. 'Ik gebruik het voor rustige gesprekken, internationale bezoeken of als een pied--terre. Soms loont het de moeite niet, naar huis te gaan. Als ik hier blijf slapen, begin ik op een andere manier aan een frisse dag: uitgerust maar soms toch minder ontspannen. Je ordent je gedachten op een andere manier dan wanneer je thuis bent.'
Het gesprek over de kunst van het premierschap vindt plaats in de lichtcrme ingerichte Damessalon, waar een fraaie kast met eeuwenoud Japans porselein staat. Daarnaast ligt de Tuinzaal, waar de kabinetten van Den Uyl en Van Agt vergaderden.
Lubbers liet zijn drie achtereenvolgende ministersploegen in de Trveszaal op Algemene Zaken vergaderen en gebruikte het Catshuis voor het wekelijkse overleg met christen-democratische bewindslieden. Sinds het aantreden van het paarse kabinet komen er op donderdagavond de sociaal-democraten uit het kabinet en de fractietop bijeen.
Minister-president zijn in Nederland is volgens VVD-leider Bolkestein - onlangs in NRC Handelsblad - een overschatte, niet zo moeilijke functie. Kok: 'Ik weet niet wat zijn maatstaf is. Bolkestein is er niet de man naar om uit te komen voor wat hij gecompliceerd vindt. Voor hem zijn dingen vaak heel eenvoudig. Veel belangrijker is of ik het aankan.
'Ik doe het premierschap graag. Het verschaft je veel vrijheid, hoe vreemd dat ook klinkt. Je bent opgeborgen in een glazen huis, waar elk woord door anderen wordt gewikt en gewogen. Je kunt heel veel eigen accenten plaatsen, initiatieven nemen en mensen bij elkaar brengen. Het is ook een eenzame functie, omdat je er op bepaalde momenten ook echt alleen voor staat. Dan wordt er naar je gekeken en denkt iedereen: je weet nu genoeg, neem maar een beslissing. Het is jouw verantwoordelijkheid.
'Het is heel anders op de stoel van de minister-president te zitten dan ik van tevoren dacht. Je moet toch het stuur zelf in handen hebben om te voelen wat het betekent. Maar zonder de aanloop van het gecombineerde vice-premierschap en het ministerschap van Financin in het derde kabinet-Lubbers zou ik het veel moeilijker hebben gehad.
'Ik was niet alleen vaak dicht bij het Torentje van Lubbers, maar ook erin, zodat ik veel specifieke aspecten van het premierschap heb leren kennen. Niet dat je zoiets kopieert, dat kan ook niet. Iedere minister-president past het metier toe op zijn eigen manier.'
Kok is niet in de gelegenheid geweest zich mentaal in te stellen op het premierschap. Een halfjaar voor de verkiezingen van 1994 tekenden zich in de opiniepeilingen voor de sociaal-democraten dramatische cijfers af. Maar de PvdA werd van de grote partijen toch nog de minst kleine.
'Het premierschap kwam by surprise. Het is voor mij vrij lang schemerig gebleven hoe dat zou lopen en of het wel op me af zou komen. De eerste paarse poging mislukte en was voor veel mensen geheel uit zicht, tot de bel voor de tweede ronde ging. Je bent heel erg bezig met inhoudelijke en persoonlijke verkenningen. Het illustreert mijn behoedzaamheid dat het enige tijd en strijd kostte voor de drie partijen de vraag konden overzien: kan het, of kan het niet?
'Op voorstel van Ed. van Thijn had ik een halfjaar voor de verkiezingen Bolkestein voor het eerst eens persoonlijk ontmoet. Dat maakte geen onuitwisbare indruk op me. We hebben bij Frank de Grave thuis een boterhammetje gegeten. We spraken over onderwerpen waarover overeenstemming bestond en waarover we van mening verschilden. Het heeft wat geholpen om eens achter de persoon Bolkestein te kijken, naar wat hem beweegt. Ik veronderstel dat het andersom ook zo was.'
Tijdens de kabinetsformatie was het informateurschap voor Kok een wonderlijke ervaring. 'Het is zo apparaatloos - in een wereld die krom staat van beleidsstaven, beleidsteams en denktanks! Je hebt twee secretaresses en twee medewerkers van Algemene Zaken die hier speciaal voor worden vrijgesteld. Dan is er de hoofddirecteur van de Rijksvoorlichtingsdienst, die na de gesprekken op gezette tijden zegt: ''Wat zullen we de pers vanavond gaan vertellen?''
'In het gebouw van de Eerste Kamer zit je vrijwel alleen met een paar onderhandelaars dat nieuwe kabinet voor te bereiden. Later heb ik gedacht: de beste manier om zo'n premier in wording duidelijk te maken dat hij het ook wordt, is het hem bijna in zijn dooie eentje te laten doen.'
Van zijn eerste werkdag als minister-president herinnert Kok zich dat hij 'honds- en hondsmoe' was. De spanning van de verkiezingscampagne en vier maanden kabinetsformatie kwam los. En uitrusten was er niet bij: de regeringsverklaring en de begroting moesten tegelijkertijd in negen dagen worden geschreven. De nieuwe bewindslieden leerden elkaar daardoor intensief kennen.
En Lubbers? 'Ik heb een aantal keren gerichte contacten met hem gehad. De komende man raadpleegt de gaande als het echt nodig is. Als ik ooit oud-premier ben, zie ik het niet als mijn eerste taak te wachten op telefoontjes van mijn opvolger. Je moet beschikbaar zijn als het om vertrouwelijke dingen gaat. De continuteit van zo'n staf op Algemene Zaken ondervangt heel veel.'
Van een minister-president wordt veel verwacht. Hij moet de voortgang van het kabinetsbeleid in de gaten houden en initiatieven nemen.
'Ik voel me soms net een jongleur die heel veel ballen in de lucht moet houden. Of een schaker die op meer borden tegelijk speelt. Op tientallen terreinen tegelijk moet je de zaken in de gaten houden. Er zijn dossiers die goed lopen, andere moeten een impuls hebben.
'Daar zijn geen handboeken voor. Het hangt erg van de omstandigheden af welke middelen je gebruikt om het weer vlot te trekken. Soms is dat via de formele lijn met een bilateraal gesprek. Het komt ook voor dat je via je eigen staf de meest betrokken departementen probeert op te porren, omdat het achter de minister een beetje stagneert.'
In feite probeert Kok de hele week te voorkomen dat een conflict in de ministerraad belandt. Als het daar toch terechtkomt, is er een probleem. Hoe springt hij om met meningsverschillen tussen bewindslieden?
'Eerst altijd kijken waar het conflict uit bestaat. Tegenstellingen worden nogal eens onnodig verscherpt, omdat er onvoldoende moeite wordt gedaan om werkelijk na te denken over de vraag: waar hebben we het nu precies over? Zonder de gevoelsfactor bij de betrokkenen te vergeten, heb ik de neiging terug te gaan naar de inhoud. Vaak kom je tot verrassende ontdekkingen. Dan gaan er bij ambtenaren en ministers vakjes open waarvan je denkt: h, dat aspect hebben de partijen onvoldoende onder ogen gezien. Op zo'n moment wordt je vaak meteen de sleutel aangereikt voor de oplossing.
'Daar komt psychologie aan te pas. Je moet je er niet op verkijken dat er bij bepaalde thema's vooringenomenheden zijn in kringen rond een minister: een lobby of een deel van een ambtelijk apparaat. Soms is het bon ton op een departement de verschillen met een ander sterk te accentueren. Het komt voor dat het zelfs wordt overdreven: de beleidsadvisering is niet altijd oplossingsgericht, maar letterlijk probleemvergrotend.
'Het kan geen kwaad over die echte of vermeende tegenstellingen heen te kijken. Als je begint te kijken wat ministers bindt, dan kom je vaak al een heel eind. Ik heb moeten leren dat je soms tevredener moet zijn met wat je al wel hebt bereikt, dan ontevreden over wat nog niet is binnengehaald.'
Kok heeft liever dat zijn bewindslieden hun conflict zelf oplossen dan dat hij met een compromis komt. 'Ik ben een groot voorstander van het gedelegeerde vertrouwen. Dat is niet hetzelfde als blind hopen dat het goed gaat, maar als je het delegeert, wordt het draagvlak voor de beslissing bij betrokkenen vergroot.'
Als Kok op zondagavond nadenkt over de week die voor hem ligt, is er n punt dat zich onmogelijk laat agenderen: het onverwachte, de opgedrongen onheilstijdingen van buiten.
'Er kan altijd wat gebeuren: in je vakantie, het weekeinde en doordeweeks. Ik kan daar veel beter tegen dan ik ooit van mezelf had gedacht. Nu ik premier ben, heb ik een zintuig ontwikkeld om naar nieuwsberichten te luisteren op eventuele gevolgen voor mijn werk. Het heeft zelfs iets verslavends. Ik kan niet goed van die actuele ontwikkelingen afblijven, het hoort nu eenmaal bij dit ambt.'
Maandagochtend zit Kok de staf van Algemene Zaken voor. In tegenstelling tot bij zijn vroegere vakministerschap, waarbij de agenda was volgestouwd met inhoudelijke afspraken, wordt de week nu bepaald door het cyclische proces van de wekelijkse ministerraad. Dan zitten de raadsadviseurs, de secretaris-generaal en de top van de Rijksvoorlichtingsdienst om tafel in de Trveszaal.
'Van de week duurde het maar een halfuur, maar het kan ook langer duren. We kijken terug op de vorige ministerraad en bespreken belangrijke kwesties voor de nieuwe week. Daarnaast inventariseren we de agenda van de ministerraad die vrijdag wordt gehouden. Soms zijn dat twintig onderwerpen, groot en klein, die inhoudelijk even kort worden behandeld.
'Verder word ik door de staf toegerust voor de gesprekken met collega-bewindslieden. Vaak probeer je dat in een tweegesprek te doen. Een van de grote pre's van Algemene Zaken is dat de raadsadviseurs entree hebben tot alle departementen. Ze hebben zonder uitzondering een prima antenne en werken razendsnel.
'Bij mij komen op een dag tientallen vragen en ideen op. Dan verstuur ik een memootje naar een raadsadviseur of doe ik een belletje omdat ik snel over iets genformeerd wil worden. De memo's en notities die ik intern krijg, zijn compact en dienen als handvat voor mijn gesprekspartners.'
Inmiddels deinst Kok nergens meer voor terug, maar in het begin was de nieuwe minister-president erg voorzichtig in het benaderen van 'zijn' ministers.
'In die eerste fase na de kabinetsformatie zal ik op sommige dossiers nog iets weifelender zijn geweest. Het kostte me tijd om alle beleidsterreinen op een overtuigende manier te beheersen op een wijze die mij voldoende zelfvertrouwen gaf.'
Elke maandagmiddag verblijft Kok op Huis ten Bosch bij koningin Beatrix om staatszaken te bespreken. 'Dat zijn zonder uitzondering nuttige gesprekken.'
Aan het begin van de kabinetsperiode heeft Kok zijn ministers geadviseerd de dinsdagochtend vrij te houden voor een van de zeven onderraden, waarvan hij ook voorzitter is. 'Die zijn gespecialiseerd op deelterreinen en ontlasten de vrijdagse ministerraad. In de onderraden wordt sterker hardop gedacht en is er een grotere vrijheid het onderwerp aan te houden voordat de beslissing valt. Als het eenmaal in de ministerraad is, wordt het formeler en politieker. Dan domineert toch de voortgang.'
Ook het Torentjesoverleg op woensdag staat in het teken van de ministerraad. 'Ik ben gastheer van dat overleg, niet de voorzitter. De besprekingen met de vice-premiers en de fractievoorzitters van de coalitie zijn meestal niet concluderend, dat moet ook niet in onze dualistische verhoudingen. Er is niet veel verschil met het overleg onder premier Lubbers, waar ik als vice-premier bij zat.'
Donderdagavond zit Kok in het Catshuis het bewindspersonenoverleg voor, afgekort het BPO. Valt er te werken met de ziel van een politiek leider en de ziel van de minister-president in n borst?
'Het is en blijft onafscheidelijk. Je bent er als partijleider n premier voluit bij betrokken. Ik ben toevallig wel Wim Kok met twee verantwoordelijkheden die in elkaars verlengde liggen. Als je in de wieg bent gelegd om het nodeloos ingewikkeld te maken, moet je je zelf interrumperen als premier, terwijl je aan het woord bent als politiek leider, of andersom. Dat kan wel degelijk op gespannen voet met elkaar staan, maar het hoeft niet nodeloos ingewikkeld te zijn. Het laat zich goed onderscheiden.'
Meestal begint de ministerraad op vrijdag negen uur. Dan komt zijn ministersploeg binnen. Vergeleken met de vergadercultuur van het vorige kabinet is er een groot verschil. 'Een van de winstpunten van dit paarse kabinet is dat er zich geen non-interventiebeginsel heeft ontwikkeld. De ongeschreven regel dat je je bij voorkeur niet te veel met andermans zaken bemoeit en bij je eigen toko blijft, werd in het derde kabinet-Lubbers veel sterker toegepast. Eerlijk gezegd is dat nu echt anders. Ik heb daar wel zelf toe bijgedragen. Het beginsel dat ieder verantwoordelijk is voor zijn of haar eigen terrein is niet slecht, maar het kan al gauw een zekere zwakte geven aan de ministerraad als collectief.
'Als je je we met elkaars werkterrein bemoeit, zoals in dit kabinet, kan dat lastig zijn. Maar daarentegen kunnen ministers die een brede belangstelling hebben voor andere portefeuilles, helpen bij het zoeken naar oplossingen. Voor het vinden van draagvlak binnen de ploeg vind ik dat van belang. Een dergelijk draagvlak is toch iets anders dan de optelsom van mededelingen uit de bewindsliedenoverleggen van PvdA, VVD en D66.'
Kok vindt zichzelf een 'redelijk strakke' voorzitter van de ministerraad, hoewel iedereen zich met elkaars ministerie mag bemoeien. 'Ik doe het voldoende ontspannen als het kan. Improviseren is mogelijk. Maar je kunt de raad niet leiden zonder het gevoel dat je alles in je vingers hebt. Als de behandeling van een onderwerp tegenvalt, kan ik erg ongeduldig worden. Over het algemeen hecht ik zeer aan een goede sfeer tot het einde. Ik heb het geluk dat ik met collega's werk die daar ook gevoel voor hebben, zonder dat het dikke mik is. Moet het er hard aan toe gaan, dan gebeurt dat ook.'
Kok erkent dat hij trots is op zijn jongens en meisjes. 'Het vaderlijke dat ik van nature toch al een beetje heb, is versterkt door drie en een kwart jaar leiding te geven aan deze ploeg.'
Het einde van de kabinetsperiode komt in zicht, de verkiezingen naderen. 'Het is wel een van mijn wensen dat we deze ploeg voldoende bij elkaar houden. Je begint natuurlijk al wat te merken van rimpelingen die door de naderende verkiezingen worden veroorzaakt. Ook in de Trveszaal, al is het niet dramatisch. De gang van zaken in een kabinet ziet er het laatste halfjaar toch anders uit. Het is van belang enerzijds buiten de ministerraad ruimte te geven aan partijpolitieke profilering, maar er moet ook een goed regeringsbeleid op de mat gelegd worden. Het zou zonde zijn als we daar kwaliteitsverlies zouden lijden.'
Zijn tegenvoeter Bolkestein heeft al gezegd dat VVD-bewindslieden in het tweede paarse kabinet moeten rouleren.
'Het kan op zich verfrissend zijn als je per vier jaar een ministerie bestuurt. Maar algemeenheden die aardig lijken omdat ze zo ongekunsteld zijn, hebben mijn voorkeur niet. De ene bewindspersoon verstart eerder dan de ander. Je moet steeds zoeken naar de beste minister of staatssecretaris op de juiste plaats.'
Kok heeft al eerder laten weten dat hij twee kabinetsperioden premier zou willen zijn. Acht hij een derde termijn uitgesloten? 'Alles op zijn tijd. Ik ga mezelf en anderen niet voor de voeten lopen door hierover nu te filosoferen. Ik weet niet of ik dan nog zo tegen het premierschap aankijk. En de tijd moet leren of ik op een vergelijkbare wijze het vertrouwen heb.'
Denkt hij al na over zijn opvolging?
'Ik denk er echt wel over na, maar de waarde daarvan heeft meer betekenis als je het voor jezelf houdt. Al die speculaties verdragen zich niet met mijn huidige verantwoordelijkheid. Ik ben er mentaal niet aan toe, maar voor het nadenken daarover sluit ik me geenszins af. Er zijn veel goeie mensen om mij heen. In mijn denken ben ik eigenwijs genoeg om uit te gaan van het adagium: er kan maar n kapitein op het schip zijn.'

Foto
	FOTO WIM RUIGROK - DE VOLKSKRANT

