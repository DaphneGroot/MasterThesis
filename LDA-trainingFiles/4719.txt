	Een trein in het lege land
	'Een groot verlies voor heel Nederland', schreef Bob den Uyl over het begin jaren negentig gesloopte stationnetje van Visvliet. Het stond eenzaam temidden van de weilanden en rees bij nadering voor je op 'als een surrealistisch bouwwerk, bij het zien waarvan de mond openvalt van de schoonheidservaring'.
Veel had het niet gescheeld of de meeste spoorlijnen in Groningen en Friesland hadden hetzelfde lot ondergaan als het stationsgebouw bij het dorpje, dat zijn naam dankt aan het visrijke water van de Lauwers. Want onrendabel zijn ze, verbindingen zoals die tussen Leeuwarden en Stavoren en tussen Groningen en Roodeschool. Voor Den Haag is dat al gauw een reden om ze af te stoten.
De zeggenschap over de lijnen gaat daarom in het jaar 2000 over in de handen van de beide provinciebesturen. Ronkende 'Wadlopers' worden dan misschien wel vervangen door flitstreinen. Dat het een goede zaak is dat de trein ook voor het 'lege' land behouden blijft, wordt duidelijk gemaakt door het boekje Sporen door het Noorden' (ÂŸ 17,90). Het is een uitgave van NS Reizigers Netwerk Noordoost, regio Noord-Nederland en het tijdschrift Noorderbreedte voor landschap, natuur en cultuur in de drie noordelijke provincies.
In de bundel wordt het fraaie landschap langs zes spoorlijnen consequent beschreven vanuit de trein. Voor de reiziger naar uiteinden van het land als Delfzijl, Harlingen of Nieuweschans is het boekje een stille wenk de auto thuis te laten. Voor wie aan de rechterkant gaat zitten en zowel heen als terug vooruit reist, is het boekje een onmisbare gids langs wierden en terpen, Hoge Land en Lage Midden, Okswerd en Usquert en langs dat Groningse boerderijtje waar alleen maar schapen grazen, maar dat toch 'Vette Koe' heet. (Wio Joustra)

