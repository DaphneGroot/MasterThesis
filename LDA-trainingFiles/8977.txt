Hiphop.
Hiphop is een culturele beweging, vooral bekend als muziekstijl. Ze is ontstaan in de jaren zeventig in New York, en dan voornamelijk in de arme wijk The Bronx, die destijds bewoond werd door vooral Afro-Amerikanen en latino's.
Ontstaan.
Hiphop is bij het grote publiek vooral bekend als muziekstroming, maar voor de leden van de subcultuur gaat hiphop meestal verder dan alleen muziek maken. De samenleving een spiegel voorhouden kan een van de aspecten zijn die hiphoppers naar buiten willen brengen. Verschillende teksten van hiphopnummers zijn daarom een aanklacht tegen de samenleving in het algemeen, of de levenssituatie van de rapper in het bijzonder.
Het was mede daardoor dat hiphop een stem kon geven aan een bepaald gedeelte van de Amerikaanse onderklasse, van oudsher vooral de Afro-Amerikaanse gemeenschap die leefde in de getto's van de Amerikaanse steden, maar later ook aan andere etnische bevolkingsgroepen, en niet langer alleen in de Verenigde Staten. Hiphop werd zo onderdeel van een emancipatiebeweging van de bewoners van de getto's, en deze oorsprong heeft een stempel gedrukt op hiphopcultuur in brede zin.
Hiphop begon in de Verenigde Staten, in de binnenstad van New York City. Hiphop is waarschijnlijk ontstaan uit dub maar werd een eigen stroming in The Bronx tijdens zogeheten "block parties" (wijkfeesten). Dit heeft ook een grote invloed gehad op de rapmuziek. Voorbeelden zijn Cypress Hill, Beastie Boys, Wu-Tang Clan, Ice-T en Jay Z.
Op de "block parties" in de jaren zeventig mixten dj's, zoals DJ Kool Herc, met twee kopieën van eenzelfde funk- of electro-plaat de drumsolo's (of breakdowns) aan elkaar. Als de breakdown (of break) op de eerste plaat eindigde, mixten ze de tweede kopie erdoor enzovoort. Op deze manier ontstond een nieuw nummer met uitsluitend drums, waar de dj overheen scratchte.
De MC ("Master of Ceremony") of rapper is de uitvoerende artiest. Veel artiestennamen van rappers beginnen met "MC" (spreek uit: em-sie). De oorsprong van rappen ligt in het toasten, waarmee bedoeld wordt een soort half zingend praten of min of meer rijmend opzeggen over een nummer heen.
Breakdance en graffiti zijn twee ondersteunende kunstvormen. De eerste is een vorm van dans, de tweede is het maken van visuele kunstwerken met behulp van spuitbussen. Graffiti wordt vaak op muren in de openbare ruimte gespoten, waardoor het ook als overlast beschouwd wordt.
Bij turntablism zijn strakke overgangen niet voldoende (zoals bij beatmixen). De technieken (zoals cutting, scratching, spinnen en juggling) zijn hier veel belangrijker. Een vertaling van turntablism is: "one who uses the turntable in the spirit of a musical instrument", oftewel: ‘iemand die een draaitafel gebruikt in de geest van een muziekinstrument’.
Veel oudere hiphopliefhebbers zijn in de loop der jaren afgehaakt, omdat ze vonden dat hiphop niet meer de ‘vibe’ had die het genre ooit bezat.
Nederland.
De Amsterdamse groep Osdorp Posse stond begin jaren negentig aan de basis van de Nederlandstalige rap. Voor die tijd waren er al wel enkele noveltyhitjes geweest waarin in het Nederlands werd gerapt, maar de Osdorp Posse was de eerste groep die zich toelegde op pure rap (hardcorerap). Deze rauwe stijl was halverwege de jaren tachtig in Amerika ontwikkeld door groepen als Public Enemy. Rapper Def P, de voorman van de Osdorp Posse, vertaalde voor vrienden die het Engels niet zo goed beheersten de teksten van Amerikaanse hiphopmuziek in het Nederlands. Het letterlijk omzetten van clichés leverde daarbij een komisch effect op. Hiermee was de nederhop geboren.
De Nederlandstalige rap (nederhop) kreeg vastere voet aan de grond door onder meer Extince, die in 1995 een hit had met "Spraakwater". Met de komst van onder meer Spookrijders, Brainpower, Opgezwolle, DAC en 0118-Vier kwam het tot een verdere groei van de Nederlandse hiphop.
België.
De Aarschotse groep Krapoel In Axe, kortweg K.I.A., stond begin jaren negentig aan de basis van de Vlaamstalige rap. Ze rapten in hun eigen streektaal en zijn tot de dag van vandaag de commercieel succesvolste Vlaamse rapgroep gebleven. Van hun eerste single, "Zaterdag", werden meer dan 30.000 exemplaren verkocht en hun debuutalbum "Zonder Boe Of Ba" ging meer dan 15.000 keer over de toonbank.
De Mechelse groep ABN, toen nog met Pita, deed het goed in België en mocht zelfs aantreden op het befaamde festival van Rock Werchter. Eind 1995 ontstonden eveneens in Mechelen Stijle die Rijme, Pure Cult, Grensloos en Nest. Verder zijn er nog 't Hof van Commerce, De Nihilisten, De Feesters en Morsdood, die het met hun West-Vlaams dialect goed doen in België. In 2016 maakt Soufiane Eddyani een vliegende start met singles en een sessie die op YouTube miljoenen malen zijn bekeken.
De laatste jaren worden er ook vaker hiphopwedstrijden (zogeheten battles) in Vlaanderen georganiseerd.
Aan de andere kant van de taalgrens, in Wallonië, zijn ook heel wat hiphoppers aan het werk, met als bekendste groepen Starflam uit Luik en De Puta Madre uit Brussel. Door hun succes zijn de laatste jaren meer en meer groepen actief in de Waalse hiphopscene. Deze groepen zijn veelal samengesteld uit allochtonen, vooral mensen met een Congolese, Marokkaanse en andere achtergrond.
