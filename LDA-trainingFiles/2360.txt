	Maria geeft de kerk weer sfeer
	IN EERSTE instantie waren het de disco's die de heiligenbeelden enthousiast binnenhaalden. Op houseparty's verschenen lichtgevende crucifixen of Mariabeelden als sfeerverhogende attributen. Sinds enkele jaren volgen de kerken massaal. De neogotiek die sinds de jaren '60 decennialang volledig uit de gratie was, wordt nu vrij algemeen erkend als felbegeerde kunst.
Voor n Mariabeeld melden zich gemiddeld vijftien parochies. Een neogotisch hoofdaltaar is nog populairder. De kerken willen hun kunst terug. En als de kerkelijke kunstbewaarders niet meteen leveren, dan zoeken de parochies het buiten de kerk. In de grote hal van Fluminalis Church Interiors in Horssen ziet handelaar J. Peters de kerkbesturen in groten getale komen. 'Ze kunnen haast niet om me heen. Mijn eigen vraag en aanbod-project loopt al heel wat langer dan dat van de kerk.'
Het kan de kerken niet traditioneel genoeg zijn. De beeldenstorm die door het tweede Vaticaanse concilie werd ingeleid, wordt dertig jaar later alom betreurd. 'De kerken worden weer gevuld', zegt conservator-directeur L. van Liebergen van het Museum voor Religieuze Kunst in Uden. 'En niet alleen de kerken. Ook in huis richten mensen weer hoekjes in met heiligenbeelden. Hoewel het helemaal uit de context is gerukt, ontstaat er zowaar een bepaalde devotie bij die beeldjes. Niet te zwaar, maar toch. Daar is niks op tegen, het getuigt van een zekere eerbied. Dat zie ik liever dan een liturgisch vaatwerk waarvan gewoon wordt gegeten. Of een ciborie als pepermuntschaal. Dat is min, dat is kwetsend, dat moet je niet doen.'
Het Udense museum is een van de vele vissers in een steeds kleiner wordende vijver. Veel van de kerkelijke inventaris is dertig jaar geleden op straat gezet en verdwenen. Wat niet is stukgeslagen, verbrand of begraven, is door slimme handelaren verkocht aan buitenlanden waar er wel belangstelling voor was.
Wat nu nog in de kerken staat, wordt nauwgezet geregistreerd door de Stichting Kerkelijk Kunstbezit Nederland. Sinds 1977 probeert de SKKN 'de spullen in de kerk te houden'. Te redden wat er te redden valt dus. 'Wij registreren zo breed mogelijk', zegt directeur P. Le Blanc. 'Niet alleen kunst met een grote K, maar bij wijze van spreken ook de asbak die de pastoor heeft gekregen bij zijn 25-jarig jubileum.'
Sinds 1990 loopt het project Vraag en Aanbod. De SKKN brengt de inventaris van gesloten kerken zo snel mogelijk onder in andere gebouwen. Daarmee moet de handel de wind uit de zeilen worden genomen. Dat lijkt aardig te lukken. Bijna alle Nederlandse kerkgenootschappen hebben het beheer van hun inventaris in handen van de stichting gelegd. Het archief herbergt de gegevens van tienduizenden objecten. 'Dat is uniek in de wereld', zegt Le Blanc. 'Op de inventaris van 750 protestantse kerken na, is alles geregistreerd.'
De geregistreerde objecten mogen niet worden vervreemd of gerestaureerd zonder toestemming van het bisdom. De stichting heeft nauwgezet omschreven welke weg moet worden bewandeld met het interieur van een kerk die gaat sluiten. De spullen gaan in eerste instantie naar de kerk waar de parochie bij wordt ondergebracht. Wat daar niet in kan, gaat naar een kerk buiten de parochie. Vervolgens komen de religieuze musea in aanmerking en daarna andere musea. Pas wat dan nog overblijft, mag worden verkocht. 'Dat klinkt aardig' zegt handelaar Peters. 'Toch heb ik grote vraagtekens bij de registratie. Ze moeten niet denken dat er niets tussendoor glipt.'
De van huis uit zeer kerkgebonden Peters had al van kindsaf, veel eerder dan de kerk zelf, heimwee naar het rijke roomse leven. 'De versobering is veel te ver gegaan. De mystiek verdween en dat heeft mij enorm aangegrepen. Dat de traditionele biecht in onbruik is geraakt, betekent toch niet dat al die mooie biechtstoelen moeten worden afgedankt. Of al die communiestoelen, die stonden toch zeker niet in de weg?'
Zijn bedrijf Fluminalis Church Interiors is voortgekomen uit een uit de hand gelopen verzameling. Hij begon in de jaren '70 in Batenburg, kocht halverwege de jaren '80 een leegstaande kerk in Horssen en heeft sinds twee jaar een nabijgelegen fabrieksgebouw als opslag- en expositieruimte. Drieduizend meter kerkinventaris staat op een bordje bij de ingang. Die oppervlakte is goed gebruikt. De hal is volgestouwd met beelden, kazuifels, schilderijen, cibories, missalen, godslampen, stoelen, banken, kannen, schalen, monstransen, wierookvaten, hostiedozen, kelken en kandelaars. Niet alleen parochies en particulieren weten Fluminalis te vinden, maar ook de amusementswereld. 'NOB, Endemol en andere productiebedrijven komen geregeld iets huren of kopen voor hun programma's.'
Goedkope namaak uit Oost-Europa komt er bij Peters niet in. Alles wat in Horssen staat, is afkomstig uit de Benelux en Frankrijk. Ook uit Nederland, verzekert Peters, alle bewaarzucht van de SKKN ten spijt. 'Kerken bellen mij met de vraag of ik een paar banken wil kopen, maar van het een komt het ander. In bijgebouwen, in kelders en op zolders staat nog genoeg. Bovendien heb je in Nederland ook nog zoiets als het priv-bezit van pastores en, niet te vergeten, de kloosterorden.'
Daarmee raakt Peters een teer punt. Van Liebergen kan er over meepraten. 'Een klooster dat gaat sluiten, wordt plotseling bedolven onder de vrienden. Ik zit nu 21 jaar in het vak en heb al ontelbare keren met kromme tenen moeten toekijken hoe handelaren als raven afkomen op kloosters die over de kop gaan. Dat is elke keer weer een diep menselijk drama. Wie in het klooster gaat, doet dat met het idee daar te sterven. Als de kloosterlingen het na eeuwen niet meer kunnen bolwerken, nemen ze afscheid van de plek waar ze begraven dachten te worden. En dan krijgen ze ineens volk over de vloer dat alleen maar uit is op hun spullen. Die zusters of paters zijn in het verkoopproces absoluut geen partij. Wie daar misbruik van maakt, is heel diep gezonken. Natuurlijk loop ik soms ook likkebaardend door zo'n klooster, maar ik houd me in, ik hoef er geen geld mee te verdienen.'
De SKKN heeft het probleem voor een deel ondervangen door ook de grote kloosterorden bij de registratie te betrekken. De stichting beheert de spullen van onder meer de franciscanen, jezuiten, redemptoristen en kapucijnen.
'Tegen mij hoeven de kloosters niet beschermd te worden', zegt Peters. 'Natuurlijk is er veel verkwanseld door handelaren die alleen op geld uit waren, maar ik voel me zeker niet aangesproken. Dat dit hier allemaal staat, is niet mijn schuld. De kerken hebben het zelf weggedaan.'
Kloosters afstropen is helemaal niet nodig, zegt Peters. 'De kloosters bellen mij zelf op. Zij weten dat driekwart van mijn spullen teruggaat naar de kerk. Ik ga er niet mee op de markt staan en ik word er ook niet schatrijk van.'
Peters beseft wel dat hij met de verkoop naar het buitenland indruist tegen de doelstellingen van de SKKN, die de kerkinventaris zoveel mogelijk binnen de grenzen probeert te houden. Hij heeft mappen vol aanvragen uit het buitenland. In Duitsland, Japan, Canada en de Verenigde Staten wonen belangrijke klanten. Een kerkelijke kunsthandel uit New York doet maandelijks inkopen in Horssen. 'Er gaat veel het land uit ja, maar driekwart van de spullen is voor kerkelijk hergebruik. Tenzij ik zelf voor de gek word gehouden. Maar als hier een Duitse priester in vol ornaat binnenstapt, ga ik ervan uit dat het goed zit.'
Bewaren is goed, vindt Peters, maar niet ten koste van alles. 'Er mag best beweging in zitten. De opslagruimten van de bisdommen puilen uit. Natuurlijk moet het cultureel erfgoed behouden blijven. Maar als ze 1 procent bewaren, hebben ze nog te veel.'
Hij zegt 'mijn grote vijand' als hij praat over Le Blanc, maar denkt dat vooral de SKKN-directeur vijandig is. Die ontkent: 'Ik heb niets tegen Peters. Als een kerk een godslamp nodig heeft die wij die niet kunnen leveren, verwijzen wij gewoon naar Horssen. Het verschil is alleen dat ze er daar flink voor moeten betalen. Het is legitiem, maar commercieel.'
Dat neemt niet weg dat de handelaar inmiddels wel uit de kranten heeft begrepen dat de SKKN weinig met hem op heeft. 'Dat neem ik ze kwalijk. Le Blanc zou hier eens moeten komen kijken. Dan kan hij zien dat ik echt niet alles aan iedereen verkoop. Pas nog bood een Spaanse disco 30 duizend gulden voor een levensgroot kruisbeeld. Die wilden ze op het dak zetten. Dat heb ik niet gedaan, omdat ik vind dat dat niet kan. Geld is niet heilig. Particulieren hoeven hier niet aan te kloppen voor een kazuifel. Zeker niet in de periode voor carnaval, daar begin ik niet aan. En ik maak ook geen telefooncellen van biechtstoelen.'
Het liefst zou Peters samenwerken met de SKKN. Hij noemt zichzelf de grootste autodidactische kunstkenner van Nederland en is ervan overtuigd dat de kerk een hoop geld had kunnen besparen door hem jaren geleden als cordinator in dienst te nemen. 'Nu bieden we op veilingen vaak tegen elkaar op, waardoor de prijzen veel hoger uitkomen dan nodig is.'
Een ding weet Peters zeker: de kerkbesturen moeten zo snel mogelijk op hun wenken bediend worden. 'De huidige bestuurders hechten nog waarde aan mystiek. Zij hebben de kerken zelf nog vol gezien, kunnen zich die sfeer herinneren. Het is nu of nooit, want straks is er niemand meer die weet hoe mooi het was.'

Foto
	Handel in religieuze kunst. FOTO MARCEL VAN DEN BERGH

