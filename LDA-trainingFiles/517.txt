	Aantal diefstallen van auto's daalt na jaren van stijging
	ANP
DEN HAAG
Het aantal autodiefstallen in Nederland is vorig jaar na een jarenlange stijging voor het eerst gedaald. In 1996 verdwenen 2943 auto's minder dat het jaar daarvoor, een daling van 8,5 procent. In totaal werden er 31.711 autodiefstallen geregistreerd tegen 34.654 in 1995. Het betreft daarbij auto's met een Nederlands kenteken.
Dit blijkt uit cijfers van de stuurgroep autocriminaliteit van het Nationaal Platform Criminaliteitsbeheersing (NPC). Dit samenwerkingsverband van overheid en bedrijfsleven staat onder leiding van minister Sorgdrager van Justitie en voorzitter Blankert van de werkgeversorganisatie VNO/NCW.
In het grootste deel van het land daalde het aantal autodiefstallen. Uitzonderingen vormen de drie noordelijke regio's en Twente, waar sprake was van een stijging. Zeeland valt op door de sterkste daling: 28,5 procent.
De meeste autodiefstallen doen zichnog steeds voor in de vier grote steden en in Limburg. Toch daalde het aantal diefstallen vooral in de grote vier steden fors. In Amsterdam en Rotterdam met gemiddeld 23 procent, in Utrecht en Den Haag met gemiddeld 12 procent.
Als oorzaken van de daling worden gegeven een verbetering van de registratie van autodiefstallen en de invoering van de startonderbreker.


