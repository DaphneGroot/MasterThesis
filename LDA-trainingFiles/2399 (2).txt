Veda's.
Een vroeg-19e-eeuws fragment van de Rig-Veda, geschreven in het Devanagarischrift.
De "Veda's" (Sanskriet: वेद, "veda") zijn de oudste en heiligste hindoegeschriften. Er zijn vier "Veda's": de "Rig-Veda", de "Atharva-Veda", de "Yajur-Veda" en de "Sama-Veda". Een belangrijk deel van de Indiase filosofie en veel van de religieuze sekten die tot het hindoeïsme gerekend worden zijn gebaseerd op deze teksten.
De studie van de "Veda's" is met "yajna" (offers) en voortplanting een centrale thema van "dharma" voor een tweemaal-geborene ("dvija").
De "Veda's" zijn "sruti", "wat wordt gehoord", wat wil zeggen dat deze teksten niet afkomstig zijn van mensen, maar aan zieners of "rsi" zijn geopenbaard. Dit in tegenstelling tot de "smriti", "wat wordt herinnerd", die wel een menselijke auteur hebben. Hindoes kennen daarom aan de "Veda's" een canonieke waarde toe, ze bevatten eeuwige, universele kennis en zijn door God geschonken aan de mensheid.
Het woord 'Veda' is etymologisch verwant aan het werkwoord weten en betekent kennis. 'Veda' betekent 'weten', een religieus, theologisch weten.
De "Veda's" bevatten religieuze hymnen, spirituele filosofie, een kosmologie en sociale en rituele voorschriften.
De vier "Veda's" zijn verder onder te verdelen in "Samhita's", "Brahmana's", "Aranyaka's" en "Upanishads".
Ontstaan.
De oudste delen van de "Rig-Veda" zijn waarschijnlijk rond 1500 voor Christus ontstaan, en de andere drie "Veda's" enkele eeuwen later. Aanvankelijk werden ze mond-tot-mond doorgegeven door barden en priesters. Pas rond 500 voor Christus werden ze op schrift gesteld. De periode in de Indiase geschiedenis waarin de "Veda's" ontstonden wordt wel de Vedische periode genoemd.
Tekstanalyse laat zien dat de "Veda's" niet een schrijver hadden, maar geleidelijk samengesteld zijn uit eerder door mondelinge overlevering doorgegeven hymnen en verhandelingen. Speciale leden van de brahmanen, zogenaamde pandits, hadden de taak de verzen uit het hoofd te leren. Speciale versvormen en ritmes vergemakkelijkten het uit het hoofd leren en zorgden ervoor dat de teksten intact konden blijven. Pas later werden de teksten opgeschreven en samengevoegd, omdat het als een teken van verval werd beschouwd indien de eeuwenoude kennis niet meer gewoon onthouden kon worden.
De oudste van de vier "Veda's" is de "Rigveda", geschreven in de meest archaïsche vorm van het Sanskriet. De "Rigveda" kreeg zijn huidige vorm aan het einde van het tweede millennium v.Chr., maar bevat teksten en hymnen die nog verder teruggrijpen. De andere "Veda's" zijn later vastgelegd, waarschijnlijk in het begin van het eerste millennium v.Chr..
De spreiding van de verschillende "shakha's"
De "Veda's" werden samengesteld door families van "brahmana's" die zich specialiseerden in specifieke rituelen. Hieruit vormden zich verschillende vedische scholen ("charana's") met elk een eigen recensie ("shakha"), waarbij de "Yajoerveda" veruit de meeste "shakha's" kende, al zijn de meeste daarvan niet overgeleverd. Daarmee is voor veel "shakha's" een regio aan te wijzen waarin deze domineerde. Hierbij is de uitbreiding van het gebied van de Indo-Ariërs te volgen, waar de oudste teksten uit de vroeg-vedische periode ontstonden in de Punjab, waarna er een beweging oostwaarts is waar te nemen naar het gebied van de Kuru's en Panchala ten tijde van de midden-vedische periode en Kosala en Videha in de laat-vedische periode. De "Taittiriya" en "Jaiminiya" hadden hun oorsprong in Panchala, maar kregen grote invloed in het zuiden.
Indeling.
Alle vier "Veda's" bevatten een verzameling hymnen ("Samhita's"), een gedeelte dat de exegese van rituelen beschrijft (de "Brahmana's"), een beschrijving van religieuze riten en voorschriften (de sutra's) en een serie filosofische verhandelingen (de "Upanishads" en "Aryanka's").
In de "Veda's" vonden de oude Indische priesters de benodigde spreuken, hymnen, formules, enzovoort voor religieuze plechtigheden. In totaal waren er vier priesters nodig bij een dienst: de roeper, de zanger, de celebrant en de opperpriester. Daarom zijn er ook vier Veda's, één voor elke priesterlijke functie.
Er zijn daarnaast ook nog sub-"Veda's", zoals de "Ayurveda" die over de geneeskunst gaat, "Gandharva Veda", geeft de muziek met "raga's" weer, "Sthapatya Veda" geeft oerprincipes voor bouwkunst van woningen in meerdere verdiepingen en steden. Deze hebben geen religieuze inhoud.
De "Veda's" bevatten geen complete mythologie. De hindoeïstische mythologie werd pas ten volle vastgelegd in de "Purana's" en heldendichten als de "Mahabharata" en "Ramayana". Deze teksten zijn enkele eeuwen na de "Veda's" ontstaan en opgeschreven.
Henotheïsme of monotheïsme?
Vooral de latere "Veda's" zijn monistisch. De invloedrijke westerse Indiakundige Max Müller noemde ze henotheïstisch. Daarmee bedoelde hij het geloof in meerdere goden, waarvan een enkele aanbeden wordt en als superieur gezien wordt. Hij twijfelde of hij het niet toch als monotheïstisch moest benoemen, aangezien sommige verzen op monotheïsme leken te wijzen.
De meeste hindoes beroepen zich voor hun monotheïstische visie o.a. op het vers: "Aan wat één is geven de wijzen vele namen. Ze noemen het Agni, Yama, Matarisvan" ("Rig-Veda", 1.164.46). Ze geloven dat dit aangeeft dat met de 'verschillende goden' verschillende aspecten van één God bedoeld worden.
Interpretatie.
De "Veda's" zijn geschreven in een zeer oude vorm van Sanskriet. Woorden kunnen hierin een groot aantal verschillende betekenissen hebben. Hierdoor zijn er veel verschillende interpretaties van één tekst mogelijk. Soms lijkt dat de bedoeling, maar vaak ook niet. Zo lazen voorstanders van de Arische invasietheorie in een bepaald vers dat een Arische god-koning een irrigatiesysteem vernielt van de donkergekleurde "dasa's". In dezelfde tekst kan ook een uitleg van de waterkringloop gezien worden.
Zo is er een traditie ontstaan van commentaren. De "Brahmana's", letterlijk commentaren, zijn hier de vroegste vorm van. Middeleeuwse commentaren op de "Veda's" zijn geschreven door o.a. Sayana en Mahidhara. Recentere commentaren zijn opgesteld door Sanskrietdeskundige Swami Dayanand, die de Arya Samaj oprichtte. Er zijn ook Engelse vertalingen door westerse indologen zoals Max Müller, Horace Wilson en Ralph Griffith die zich soms baseren op de middeleeuwse commentaren. Veel hindoes hebben kritiek op deze vertalingen en wijzen erop dat zij in de koloniale periode werkten en betaald werden door christelijke missionarissen.
