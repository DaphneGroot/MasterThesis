Peloponnesos.
De Peloponnesos of Peloponnesus (Grieks:, "Pelopónnèsos") is het grootste schiereiland van Griekenland, en ligt ten zuiden van het Griekse vasteland. Het wordt daarvan gescheiden door de Golf van Korinthe en de Golf van Egina en ermee verbonden door de (10 km brede) Landengte van Korinthe. Deze landengte wordt doorsneden door het Kanaal van Korinthe. De oppervlakte bedraagt 21.379 km².
Naamgeving.
Het is genoemd naar de Griekse held Pelops, het woord "nèsos" betekent eiland, hoewel de Peloponnesos een schiereiland is. Bij de uitspraak van de Griekse naam Pelopónnisos ligt de hoofdklemtoon op de derde lettergreep. Sinds de Middeleeuwen wordt de Peloponnesos ook wel Morea genoemd.
Geschiedenis.
In de oudheid was de Peloponnesos onder andere van belang vanwege het feit dat de stad Sparta, lange tijd een rivaal van Athene, hier lag. De ruïnes van de oude stad liggen nu dicht bij de huidige plaats Mystras. Verder was het oude Korinthe ook een zeer belangrijke stad. De ruïnes van deze oude stad, "archaia Korinthos", liggen dicht bij de moderne stad Korinthe. Verder was het heiligdom van Hera, een godin uit de Griekse mythologie, te Argos ook beroemd. In diverse plaatsen op de Peloponnesos waren heiligdommen aan haar gewijd.
Geografie.
Het is een bergachtig landschap met toppen tot meer dan 2000 meter. Vruchtbare akkers liggen tussen de bergketens. De Peloponnesos is onderverdeeld in landstreken. Enkele benamingen waren al bekend in de oudheid, b.v Argolis, Arkadia en Lakonia. Maar ook plaatsnamen zoals Olympia, Sparta, Epidaurus, Mystras en Mycene. De Saronische Eilanden liggen ten oosten van het schiereiland, en de Ionische Eilanden ten westen en zuiden ervan. Enkele ervan liggen niet ver van de kust, zoals het eiland Kythira bij de zuidoostelijke punt van de Peloponnesos. Tussen Kythira en Kreta ligt het veel kleinere eiland Antikythera. Het binnenland van de Peloponessos bestaat uit gebergte en wordt gevormd door het departement Arcadia, waar ook skigebieden liggen.
Regio.
Peloponnesos is ook de naam van één van de dertien regio's van Griekenland. Deze regio bestrijkt echter maar een deel van het schiereiland.
Transport.
Men kan per trein op het schiereiland rondreizen. De trein rijdt langzaam, vaak ongeveer 40 kilometer per uur. Er is een goede treinverbinding van het vliegveld in Athene naar Korinthe. Verder reizen veel Grieken veelal per 'poulman' (touringcars met airco). Deze bussen rijden zeer regelmatig en zijn ten opzichte van de trein snel en goedkoop, hoewel in de binnenlanden vele haarspeldbochten de rit doen vertragen.
Een groot deel van het schiereiland valt buiten de toeristische regio's van Griekenland. Veel delen hebben een zeer rijke flora. In het zuidwesten rondom Kalamáta groeien duizenden olijfbomen.
De stad Patras in het noorden is een belangrijke havenstad, met een regelmatige veerverbinding met onder meer de Ionische eilanden Korfoe en Kefalonia. Bij Patras ligt een tolbrug over de Golf van Korinthe naar 'het vasteland' van Griekenland.
