	Stijlvolle Nico niet echt opwindend
	DANS
Scapino Ballet Rotterdam met Nico. Choreografie: Ed Wubbe. Muziek: John Cale, uitgevoerd door Ice Nine. Rotterdamse Schouwburg. Herhaling: vanavond. tournee t/m 11 februari.
Op een filmdoek zie je een mooie jonge vrouw die koketteert met haar fotogenieke hoofd dat al op veel covers van de modebladen stond. Met dit beeld uit screentests voor Andy Warhols Factory opent Nico, de voorstelling die Ed Wubbe over de legendarische popzangeres Nico maakte.
In 1965 is Nico nog vol wilskracht, klaar om de glamourworld van mode en film te verruilen voor de New-Yorkse avantgarde-kunstenaarsscene van de sixties. Dertig jaar later is ze op. Aan het slot van de voorstelling, na ruim anderhalf uur, zit een danseres alleen op het podium, als de Nico die dan geruneerd is door de herone. Hartverscheurend klinkt haar stem door de speakers: in Nibelungen bezingt zij dat nevelige land van de dope.
In proloog en epiloog wordt direct verwezen naar Nico's Werdegang, maar het was niet Wubbe's opzet om haar leven te verbeelden. Als uitgangspunt nam hij juist haar muziek en pozie, en hij vroeg componist John Cale, ooit Nico's producent en vriend, hiervoor muziek te schrijven.
Cale's muziek vormt de leidraad voor de choreografie. Voor twaalf van de achttien delen maakte hij een compositie. Een formatie van strijkers, een gitarist, pianist en slagwerker voeren die uit. Tussen de live-delen door klinken op band zes van Nico's prachtige songs, onder meer Afraid, You forgot to answer en Abschied, over angst, eenzaamheid en dood. Met Cale's compositie -ronde percussie, milde piano en melancholieke cello- vormen ze in de voorstelling een geheel.
Zonder al te verhalend te worden, refereert Cale (ook in zijn keuze van de songs) aan haar levensloop. Datzelfde doet Wubbe in zijn choreografie. In de Nightclub Theme poseert een groep jonge meiden in zijden jurkjes. Met een verveelde blik wachten ze wie uitgepikt zal worden. Eentje (Beth Bartholomew) hangt onderuit en kijkt net iets meer verveeld dan de anderen, waardoor je in haar gelijk Nico herkent.
Hoewel meer danseressen (Bonnie Doets, Charlotte Baines, Vronique Prins) de rol van Chelsea girl Nico dansen, komt deze doorschijnend bleke danseres met blonde haren het meest prominent in haar rol naar voren.
Voor de pauze is nog plaats voor optimisme: liefde, tederheid en erotiek worden uitgewerkt in levendige trio's en duetten die losjes met elkaar verweven zijn. Tussendoor reageren de dansers ook puur op de muziek, met messcherpe bewegingen op het slagwerk, met zachte ronde vormen op de pianoklanken. Maar ook dan is er al een duet waarbij de vrouw zich om haar partner heenslingert en zich wanhopig aan hem vastklampt.
Na de pauze wordt die toon somberder, met een schrijnend duet van Bartholomew en Fabien Valentin. Opgewekter is een mannenkwartet dat met Cale's Jim verwijst naar Nico's zoon. Maar pessimistisch weer het duet Abschied. In een trio op Iceberg II wordt de stemming aardezwart, net als het jurkje dat Bartholomew dan als enige in die kleur draagt.
Als een schim herrijst ze in een vitale, bijna rituele groepsdans die de danseressen op de grond uitvoeren. Die is gezet op Espagna, een pianodeel dat bedoeld lijkt als requiem, een persoonlijk saluut van Cale aan zijn ex-muze.
Nico is stijlvol en evenwichtig door de cohesie tussen muziek en dans en door de wrijving die in het spanningsveld tussen anecdote en de abstractie van een muziekballet toch ontstaat. Dat de voorstelling desondanks niet echt opwindt, komt omdat Wubbe's danstaal, hoe verfijnd en levendig die ook is en hoe subliem ook uitgevoerd door deze dansers, op de lange duur wat eentonig wordt en niet helemaal bestand is tegen de lengte die Cale voor zijn muziek heeft geclaimd.
Isabella Lanz

Foto
	Beth Bartholomew en Fabien Valentin in Nico. FOTO HANS GERRITSEN

