	Tupac Amaru eist toch vrijlating alle kameraden
	Van onze correspondente
Ineke Holtwijk
 LIMA
 De hoop op een spoedige oplossing van het gijzelingsdrama in Lima is verdampt. Op oudejaars- en nieuwjaarsdag lieten de guerrillero's weliswaar in totaal negen gijzelaars vrij, maar eerder op de dag had hun leider in een vraaggesprek met journalisten laten weten dat hij onverminderd vasthoudt aan vrijlating van de honderden kameraden die in Peruaanse gevangenissen zitten.

President Alberto Fujimori op zijn beurt herhaalde op oudejaarsdag zijn standpunt van het eerste uur. Als de gijzelnemers geweld willen voorkomen moeten ze de wapens neerleggen en de gijzelaars vrijlaten, zei hij. De guerrillacommandant deed zijn uitspraken tegenover een dozijn journalisten op een geïmproviseerde, hectische persconferentie in de residentie. Voor het eerst in twee weken mochten fotografen en cameramensen de villa betreden. Ze filmden ook de minister van Buitenlandse Zaken, de Japanse ambassadeur, een parlementslid en een andere Japanse diplomaat die pleitten voor dialoog.
Nestor Cerpa, gemaskerd met een zakdoek met daarop in initialen de naam van zijn guerrillaorganisatie, ontkende na vragen dat hij in plaats van vrijlating van de gevangen guerrillero's ook genoegen zou kunnen nemen met een verbetering van hun situatie in de cel. 'Dat is uitgesloten', zei hij. 'Ons standpunt is onveranderbaar als het gaat om vrijlating.'
Hij refereerde geen enkele maal aan de mogelijkheid van een duurzaam vredesakkoord à la Guatemala. Hij beschuldigde de president ervan met zijn harde uitspraken de confrontatie te blijven zoeken. 'Wat dat betreft, zie ik geen spoedige oplossing van het probleem', aldus Cerpa.
De guerrillaleider zei, geflankeerd door twee jeugdige rebellen met AKM-geweren, bemiddeling van iedereen te accepteren of het nu Fidel Castro of Boris Jeltsin is. In de dialoog met de regering zat volgens hem geen enkel schot. De minister van Onderwijs, door Fujimori aangewezen als zijn onderhandelaar, had 'niets, niets concreets' aangeboden toen zaterdag de residentie had bezocht, zei Cerpa. 'Hij herhaalde alleen wat Fujimori in zijn toespraak had gezegd.' Eerder op oudejaarsdag had Fujimori in een vraaggesprek met het Spaanse persbureau Efe aangegeven dat de gijzelnemers eventueel een vrijgeleide konden krijgen naar het buitenland als zij hun gijzelaars zouden vrijlaten.
Fujimori's uitspraken waren ook doorgedrongen tot de residentie. Cerpa herhaalde wat andere guerrillero's tegen vrijgelaten gijzelaars eerder zeiden: 'Als we het land willen verlaten, waren we niet de Japanse residentie binnengedrongen.'
Wat door sommige commentatoren als positief werd geduid is dat de rebellen geen deadline stellen noch dreigen met executies. Volgens Cerpa was dat nooit de opzet geweest. Hij zei ook nog dat ze 'gelukkig' hadden kunnen voorkomen dat er doden waren gevallen bij de bestorming. Hij onderstreepte dat de gijzelnemers voor alles dialoog willen. Enkele uren na de persconferentie lieten de guerrillero's nog twee gijzelaars vrij, de ambassadeur van Honduras en de consul van Argentinië.
President Fujimori bewaarde stilte na de persconferentie van Cerpa . Maar in het vraaggesprek met Efe had hij zijn eerdere eisen aan de gijzelnemers herhaald. Vrijlating van gevangenen is uitgesloten, zo bleek uit zijn woorden. Hij schaarde de MRTA, de groep die de residentie bezet houdt, over een kam met de bloedige Sendero Luminoso. Legalisering van de guerrillero's als politieke partij noemde hij 'absurd'. De vergelijking met Guatemala gaat volgens hem mank omdat het daar gaat om rebellen die veel steun hebben onder de bevolking. 'De MRTA telt niet meer dan duizend leden van wie er nog weinigen op vrije voeten zijn.'
Fujimori heeft volgens een woordvoerder van een Japanse missie in Lima toegezegd dat de Japanse ambassadeur in functie het laatste woord heeft over al dan niet bestorming van de residentie. De Japanse premier zei dat het feit dat de tijd verstrijkt een teken is dat 'beide partijen een vreedzame oplossing willen'.
Desalniettemin is in Lima de geruchtenstroom over invasie toegenomen . In het vraaggesprek met Efe sluit Fujimori geweld niet uit.

Foto
	Een lid van de Tupac Amaru poseert in de residentie van de Japanse ambassadeur in Lima. Op oudejaarsdag lieten de gijzelnemers een aantal fotografen en cameraploegen toe. FOTO AFP

