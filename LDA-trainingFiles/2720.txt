	De Italiaanse lezeres van D is mooi n intelligent
	ALLEEN La Repubblica kopen, dat kan niet. Iedere dag krijg je naast het dagblad een pakket extra leesvoer, al dan niet tegen verplichte bijbetaling. Een paar dagen in de week zijn er tijdelijke lokkertjes. Sinds twee maanden zijn dat de populaire serie Reis in de wetenschap, afleveringen van een wetenschappelijke encyclopedie en een historische atlas. Daarnaast zijn er de vaste bijlagen, de meeste in tijdschriftvorm: over economie, muziek, computers, het uitgaansleven, toerisme, gezondheid.
Parels van La Repubblica zijn het full colour magazine op vrijdag, dat dan ook VenerdoFCUFo*i heet, en op dinsdag het blad D. La Repubblica delle donne. Die letter D, spreek uit di, staat voor donne, vrouwen. Het kost, na aftrek van de vijftienhonderd lire voor de dagkrant, zevenhonderd lire.
Tachtig cent voor een vrouwenblad van formaat: 234 of 246 pagina's, zinnige stukken, veel actualiteit, prachtige kleuren, foto's van grote (mode)fotografen, zoals de Brazilaan Sebastiao Salgado. Volgens La Repubblica is dankzij D de oplage met driehonderdduizend exemplaren gestegen. Op hoogtijdagen worden er een miljoen exemplaren gedrukt. Met alle extra's is het overigens wel moeilijk uit te maken waar precies de stijging vandaan komt.
De grote concurrrent Corriere della Sera probeert met dezelfde middelen de verkoop te bevorderen. Het vrouwenblad van deze krant, Io donna (Ik vrouw), bijt D echter nauwelijks, want 80 procent van de oplage van de Corriere wordt verkocht in Lombardije, terwijl de lezers van La Repubblica gelijkmatig over Itali zijn verspreid.
D-hoofdredactrice Daniela Hamaui is ervan overtuigd dat het succes van haar blad, dat nu anderhalf jaar bestaat, blijvend is. Wat is de sleutel van dat succes?
Hamaui: 'De vrouwelijke lezers van La Repubblica hebben een hoge opleiding en vervullen leidende functies. Daarom lazen ze mannentijdschriften. Vrouwenbladen vonden ze een getto en dus weinig interessant. Op de vraag of ze zo'n blad van La Repubblica wilden, antwoordden ze: ''Nee, bedankt.'''
Vrouwen van tegenwoordig vormen volgens Hamaui de groep die het meest openstaat voor verandering en vernieuwing. Hamui: 'Het was onze uitdaging voor deze nieuwe vrouwen een nieuw soort vrouwenblad uit te vinden. Het werd een blad dat zich wat mode en cosmetica betreft tot vrouwen richt, maar in al het andere tot de mensen van de nieuwe tijd. Vrouwen, maar ook mannen. Van de lezers van D is 40 procent man. De keuken bijvoorbeeld is volledig uniseks. De keuze van onze onderwerpen wordt niet bepaald door de sekse, maar door hun belang.'
Heel belangrijk is voor D het buitenland. De hoofdredactrice: 'Italiaanse kranten geven het buitenland weinig aandacht. Wij kijken naar de gebeurtenissen ver van ons vandaan, zelfs heel ver, want dat zijn vaak juist de dingen die je de ogen openen. Juist omdat de kranten zo ontzettend veel aandacht geven aan wat er in Itali zelf gebeurt, hoeven wij dat minder te doen.'
D maakt geen onderscheid tussen verheven en alledaagse onderwerpen. Hamaui: 'Je kunt een intelligente vrouw zijn en je tegelijkertijd kleden volgens de laatste mode. De vrouwen van nu kunnen vrijwilligerswerk doen en tegelijk uitgaan in een avondjurk en op hoge hakken. Het is niet zo dat intelligente vrouwen zichzelf verwaarlozen en dat mooie vrouwen stupide zijn.'
Een van de redenen van het succes van D is juist dat het 'vrouwen heeft verlost van het schuldgevoel dat ze tegelijk mooi en intelligent kunnen zijn. Nog maar drie jaar geleden zou zo'n tijdschrift onmogelijk zijn geweest. Ik heb jarenlang bij vrouwenbladen gewerkt. Daar hebben ze me altijd verteld dat vrouwen vertier willen. Zeker, vrouwen willen vertier, zoals iedereen. Maar tegelijk willen ze zoveel andere dingen: genformeerd zijn, mooi zijn en opgemaakt, het laatste boek lezen, naar de laatste plaat luisteren. Er is ruimte voor zoveel dingen tegelijk.'
Jan van der Putten

Foto
	De laatste twee covers van D.

