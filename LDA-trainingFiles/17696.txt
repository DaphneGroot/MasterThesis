 RDM TECHNOLOGY NEEMT MEERDERHEIDSBELANG NEVESBU. 
 ROTTERDAM, 11 okt (Reuter) - RDM Technology Holding BV heeft meegedeeld dat zij een meerderheidsbelang neemt in BV Nederlandse Verenigde Scheepsbouw Bureaus (Nevesbu). 
 Het belang in dit ingenieursbureau wordt gekocht van Koninklijke Schelde Groep BV en Hollandse Signaalapparaten BV. Koper RDM Technology werd begin dit jaar uit de Koninklijke Begemann Groep verzelfstandigd en wordt geleid door ex-Begemann topman Joep van den Nieuwenhuyzen. 
 Volgens RDM Technology zal Nevesbu als zelfstandig bedrijf blijven werken op de marktgebieden marinebouw, civiele scheepsbouw en offshore. 
 RDM Technology zal daarbij "stimulerend optreden" om de activiteiten van Nevesbu verder uit te breiden, zo wordt aangekondigd. 
 Nevesbu is al 60 jaar het enige Nederlandse ontwerpbureau voor marine-oppervlakteschepen en onderzeeboten. Het bedrijf, dat 80 werknemers heeft, is de laatste jaren ook actief geworden op de civiele markt en in de offshore-sector. 
 RDM Technology zegt zich door het meerderheidsbelang voor langere tijd te hebben verzekerd van de beschikbaarheid van specifieke expertise op het gebied onderzeeboot-engineering. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
