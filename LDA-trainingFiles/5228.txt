	In D'Hooghe, in D'Hooghe, in D'Hóóóóóóóghe!
	Ruim tien jaar is Michel D'Hooghe voorzitter van de Belgische voetbalbond en in die periode is de nationale ploeg van België afgezakt van de nummer vier van de wereld (WK Argentinië) tot zo ongeveer positie vijftig op de meest recente FIFA-ranglijst.
Discreet verzwijgen we wat er tijdens de periode-D'Hooghe door de Belgische clubteams in Europees verband is bereikt.
'Maar alles wat er mis gaat mag U niet zomaar de bondspresident aanrekenen', zei de arts D'Hooghe, gistermiddag voor de BRT-televisie. Bon, akkoord, hij is politiek verantwoordelijk voor het reilen en zeilen van de bond - 'Een verantwoordelijkheid die ik graag op me neem.' - maar kan hij het helpen dat het Belgische voetbal bijna niets meer voorstelt?
D'Hooghe en zijn collega-bestuurders staan er anders wel garant voor dat er geen week voorbij gaat of er valt te gniffelen over de Belgische voetbalwereld.
Pas twee dagen voor de aftrap van België-Turkije werd verdediger Leonard via de FIFA gewaar dat hij niet mocht spelen. Hij was geschorst. De Belgische bond was het vergeten Leonard te vertellen.
Met veel bravoure kondigde de bond een jaar geleden aan een nieuwe competetie met een nationale selectie van jongeren te beginnen. België moest nu eindelijk eens de opleiding serieus gaan nemen! In één jaar tijd heeft de selectie één wedstrijd gespeeld.
Op het punt van de tuchtrechtspraak houdt de Belgische bond er nog 19e eeuwse opvattingen op na. In het Sportcomité, het tuchtcollege, hebben afgevaardigden van profclubs zitting. Die zouden er wel eens belang bij kunnen hebben om een speler van een concurrent langdurig te straffen.
Aan een full-time bondscoach deden de Belgen niet. Georges Leekens, de deze week benoemde opvolger van de ontslagen Wilfried van Moer, wordt de eerste.
De opvolgingskwestie heeft deze week veel losgewoeld in België. De Europarlementariër José Happart, de voormalige burgemeester van Voeren en erkend hater der Vlamingen, opperde dee week dat de benoeming van Leekens een duivels Vlaams complot is. Leekens was namelijk trainer/coach van het Waalse ploegje Excelsior Moeskroen, de verrassende koploper van België, en de bond heeft volgen Happart weinig op met Waalse ploegen.
Het voortijdig bekend worden van het ontslag van Van Moer ergerde D'Hooghe dusdanig dat hij stoer aankondigde eventueel ontslag te nemen. Het bleef uiteraard bij overwegen. Meestal zit hij op de (ere-) tribune, maar voor de tribune iets doen gaat D'Hooghe bijzonder goed af.
MvL

