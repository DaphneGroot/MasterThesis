 COMMISSIE WIL AANDELEN-INKOOP VERGEMAKKELIJKEN. 
 AMSTERDAM, 29 okt (Reuter) - De inkoop van eigen aandelen door bedrijven zou in Nederland met minder restricties dan nu mogelijk moeten zijn, aldus de Commissie Corporate Governance in haar vandaag verschenen rapport. 
 De commissie is ingesteld als uitvloeisel van het beginselakkoord tussen de Vereniging van Effecten Uitgevende Ondernemingen (VEUO) en de Vereniging voor de Effectenhandel (VvdE). Bij de aanbevelingen stonden beschermingsconstructies, het toezicht en de plaats van de kapitaalverschaffers centraal. 
 De commissie signaleert dat er in Nederland sterke fiscale restricties zijn ten aanzien van de inkoop van eigen aandelen. 
 "Dit punt vraagt om een oplossing mede gezien de behandeling van dit vraagstuk in andere landen," aldus het rapport. 
 De commissie heeft verder toetspunten opgesteld aan de hand waarvan in de aandeelhoudersvergadering het gevoerde beleid en de gekozen zeggenschapstructuur kunnen worden besproken. 
 De Commissie Corporate Governance vindt voorts dat er een evenredigheid zou moeten bestaan tussen kapitaalinbreng en zeggenschap bij beursgenoteerde ondernemingen. 
 Ook wordt gesteld dat het aandelenbezit van een commissaris in de vennootschap waarvan hij commissaris is zou moeten dienen "ter belegging op lange termijn". 
 Herbenoeming van commissarissen moet geen automatisme zijn. Commissarissen moeten tussentijds aftreden bij onvoldoende functioneren, structurele onenigheid van inzichten of onverenigbaarheid van belangen, aldus de commissie. 
 Het aantal commissariaten van een persoon bij (beursgenoteerde) vennootschappen moet zodanig worden beperkt dat een goede taakvervulling wordt gewaarborgd. 
 Deze en tal van andere aanbevelingen moeten er volgens de commissie toe leiden dat het systeem zoals Nederland dat kent met betrekking tot toezicht, leiding en kapitaalverschaffing in zijn basisopzet in stand blijft. 
 Door innovaties en actieve spelers zou het systeem volgens de commissie echter beter moeten voldoen aan de eisen van deze tijd. 
 Wat er met de vele aanbevelingen gaat gebeuren blijft vooralsnog onduidelijk. 
 De door de beurs geinstalleerde commissie gaat niet verder dan het "uitnodigen" van beroeps-en belangenorganisaties om de aanbevelingen over te nemen. 
 - redactie Amsterdam +020 - 504 5000 fax +020 - 504 5040. 
 (c) Reuters Limited 1996. 
