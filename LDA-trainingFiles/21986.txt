De Tomaso.
De Tomaso was een Italiaans sportwagenmerk.
Geschiedenis.
Het laatste model van De Tomaso, de Guarà, die van 1993 tot 2004 werd gebouwd
De Tomaso is opgericht door de Argentijn Alejandro de Tomaso (Buenos Aires, 10 juli 1928 - 21 mei 2003). Zijn vader was minister van landbouw in de jaren dertig. Zijn moeder behoorde tot de oudste Spaanse families van Argentinië.
De Argentijnse vlag maakt deel uit van het logo van De Tomaso. Het symbool in het logo is het brandmerk zoals dat werd gebruikt op de ranch waar Alejandro opgroeide.
Op 27-jarige leeftijd arriveerde De Tomaso in het Italiaanse Modena. Hij racete in de jaren 1955 en 1956 in een Maserati racewagen met een OSCA-motor.
In 1959 startte hij, gefinancierd door zijn nieuwe liefde, een autofabriek in Alberato, een buitenwijk van Modena. Deze fabriek stond slechts een paar kilometer van de huidige fabriek. De eerste auto die daar van de band rolde, was een sportwagen, de Vallelunga. Deze auto werd ontworpen door Ghia en was voorzien van de 1,5-liter motor uit de Ford Cortina.
Daarna kwam de Mangusta, ontworpen door Giorgetto Giugiaro, met een Ford V8. Ford opende de weg naar Amerika toen het 80 procent van de aandelen overnam.
Daarop volgde de Deauville - eerder een luxewagen - en vervolgens het succesvolste en bekendste model, de Pantera, ontworpen door de Amerikaan Tom Tjaarda. De Pantera wordt sinds begin jaren 90 niet meer gemaakt. Er is een groot aantal versies van de Pantera uitgekomen.
De Tomaso nam in de jaren zeventig Maserati over van Citroën en is, nadat Maserati weer was overgenomen door het Fiatconcern, enige jaren een onafhankelijke bouwer van Italiaanse sportwagens geweest.
Tussen 1993 en 2004 heeft De Tomaso nog één model geassembleerd, de Guarà, die in Spyder-, Barchetta- en coupéversie kon worden besteld. Gedurende enkele jaren werd in de De Tomaso-fabriek eveneens de Russische UAZ-Simbir gebouwd.
In de tussentijd heeft De Tomaso aan een nieuw logo gewerkt en wilde het zijn merk weer een tweede leven inblazen. Pas in maart 2011 presenteerde De Tomaso weer een model op de Autosalon van Genève, een SUV. De auto heette Deauville, naar het gelijknamige eerdere model van De Tomaso. Het bedrijf kondigde in november 2011 aan een nieuwe Pantera op de markt te gaan brengen.
Begin juli 2012 werd De Tomaso echter failliet verklaard.
