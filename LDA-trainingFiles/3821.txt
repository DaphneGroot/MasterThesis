	Collectief vertoon van desinteresse onder gastdirigent
	Honegger, Martin en Franck, door het Concertgebouworkest en het Koor Nederlandse Opera o.l.v. David Atherton. Amsterdam, Concertgebouw (10 september).
Het Concertgebouworkest is het nieuwe seizoen begonnen met een primeur. Voor het eerst in zijn bestaan had het Le chant de Nigamon op het programma, een symfonisch gedicht uit 1917 van Arthur Honegger. Historisch was in zekere zin ook de uitvoering.
Die bevond zich op het niveau dat je af en toe voor lief moest nemen in de pionierstijd van de VARA-matinee, als op mindere dagen wijlen het Omroeporkest in de Grote Zaal plaatsnam om een repertoirevondst te vieren met een ongearticuleerd optreden onder leiding van een tweedekeus dirigeerbeambte.
Le chant de Nigamon is een vroeg werk van Honegger, en hoort niet tot wat je de grand cru zou mogen noemen van zijn oeuvre. De literaire aanleiding van het stuk - een romantekst waarin de doodszang wordt geschilderd van gescalpeerde indianen - is schokkender dan de muzikale inhoud. Maar de thematiek heeft haar eigen, delicate substantie, en is neergelegd in knap symfonisch maakwerk. Geen reden om bij deze doodszangen de stofzuiger aan te zetten, zoals het Concertgebouworkest woensdag deed, in een collectief vertoon van desinteresse voor het wilde westen.
De vraag is in hoeverre het getoonde gebrek aan vertolkersambitie op het conto valt te schrijven van David Atherton. De 54-jarige Brit werd vorige maand ingeschakeld. Riccardo Chailly, die het seizoen zou openen met 'Frans' werk van Csar Franck en de Zwitsers Honegger en Frank Martin, heeft een week vrij. Hij leidt wel de plaatopnamen die volgende week van het Concertgebouworkest worden gemaakt.
Het siert Atherton dat hij het programma met Martins Petite Symphonie Concertante en het symfonische gedicht-met-koor Psych van Franck ongewijzigd heeft overgenomen. Minder sierlijk bleek zijn behandeling van het orkestrale coloriet in deze subtiel gestructureerde muziekwerken.
Met episoden van afzonderlijk strijkerswerk weet Atherton wel raad. Ook met kleine uitsneden uit het symfonische corpus komt hij een eind. Zodra er sprake is van tutti verliest hij de greep op het lijnenspel en de klankbalans, en wordt er geen dirigeerstok gezwaaid maar een plumeau.
Merkwaardig genoeg gold dit niet alleen bij Honeggers doodszang voor orkest en Francks grote liefdeszangen-met-koor, maar ook in het bescheiden spectrum van Martins kleine concertante symfonie. Het solistentrio, de harpiste Godelieve Schrama, de pianist Jean-Yves Thibaudet en de clavecinist Siebe Henstra, deed vergeefse pogingen een kamermuzikale intimiteit te onderstrepen.
Onder de andere gastdirigenten die het komend seizoen het Concertgebouworkest leiden, horen Kent Nagano, Yan-Pascal Tortelier, Dennis Russell Davies, Peter Etvs, Philippe Herreweghe en het jonge Duitse kanon Christian Thielemann. Doorstrepen wie niet in het rijtje thuis hoort.
Roland de Beer

