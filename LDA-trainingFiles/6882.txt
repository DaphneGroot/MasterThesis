Virginia (staat).
Virginia (Nederlands verouderd: "Virginië") is een van de staten van de Verenigde Staten. De standaardafkorting voor "The Old Dominion", zoals de bijnaam luidt, is "VA". De hoofdstad is Richmond. Virginia is een van de vier staten, samen met Kentucky, Massachusetts en Pennsylvania, die zich een gemenebest ("commonwealth") noemen. Dit is alleen een deel van de historische naam van de staat, en heeft verder geen juridische betekenis.
Geschiedenis.
Virginia is de eerste kolonie van de dertien kolonies van Amerika. De naam Virginia verwijst naar de "Virgin Queen" ("Maagdelijke Koningin") Elizabeth I van Engeland. Oorspronkelijk duidde de naam een veel groter gebied aan, te weten het gebied dat door Sir Walter Raleighs expeditie van 1584 geëxploreerd werd. In 1607 werd Jamestown gesticht, de oudste permanente Engelse nederzetting in de Nieuwe Wereld die nog steeds bestaat. Koning Karel II gaf Virginia, dat de monarchie trouw was gebleven gedurende de Engelse Burgeroorlog, de bijnaam "The Old Dominion".
De kolonie had zijn eerste economische opbloei te danken aan de tabaksteelt. In de late 18e eeuw begon katoen het belangrijkste exportproduct te worden. Voor de tabaksteelt wierven de planters allereerst blanke arbeiders aan "("indentured labourers")", die gedurende hun contractperiode in status niet veel van slaven verschilden, maar na zeven jaar hun volledige vrijheid kregen en dan meestal zelf een boerenbedrijfje begonnen. Omstreeks 1700 gingen de planters echter overwegend gebruikmaken van ingevoerde zwarten, die levenslang in slavernij bleven verkeren. Virginia werd zo een slavenstaat, waar 30 tot 40 % van de bevolking uit zwarte slaven bestond.
Virginia was een van de dertien koloniën die in de 18e eeuw in opstand kwamen tegen de Britse overheersing (zie: Amerikaanse Revolutie). Op 25 juni 1788 werd Virginia formeel, als tiende, een staat van de Verenigde Staten.
Tijdens de Amerikaanse Burgeroorlog koos Virginia de kant van de Geconfedereerde Staten van Amerika, waarna het westen van de staat zich afscheidde en West Virginia vormde. In Virginia vond onder meer de Eerste Slag bij Bull Run plaats.
De eerste president, George Washington, was eigenaar van Mount Vernon, een plantage in Virginia die nu een museum is.
Geografie.
De staat Virginia beslaat 110.862 km², waarvan 102.642 km² land. Het hoogste punt van de staat ligt op 1726 m.
Virginia grenst in het noordwesten aan West Virginia, in het noordoosten aan Maryland en het District of Columbia, in het westen aan Kentucky en in het zuiden aan Tennessee en North Carolina.
Het westen van de staat wordt gedomineerd door de Appalachen, het oosten daarentegen is vrij vlak. De grens met Maryland valt gedeeltelijk samen met de rivier de Potomac, die uitkomt in Chesapeake Bay. Het zuidoosten van de staat ligt aan deze baai en aan de Atlantische Oceaan. Een gedeelte van het Delmarva-schiereiland, aan de andere kant van de baai, behoort tot Virginia maar is er niet via land mee verbonden.
Demografie en economie.
In 2000 telde Virginia 7.078.515 inwoners (64 per km²) waarvan ongeveer 69% van de bevolking in een stedelijk gebied woont. De belangrijkste agglomeraties zijn Norfolk, de hoofdstad Richmond en het aan Washington D.C. vastgegroeide Arlington.
Wegens de korte afstand tot Washington DC zijn er in Virginia relatief veel instellingen van de federale overheid te vinden. In Langley staat bijvoorbeeld het hoofdkwartier van de CIA.
Bestuurlijke indeling.
Virginia is onderverdeeld in 95 county's en 39 zogenaamde onafhankelijke steden. Dat zijn steden die niet tot een van de county's behoren.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2013 is Terry McAuliffe van de Democratische Partij verkozen tot gouverneur van de staat Virginia.
De wetgevende macht bestaat uit het Huis van Afgevaardigden van Virginia ("Virginia House of Delegates") met 100 leden en de Senaat van Virginia ("Senate of Virginia") met 40 leden.
