	Boogert enige lichtpuntje op zwarte dag voor tennissers
In de braadpan van Flinders Park lieten op de tweede dag van de open Australische kampioenschappen vijf Nederlandse enkelspelers zich bedwelmen. Het nationale tennis kreeg een slag in het gezicht door de rappe uitschakeling van Siemerink, Schalken, Wibier, Haarhuis en Eltingh.

In Melbourne zegevierde slechts één Nederlandse deelnemer, uitgerekend één, Boogert, van wie niemand dat had verwacht. Eerder plaatsten Schultz en Van Scheppingen zich voor de tweede ronde van het eerste Grand Slam-toernooi van het jaar.
Eervol verdween alleen Schalken van het toneel. De Limburger kon zijn leeftijd (20) én de reputatie van zijn tegenstander, tweevoudig ('92 en '93) winnaar Courier, als excuses aanvoeren. De Amerikaan werd het niet gemakkelijk gemaakt: pas na vier uur strijd in de tropische wind en vijf sets gaf Schalken zich gewonnen. Courier verloor de eerste en de derde set, maar won de beslissende vijfde (8-6).
Twee maal eerder troffen beide spelers elkaar en in beide gevallen had Courier veel te stellen gehad met Schalken. Ook ditmaal liet Schalken zijn tegenstander pas na een verbeten strijd los. In de vijfde set maakte hij een achterstand van 5-1 goed en kwam hij zelfs op voorsprong (6-5). Maar het ontbrak hem uiteindelijk aan kracht en raffinement, ervaring en lef.
Dat gaf Schalken ook toe: 'Het spel van Courier had meer inhoud. We waren aan elkaar gewaagd, dat wist ik. Ik had wat vaker, bij de belangrijke punten, naar het net moeten komen. Die durf miste ik.'
Met zijn veelzijdige slagenarsenaal heerste Schalken lang. In de derde set speelde hij op zijn best en boog hij een achterstand van 3-0 om in een zege (6-4). Courier, een specialist als het om uitputtingsslagen gaat én hittebestendig, gaf de moed echter niet op. Uitbundig zwaaide hij Schalken na de partij lof toe.
Courier is in Melbourne op jacht naar de eerste zege in een Grand Slam-toernooi in drie jaar. De voormalige nummer één van de wereld die al enige tijd geen deel meer uitmaakt van de Top-10, heeft gebroken met zijn coach, José Higueras. Bijgestaan door een andere gerenommeerde oud-speler, Harold Solomon, boekte hij al eéé toernooizege, vorige week in Doha.
Heroïsch en hoogstaand waren de partijen van de andere vier Nederlandse spelers niet. Ze klaagden over de wind of de hitte of kwamen, zoals Siemerink, woorden te kort om de afgang te verklaren. Siemerink leed een ellendige nederlaag, tegen de Noor Ruud, eveneens in vijf sets en in bijna vier uur. De Rijnsburger was voor de eerste maal geplaatst voor een Grand Slam-toernooi, als dertiende, maar maakte zijn status niet waar.
Een grote verrassing was dat niet: eerder deze maand was hij in Doha en Sydney ook al in de eerste ronde verslagen. Geen moment had hij tegen Ruud het gevoel dat hij de beste van de twee was, hoewel hij zowel de eerste als de tweede set betrekkelijk eenvoudig won. Ruud bemerkte het gebrek aan zelfvertrouwen bij zijn tegenstander en kreeg op baan 19 van Flinders Park de kans te ontsnappen.
In de vijfde set kreeg Siemerink de lange Noor weer in het vizier. Hij kwam langszij, 5-5, na een 5-2 achterstand, en kreeg bij een 7-7 stand twee breekpunten. Typerend genoeg benutte hij ze niet. De laatste set verloor hij met 10-8.
Haarhuis ging eveneens in vijf sets onderuit, tegen de Slowaak Kucera. 'Het was moeilijk tennissen tegen de wind in', zei hij na zijn nederlaag. Het was de vijfde keer in acht Australian Opens dat hij in Melbourne in de eerste ronde werd uitgeschakeld.
Eltingh en Wibier, die zich via het kwalificatietoernmooi plaatsten, waren kansloos tegen verliezend Wimbledon-finalist Washington (vier sets) en De Wulf (drie). Eltingh had tegen Washington na winst van de tweede set een minieme kans in de derde.
Op 2-2 verzuimde hij een breekpunt te verzilveren. 'Ik kon niet doordrukken', klaagde hij. Vervolgens gaf Washington Eltingh geen schijn van kans meer. Wibier was niet opgewassen tegen de Belgische hardhitter De Wulf en maakte geen tel aanspraak op de zege. Zijn coach, Goetzke, tevens begeleider van Krajicek, keert vrijdag terug naar Nederland. Op Papendal zal hij Krajicek na diens meniscus-operatie terzijde staan.
Eén lichtpuntje slechts scheen voor de Nederlandse delegatie in Australië en dat Kristie Boogert het ontstak, was verrassend en zelfs raadselachtig. De 23-jarige speelster uit Zuid-Beijerland speelde, tegen Nicole Arendt, haar eerste wedstrijd sinds eind oktober. In haar vakantie struikelde ze en liep ze een blessure op aan het kapsel van de meniscus in de rechter knie. Drie ontstekingen rond de knieschijf en een verbod om te lopen, fietsen en zwemmen waren het gevolg.
Half december hervatte ze de training, maar de knie raakte geïrriteerd. Pas rond de kerstdagen kreeg ze toestemming de knie een half uur per dag te belasten. 'Langer mocht absoluut niet. Dat had de blessure kunnen verergeren.'
Vorige week mocht ze één minuut tennissen en vijf minuten hardlopen. Desondanks stuurde Henk van Hulst, haar nieuwe trainer, haar naar de Australian Open, hoewel haar rentree pas eind januari in Tokyo stond geprogrammeerd. 'We deden het ook om de sleur te doorbreken.'
Boogert miste vanzelfsprekend wedstrijdritme en conditie, maar versloeg Arendt gedecideerd en tot haar stomme verbazing in drie sets: 3-6, 6-3, 6-4. In de tweede ronde staat ze tegenover Rita Grande uit Italië, de nummer 69 van de wereld. Arendt staat 89ste, Boogert 33 plaatsen hoger. 'Nóg een meevaller', zei Boogert.

Foto
	Sjeng Schalken in actie tijdens zijn heroisch gevecht met Jim Courier.FOTO AFP

