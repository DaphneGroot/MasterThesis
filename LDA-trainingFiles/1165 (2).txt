Usenet.
Een schematische tekening van Usenet. A stuurt een bericht, bedoeld voor B. Het bericht reist over drie servers en uiteindelijk leest B het. Ook andere mensen lezen het bericht.
Usenet (ook bekend als 'netnews' of 'news') is een wereldwijd, gedecentraliseerd netwerk voor de uitwisseling van door de gebruikers gemaakte tekstberichten of binaire bestanden. Alle berichten worden geplaatst in zogeheten nieuwsgroepen; een nieuwsgroep richt zich meestal op een specifiek onderwerp, gebruikt (als er van tekstberichten sprake is) een specifieke taal, en is soms beperkt tot een specifiek land, gebied of instituut.
Geschiedenis.
Usenet is ontwikkeld door Tom Truscott en Jim Ellis aan de Duke-universiteit in 1979-1980. Indertijd was er van algemene internetconnectiviteit nog geen sprake. Wel hadden veel mensen, vooral aan Amerikaanse universiteiten, computers met het besturingssysteem Unix, die elkaar konden bellen via het telefoonnet. Het UUCP-protocol werd ontwikkeld als standaard-manier om via zulke verbinding gegevens uit te wisselen. Aanvankelijk maakte Usenet hiervan gebruik. Later werd een manier ontwikkeld om Usenet ook via het internet door te geven: het protocol NNTP. Tegenwoordig vindt bijna al het Usenet-verkeer plaats via NNTP.
De naam Usenet (vaak als USENET geschreven) staat voor Unix User Network en is afgeleid van de Unix-gebruikersvereniging USENIX. Usenet is immers ontwikkeld als een communicatienetwerk tussen Unix-computers.
BBS vs. Usenet.
Usenet biedt een functionaliteit vergelijkbaar met bulletin board systems (BBSen). Een BBS is een computersysteem dat gebruikers toelaat om verbinding te maken over een telefoonlijn en via een speciaal programma, zoals Kermit, zich aan te melden, bestanden te down- en uploaden, nieuwsberichten te lezen en berichten uit te wisselen met andere gebruikers. Dergelijke systemen waren zeer populair in de periode 1980-1995. Veel computergebruikers zetten een BBS op, waar anderen dan gebruik van maakten. Uiteindelijk verspreidde veel materiaal zich over veel verschillende BBSen. Deze opzet is een voorbeeld van client-servercommunicatie: de computer met het BBS fungeert als een server (dienst), waar de gebruikers als clients (klanten) verbinding mee maken. Het materiaal verspreidt zich echter niet automatisch van server naar server.
Bij Usenet, dat werd opgezet voor gebruik op dergelijke verbindingen tussen computers, is dit wel het geval. Alle berichten worden automatisch overal heen verspreid. in het begin ging dat door directe berichtenuitwisseling tussen gebruikers, via UUCP; later ging het via het Internet, door middel van speciale Usenet-servers die berichten vasthouden en onderling uitwisselen, en waar gebruikers via het NNTP-protocol als client verbinding mee maken. De communicatie is daarmee een mengvorm tussen client-server en peer-to-peer. IRC werkt op dezelfde manier.
Techniek en werking.
In technische zin bestaat Usenet uit een verzameling afspraken (protocollen) voor het uitwisselen van berichten, waarin ook wordt gedefinieerd welke meta-informatie er aan de berichten hangt in de vorm van een aantal headers. Een van de headers in een bericht is de "nieuwsgroep" waarin het bericht wordt geplaatst, een andere bijvoorbeeld het onderwerp van het bericht (de titel). Berichten worden verspreid via een netwerk van duizenden servers overal ter wereld. Usenet was een van de eerste peer-to-peertoepassingen.
Gebruik.
Bij gebruik van NNTP moet een gebruiker, om Usenet te bereiken, verbinding leggen met een NNTP-server ("nieuwsserver"). Hiervoor moet de gebruiker een NNTP-client gebruiken (ook newsreader of nieuwslezer genoemd): een programma dat NNTP spreekt en de aangeboden functies aan de gebruiker kan aanbieden. Tot deze functies behoren het maken van overzichten van beschikbare berichten per nieuwsgroep, het ophalen van berichten om te lezen, en het plaatsen van zelf geschreven berichten. De NNTP-servers wisselen onderling geregeld hun nieuwe berichten uit. Daardoor zal een door een gebruiker geplaatst bericht uiteindelijk arriveren bij een andere gebruiker, zelfs als deze van een andere NNTP-server gebruikmaakt. Hier kunnen echter soms dagen overheen gaan. Daardoor zullen verschillende deelnemers aan een Usenet-discussie uiteindelijk dezelfde berichten te zien krijgen, maar vaak in een totaal verschillende volgorde. Wel wordt elke reactie op een bericht als zodanig gemarkeerd, en bieden de nieuwslezerprogramma's goede overzichten van de discussies aan, waardoor er toch samenhangende discussies te voeren zijn.
De meeste Internet Service Providers bieden een NNTP-server aan als standaarddienst voor hun abonnees, maar deze hebben meestal beperkingen; de meeste bieden bv. geen binary-nieuwsgroepen aan. Er zijn ook enkele openbare nieuwsservers, met een ruimer aanbod; hier moet echter meestal apart voor worden betaald.
Op 5 november 2011 kondigde News-Service Europe, "de grootste Usenetprovider van Europa", aan dat het zijn activiteiten met directe ingang stopzet.
Nieuwsgroepen.
Artikelen die gebruikers posten op Usenet zijn georganiseerd in onderwerpcategorieën genaamd nieuwsgroepen. Deze nieuwsgroepen zijn op hun beurt hiërarchisch ingedeeld. In de meeste nieuwsgroepen is een artikel een reactie op andere artikelen. Usenet werkt met threads en subthreads, zoals ook de hedendaagse forums gebruiken.
Het meest bekend is de "Big-8" die de volgende acht hiërarchieën omvat: comp, humanities, misc, news, rec, sci, soc en talk. Verder is er de alt-hiërarchie, waarin eenieder groepen kan aanmaken, daarom is de structuur van alt.* tamelijk chaotisch.
Verschillende landen hebben hun eigen hiërarchie. In Nederland is er de nl-hiërarchie die beheerd wordt door de nl-admin. In België bestaat er de be-hiërarchie.
De nieuwsgroepen bevinden zich op een server of preciezer een netwerk van servers genaamd een serverfarm. Om toegang te krijgen tot deze server zal men meestal een maandelijks te betalen abonnement nodig hebben, hoewel de meeste internetproviders ook toegang geven tot zeer gelimiteerde usenetservers. Op deze usenetservers staat meestal nauwelijks iets.
Omdat er binaire bestanden kunnen doorgegeven worden via het usenet wordt dit vaak gebruikt om illegaal bestanden door te geven. Deze bestanden kunnen spelletjes zijn, maar ook films, muziek of zelfs virussen. Volgens het hooggerechtshof in Amsterdam zijn usenet providers niet verantwoordelijk voor de inbreuk op het auteursrecht dat gebruikers van hun servers plegen. Wel moeten providers op basis van "notice and takedown" verzoeken zo snel als mogelijk illegale downloads verwijderen..
Retentie.
Dit is een lijst van enkele van de grootste binaire groepen. Met 1341+ dagen retentie, is de (binaire) Usenet-opslag (die binsearch.info indexeert) meer dan 33 petabytes (33000 terabytes).
Retentie is de periode dat een post bewaard wordt op een nieuwsserver. Deze periode kan per provider en nieuwsgroep verschillen.
Giganews zegt van alle grote aanbieders de beste retentietijd te hebben: 2367 dagen voor binaire inhoud, 4795 dagen voor tekst.
wat meer dan 9 petabytes (9000 terabytes) aan opslagruimte vergt.
Voor een deel als gevolg van dergelijke lange retentietijden, evenals groeiende internet-uploadsnelheden, wordt Usenet ook gebruikt door individuele gebruikers om back-upgegevens op te slaan in een praktijk genaamd "usenet backup" of "uBackup"
Terwijl commerciële aanbieders gemakkelijk te gebruiken online back-up-diensten aanbieden, is het "opslaan" van gegevens op Usenet gratis. Sommige ISP's bieden ook gratis "toegang" tot Usenet aan. De methode vereist dat de gebruiker de gegevens handmatig selecteert, voorbereidt en uploadt. Omdat iedereen de back-upbestanden potentieel kan downloaden worden de gegevens typisch gecodeerd. Nadat de bestanden zijn geüpload, heeft de uploader er geen enkele controle meer over. De bestanden worden automatisch gekopieerd naar alle Usenet providers, dus zullen er meerdere exemplaren verspreid over verschillende geografische locaties over de hele wereld zijn.
