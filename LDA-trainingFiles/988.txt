	Denemarken daagt Turkije voor Hof wegens folteren
	AFP
KOPENHAGEN
Denemarken heeft besloten om Turkije voor het Europees Hof van de Rechten van de Mens in Straatsburg te dagen. Kopenhagen beschuldigt Ankara van het folteren van een Deen van Turks-Koerdische afkomst.
De Deense minister van Buitenlandse Zaken, Niels Helveg Petersen, zei dat de aangifte bij het hof dinsdag de deur zal uitgaan. Hij hoopt op een spoedige behandeling van de zaak door het hof van de Raad van Europa.
Volgens Petersen werd de Deen Kemal Koc vorige zomer gedurende anderhalve maand tijdens zijn gevangenschap in Ankara gefolterd. Een flagrante schending van artikel 3 van het Europees Verdrag tot Bescherming van de Rechten van de Mens (EVRM), zei de minister. Turkije werd vrijdag al van de Deense beslissing op de hoogte gebracht.
De toen 39-jarige Kemal Koc werd op 5 juli in Ankara gearresteerd. Turkije beschuldigde hem ervan in Denemarken de Koerdische afscheidingsbeweging PKK te steunen. Half augustus werd Koc naar Denemarken teruggestuurd waar na grondig onderzoek werd vastgesteld dat hij was gefolterd.

