Charlene de Carvalho-Heineken.
Charlene Lucille de Carvalho-Heineken (Amsterdam, 30 juni 1954) is grootaandeelhouder en directeur van Heineken Holding.
Loopbaan.
Bij het overlijden van haar vader Freddy Heineken in 2002 erfde De Carvalho diens aandelenpakket met een toenmalige waarde van € 3,7 miljard, waardoor ze grootaandeelhouder werd van Heineken. Ze werd ook gedelegeerd lid van de Raad van Beheer van Heineken Holding NV. Haar zoon Alexander is op 1 maart 2013 voorgedragen voor benoeming als niet-uitvoerend lid van de raad van beheer van de holding van bierconcern Heineken.
Op 2 januari 2014 werd bekend dat de Autoriteit Financiële Markten een onderzoek start naar het niet tijdig melden van de aankoop van aandelen door Charlene de Carvalho-Heineken.. Uiteindelijk werd er een boete opgelegd.
Privé.
In tegenstelling tot haar vader houdt De Carvalho zich liever op de achtergrond. Ze woont met haar man Michel de Carvalho, vicevoorzitter van de raad van bestuur van Citibank, in Londen. Ze hebben vijf kinderen.
Vermogen.
In 2012 en 2013 stond zij op de eerste plaats in de Quote 500, met een vermogen van € 5,4 miljard (2012), en 7,2 miljard (2013), een stijging van 33,3% (in 2014 niet meer omdat het nu een lijst is van rijken die in Nederland wonen}. Het vermogen van De Carvalho wordt in 2015 geschat op $11,7 miljard, waarmee ze de rijkste persoon met de Nederlandse nationaliteit is en op elf na de rijkste vrouw ter wereld.
