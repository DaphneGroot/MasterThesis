	'De grote, onbegrijpelijke liefde bestaat'
	NA EEN UUR bedachtzaam formuleren wordt ze ineens boos. Tot haar eigen verbazing. Manon Uphoff, schrijfster van twee boeken, schrikt van haar eigen stemverheffing. Over de zogenoemde Generatie Nix gaat het, en hun ouders. Over de gepamperde, cynische jongeren van nu. Blas ook.
'Niets meegemaakt, nooit hoeven vechten voor een ideaal. Die kritiek van deze ouders, kinderen van de jaren zestig, kunnen we nu zo langzamerhand dromen', zegt Uphoff. 'Maar zij, die ouders, zijn het toch geweest die het failliet van al die idealen hebben aangetoond! Het werd toch allemaal niks, met de vrije liefde, en met de wereldvrede?
'Sindsdien zijn de teleurgestelde hemelbestormers volledig op zichzelf gericht. Onvolwassen, en tot behoorlijk opvoeden niet in staat. Wat ze hun kinderen wel meegaven, zijn hun eigen desillusies. Dat erfgoed werd in een pakketje doorgeschoven naar de volgende generatie, zonder handleiding. Een fijn taakje. Bedenken jullie je eigen dromen, jongens, en voer ze nu alsjeblieft wl uit. Zorg dat het voor ons ook weer een beetje leuk wordt.'
Zelf weet Uphoff (bijna 35; dochter van 11) niet of ze in haar eigen vlammende betoog bij 'ouderen' of bij de ontheemde kinderen hoort. 'Ik zap een beetje heen en weer, merk ik'. In haar werk, de verhalenbundel Begeerte (1995) en de onlangs verschenen roman Gemis is het duidelijk bij wie haar sympathie ligt. Ouders hebben bij Uphoff hun kinderen bitter weinig te bieden. Een deel van verhalen in de debuutbundel gaat over lastige pubermeisjes, een ander deel zijn gruwelsprookjes voor volwassenen. De autobiografisch aandoende roman borduurt voort op het titelverhaal van Begeerte.
Het meisje Mara, in Gemis 13 tot 17 jaar oud, is de nachtmerrie van iedere ouder. Zij laat zich op haar dertiende ontmaagden door een Chinees in een morsig pension, spijbelt van school en hangt rond in kroegen vol messentrekkers. Bij haar verschijning - woest opgekamd haar, zwart omrande ogen - barsten de kinderen op straat in huilen uit. Half ontbloot, onder een rode lamp, toont ze zich voor het raam van haar meisjeskamer aan de verward rondtoerende huisvaders in de nieuwbouwwijk. De ouders zien het en zijn te laf om in te grijpen. Uphoff: 'Niemand in dat gezin spiegelt een mogelijke manier van leven voor. Dat is een ernstige vorm van verwaarlozing.'
Mara lijkt de enige volwassene in het grote, lawaaiige gezin, waarin iedereen om aandacht schreeuwt en stoere grappen maakt. Want zij kan luisteren; iedereen komt bij haar uithuilen. Een hulpeloos, infantiel stelletje, bijeengedreven in een nieuwbouwhuis van het slaapstadje N., met niet meer vertier dan een afhaalchinees en een jeugdbunker. Het is de zielloze omgeving waar de Generatie Nix opgroeide - en waar 80 procent van de kinderen nu nog opgroeit.
'Bij zoveel gevoelsarmoede thuis', zegt Uphoff, 'en in een omgeving die op geen enkele manier tot de verbeelding spreekt, moet je je eigen prikkels creren. Situaties afdwingen waarin je lucht kunt geven aan de enorme verlangens die je ineens voelt. De meisjes in mijn verhalen voeren toneelstukjes op om maar in godsnaam reacties los te wrikken. Toneel roept emoties op door een verhevigde versie van de werkelijkheid, en dat kun je in het leven ook bereiken met spelletjes.'
Mara ontdekt al experimenterend wat ze bij mannen teweegbrengt. Ze vertelt haar vader dat ze is ontmaagd door een voorbijganger en luistert ademloos naar wat ze bij hem heeft aangericht. Alles is een verrassing. Hoe haar lichaam werkt, dat het overspoeld kan worden door lust. En dat voor haar lust verbonden is met afkeer, angst met overmoed, woede met hartstocht. Geen emotie zonder zijn tegenvoeter. Uphoff: 'Ik denk niet dat dat alleen zo is bij pubers. Ik ervaar het nog steeds zo. Maar in een puber komt die verwarring van gevoelens het scherpst tot uiting. De puberteit is de geboorte van het individu. Puberverlangens zijn vaak groter dan het individu kan verdragen en groter dan het in taal kan uitdrukken. Het barst eruit.'
Voor haarzelf, vertelt ze, was de schokkendste ontdekking in haar puberteit de macht van de taal. 'Als peuter leer je de dingen om je heen te vatten in woorden. Dat geeft macht, want je kunt om aandacht vragen en je zin krijgen. Zo'n tien jaar later ontdek je dat je met woorden de boel in de war kunt sturen. Je kunt er mensen mee voor je winnen, of op stang jagen. Het geeft een ongekend gevoel van macht als simpele zinnetjes als 'Ik wil het' of 'Ik maak het uit' - of je ze nu meent of niet - een ongelooflijke uitwerking hebben. Dat ondervinden de meisjes in mijn werk. Mij verbaast het nog steeds als ik schrijf: het wonder dat wat ik bedenk, afkeer, opwinding of ontroering kan wekken bij een wildvreemde. Hoe gering en kortstondig ook, je verandert er even iets mee.'
Bij haar debuut in 1995 viel Manon Uphoff meteen in de prijzen. Letterlijk bijna. Begeerte werd meteen genomineerd voor de Anton Wachter-prijs, de ECI-prijs n de AKO-Literatuurprijs. De literaire kritiek prees haar ongekunstelde toon, de gedurfde onderwerpen en de schrijvershartstocht die het boek uitstraalde. Natuurlijk is ze op haar hoede voor de diepe val die steevast volgt op het collectief doodknuffelen van een debutant. Maar ze houdt zich er laconiek onder: 'Gewoon doorwerken. Als ik er zelf niet van overtuigd was dat het iets voorstelt, zou ik het wel laten.
'Misschien gaat mijn volgende boek over volwassenen. Ik hoef niet per se de schrijfster van verhalen over pubermeisjes te zijn. Maar het is onzin te zeggen dat zulke verhalen een ''klein thema'' hebben. Je beperkt misschien je onderwerp, maar het thema kan ''groot'' zijn, liefde, verlangen, gemis, de thema's van alle literatuur.'
Het gekke is, zegt zij, dat niemand zich stoort aan die wanden vol boeken over puberjongens. 'Daar kun je niet genoeg van hebben. Als de hoofdpersoon een jongen van 13 is, valt dat nauwelijks op. Zo'n roman gaat dan gewoon over ''ontluikende seksualiteit'', of over ''eenzaamheid''. Mannen en jongens zijn kennelijk mensen, met universele gevoelens, meisjes zijn een onderwerp, een ''klein'' onderwerp nog wel.'
Traditioneel vrouwelijk is de wereld in Uphoffs boeken bepaald niet. Kleine macha's zijn het, haar meisjes, die hun fysieke aantrekkelijkheid superieur uitbuiten. Ze zijn geobsedeerd door hun eigen lust. ze zoeken steeds de geheimzinnige combinatie van lust en pijn, overgave en walging. De bijna morbide belangstelling voor viezige lichamelijke details, voor ziekten en ongeluk waarmee ze hun angst bezweren, doet sterk denken aan de getormenteerde Frits van Egters, die, net als Mara, zijn ouders met diepe afkeer n deernis beziet.
De jongen op wie Mara, een mooi, slim gymnasiummeisje, ten slotte valt, is een typisch reviaanse held uit de arbeidersklasse. De slome mts'er Helmi adoreert haar. Zijn verlegen fluisterstem, zijn afhangende schouders, zijn met acne bedekte huid - alles wijst erop dat hij helemaal 'van haar' is. Mara kan er lustig op los experimenteren. In de zwijgende jongen die alles goedvindt, kan ze haar fantasien projecteren. Hij is een blanco vel, net zoals zijn blote rug, waarin Mara met een glasscherf haar 'teken' kerft, het bewijs dat ze 'bloedvrienden zijn'.
Nee, dat meisje is er niet op uit hem te schaden, legt Uphoff uit. 'Ze zet haar handtekening op hem, zoals een schilder op zijn kunstwerk. Het is een primitief verlangen: ik besta, kijk maar, ik heb een onuitwisbaar spoor achtergelaten.' Het verbaast haar dat sommige lezers geschokt zijn door haar verhalen. Ze is nooit, zegt ze, uit geweest op het schenden van taboes. Bij het inderdaad licht reviaanse van haar werk had ze niet eerder stilgestaan. 'Zelf ben ik geschokt als iemand beweert dat je zo'n relatie als tussen Helmi en Mara geen liefde mag noemen. Waarom in godsnaam niet? Wie bepaalt dat alleen keurige, lieflijke paren van elkaar houden? Ik denk dat mensen op zoek gaan naar iemand die ze nodig hebben, die precies dat biedt waarnaar ze verlangen.
'De redenen waarom je iemand kiest, zijn ondoorgrondelijk. Anders zouden toch al die mensen die in contactadvertenties zoeken naar iemand met dezelfde hobby's en opleiding, onmiddellijk gelukkig worden? Maar zo gaat het niet. Iemand heeft een verkeerd geurtje, of een blik die je niet aanstaat en dan gaat het feest niet door. Ik oordeel niet graag over de waarde van een band tussen mensen.'
De grote, onbegrijpelijke liefde bestaat, zegt Uphoff na enige aarzeling. 'Maar in onze samenleving worden mensen die daar nog argeloos in geloven, weggehoond. Een relatie kan voor twee mensen best leuk en voordelig zijn, maar verhevener mag het niet worden - daar is consensus over. Ik vind het een wanhopig makende ontdekking hoor, dat ik zo'n beetje de enige ben die er wel in gelooft. Echt een persoonlijk verdriet. Misschien ben ik wel hopeloos romantisch. Ik dicht de liefde een enorme waarde toe, groter dan in de praktijk redelijk blijkt. Maar door net te doen of de grote liefde wel bestaat, dwing je haar af, en dan wordt het spel echt.'
Literatuur is een plaats waar dat spel gespeeld kan worden. Anderen mogen er de aandacht opeisen voor onbegrepen gevoelens. Want hoe stoer en grappig Mara ook is, zegt Uphoff, zelf vindt ze haar eerste roman 'een wanhopig boek'. 'Vergeefs bedelen om aandacht, hunkeren naar een doel voor dat overbloesende gevoel, dat is toch een verschrikking? Je kunt je voorstellen dat je een kip bent, en in een kippenhok woont, maar de gevoelens en gedachten hebt van een mens. Alleen, je bent te beperkt in dat hok om daar uiting aan te geven. Over die wanhoop gaat mijn werk. Niet opbeurend, nee. Zo is het ook niet bedoeld. Een lichte beklemming mag.'
Aleid Truijens

Foto
	Manon Uphoff FOTO MARCEL VAN DEN BERGH

