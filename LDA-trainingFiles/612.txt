	Meisjesaap
	MIEKE en Frans de Waal hebben ons over meisjes en apen bericht dat die groepen ook mensen zijn met alle aardige en onaardige eigenschappen die jongens en meisjes ook hebben. We horen wel eens over bendes meisjes die met zijn allen een winkel beroven of bendes apen die met zijn allen een ezel opkluiven, maar juist het feit dat zulke berichten de krant halen, bewijst dat meisjes en apen over het algemeen braaf breien en vlijtig vlooien, terwijl de jongens overtredingen begaan en de mensen oorlog voeren.
Het was een meisjesaap die gisteren de trein bij Borssele deed ontsporen. In het krantenbericht viel dat woord meisjesaap mij op. Is een vrouwelijke aap niet al vanaf de geboorte een wijfje? Hoe zag de verslaggever, die er snel bij was omdat hij zelf in de verongelukte trein zat, dat het om een meisjesaap ging? Of wist hij dat pas toen de dierentuin van Bergen op Zoom meldde dat ze een meisjesaap kwijt waren?
Als het een mannetjesaap was geweest, dan was hij naar zijn kooi teruggebracht waar hij hoogstens tegen zijn collega's kon opscheppen. In Nederland wordt een aap, wat hij ook voor ongeluk aanricht, niet ter dood veroordeeld.
Als het een meisje was geweest, ik bedoel een wijfjesmens onder de zestien jaar, dan had zij ook gewoon naar huis mogen gaan en m√©t eten naar bed.
Maar het was een meisjesaap. En dus krijgen we de beschamende verklaringen van de experts over waarom dat meisjesaapje dat deed, of het haar valt aan te rekenen, en welke behandeling zij zal moeten ondergaan. Zonder twijfel hangt ze binnenkort bij Catherine of Witteman aan een autoband om haar kant van het verhaal te vertellen.
Ik ben er tegen dat treinen expres uit hun rails worden gekieperd. Maar als het mij dan toch gebeurt, dan hoop ik dat het de schuld van een meisjesaap is.

