Ada (programmeertaal).
Ada is een gestructureerde, gecompileerde programmeertaal met sterke type-checks. De taal is in 1979 in opdracht van het Amerikaanse ministerie van defensie ontworpen door Jean Ichbiah van Honeywell Bull.
Ada is genoemd naar Lady Ada Lovelace, de wiskundig geschoolde assistente van Charles Babbage, die halverwege de 19e eeuw een uitgeschreven plan formuleerde voor het gebruik van diens analytische machine voor het berekenen van Bernoulligetallen en op grond daarvan als 's werelds eerste computerprogrammeur wordt beschouwd.
Eigenschappen.
Ada was van origine bedoeld voor embedded en real-time systemen en wordt nog steeds veel gebruikt op deze gebieden. De Ada 95 revisie (ontworpen door Tucker Taft van Intermetrics tussen 1992 en 1995) bevat verbeterde ondersteuning voor numerieke en financiële systemen.
Diverse eigenschappen van Ada zijn sterke type-checking, run-time checking, parallel processing, exception handling en generics. Ada 95 voegt daar nog functionaliteit voor object-oriented programmeren aan toe.
Ada implementaties gebruiken meestal geen garbage collection voor hun geheugenbeheer. Ada voorziet in een beperkte vorm van region-based storage management dat gebruikt kan worden om sommige gevallen waarin niet-gealloceerd geheugen wordt aangesproken te detecteren tijdens de compilatie.
Ada bevat run-time checks op het gebruik van niet-gealloceerd geheugen, buffer overflow en andere bekende problemen. Deze checks kunnen uitgeschakeld worden als dat nodig is voor efficiency redenen. De taal bevat ook faciliteiten die helpen bij het verifiëren van een programma. Om deze redenen wordt Ada veel gebruikt in kritische systemen als avionica, wapens en ruimteschepen.
De definitie van de Ada taal is vrij beschikbaar (wat ongewoon is voor een standaard van de International Organization for Standardization). Een van de gevolgen hiervan is dat het standaard document (bekend als het "Reference Manual" of "RM") het gebruikelijke naslagwerk voor technische details is voor Ada programmeurs waar vele andere computertalen een standaard leerboek hiervoor hebben.
Geschiedenis.
In de zeventiger jaren was het Amerikaanse ministerie van defensie bezorgd om het grote aantal verschillende programmeertalen dat werd gebruikt voor militaire projecten. In 1975 werd de Higher Order Language Working Group (HOLWG) gevormd met de opdracht om een manier te vinden om dit aantal te reduceren.
De werkgroep schreef een serie documenten met eisen waaraan een standaardtaal moest voldoen - de Strawman, Tinman en Ironman (en later Steelman) documenten. Vele bestaande talen werden onderzocht maar in 1977 concludeerde de werkgroep dat er geen bestaande taal was die aan alle eisen voldeed.
Er werd een aanbesteding uitgeschreven voor een nieuwe programmeertaal en vier bedrijven werden ingehuurd om hun voorstellen verder uit te werken onder de codenamen Rood, Groen, Blauw en Geel. In mei 1979 werd het Groene voorstel, ontworpen door Jean Ichbiah van Honeywell Bull, gekozen en kreeg het de naam Ada. Het reference manual werd goedgekeurd op 10 december 1980 (Ada Lovelace' verjaardag).
Het Amerikaanse ministerie van defensie eiste het gebruik van Ada voor elk software project dat zij financierden als er meer dan 30% nieuwe code uit zou komen (hoewel er vaak uitzonderingen op deze regel werden toegestaan). De regel werd officieel afgeschaft in 1997. Soortgelijke eisen bestaan in andere NAVO landen.
De taal werd een ANSI standaard in 1983 (ANSI/MIL-STD 1815) en een ISO standaard in 1987 (ISO-8652:1987). Deze versie van de taal is bekend als Ada 83, naar het jaar dat het een ANSI standaard werd.
Ada 95, de gecombineerde ISO/ANSI standaard (ISO-8652:1995) is de recentste Ada-standaard. Het werd officieel geaccepteerd als standaard in februari 1995. Om de nieuwe standaard te bevorderen financierde de Amerikaanse luchtmacht de ontwikkeling van de GNAT Compiler.
Het oorspronkelijke doel om het aantal door het Pentagon gebruikte programmeertalen te verminderen is overigens gehaald. In 1983 (het jaar dat Ada werd geïntroduceerd) waren er meer dan 450 high-level programmeertalen in gebruik. In 1996 was dat aantal teruggelopen tot "slechts" 37.
