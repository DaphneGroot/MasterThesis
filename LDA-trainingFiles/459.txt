	Departement schiet volgens PvdA-kamerlid tekort bij werving personeel 'Allochtonenbeleid onder de maat bij het ministerie van Onderwijs'
	Van onze verslaggeefster
José Smits

DEN HAAG
Het ministerie van Onderwijs vraagt in een advertentie 'vijftien academische starters. Wij zoeken mannen én vrouwen, autochtonen en allochtonen. Gehandicapten bieden wij adequate voorzieningen'. Waarom vragen ze niet gewoon vijftien allochtone academici?, vraagt Saskia Noorman-Den Uyl zich af.
Het PvdA-kamerlid hekelt het ministerie van Onderwijs, omdat het er al jarenlang niet in slaagt voldoende allochtone werknemers aan te trekken. Het is formeel rijksbeleid dat het personeelsbestand een afspiegeling moet zijn van het aanbod op de arbeidsmarkt. Bij gehandicapten en allochtonen lukt dat niet helemaal.
'Vooral het ministerie van Onderwijs steekt daarbij in ongunstige zin af', zegt Noorman-Den Uyl. Dat departement zou 7,1 procent allochtonen in dienst moeten hebben, maar komt in de praktijk niet verder dan 3,6 procent. 'Dan zou je verwachten dat ze anders gaan werven. Er zijn voldoende academisch geschoolde allochtonen.'

- Maar de advertentie van Onderwijs vraagt behalve autochtonen toch ook allochtonen?
'Dat kan veel beter dan met zo'n zinnetje. Kijk naar een advertentie van Sociale Zaken. Daarin wordt vermeld dat er voorkeur is voor vrouwen, gehandicapten en allochtonen en dat de eerste fase van het selectieproces zich beperkt tot kandidaten uit die drie groepen. Sociale Zaken doet het anders en scoort ook veel beter.'
Op dat ministerie is 5,3 procent van de ambtenaren van allochtone herkomst. Het streefcijfer voor dit departement is 4,2 procent allochtonen. Voor de departementen gelden nu verschillende streefcijfers. Tot 1995 gold dat het aandeel allochtonen bij de rijksoverheid als geheel 5 procent moest zijn. Die doelstelling is nooit gehaald.
Sinds de Wet Bevordering Evenredige Arbeidsdeelname Allochtonen is ingevoerd, wordt geregistreerd wat het aanbod van allochtonen op de arbeidsmarkt is, rekening houdend met scholingsniveau. Elk bedrijf van redelijke omvang moet ook bijhouden hoeveel allochtonen het in dienst heeft, waarbij ook functie- en scholingsniveau van de banen moeten worden bijgehouden. Per bedrijf kan zo worden vastgesteld of er voldoende allochtonen worden aangenomen.
Noorman-Den Uyl: 'Sociale Zaken doet het goed, evenals Justitie, Binnenlandse Zaken, Buitenlandse Zaken en Volkshuisvesting. Onderwijs en Verkeer en Waterstaat blijven onder de maat.' Het rijk als geheel zit onder de gemiddelde doelstelling. Noorman: 'Dat zie ik graag anders. Het rijk heeft een voorbeeldfunctie.'

Foto
	S. Noorman-Den Uyl FOTO DIJKSTRA

