	'Cubanen blaken van gezondheid dankzij crisis'
	
AFP
HAVANA
De Cubanen verkeren in uitstekende gezondheid dankzij de consumptiebeperkingen die de regering de bevolking heeft opgelegd wegens de economische crisis.
Het vakbondsblad Trabajadores publiceerde maandag de resultaten van een wetenschappelijk onderzoek dat stelt dat de verplichte soberheid een heilzame uitwerking heeft gehad op de gezondheid.
Uit de studie blijkt dat het aantal sterfgevallen door hart- en vaatziekten en hersenbloedingen, die in Cuba tot de belangrijkste doodsoorzaken behoorden, sterk is gedaald sinds de val van de communistische regimes in het Oostblok en het opdrogen van de steun aan Cuba.
Cubanen lijden sinds de crisis minder aan welvaartsziekten. Uit de studie blijkt dat vrouwen en mannen minder dik zijn, niet alleen omdat ze minder vet eten maar ook omdat ze door de energiecrisis en het gebrekkige transport meer moeten lopen en fietsen. Ook het tabak- en alcoholgebruik zijn verminderd.
In Trabajadores stond ook een interview met politiecommandant Romario Sotomayor. De generaal verklaart daarin dat er in Cuba, gerelateerd aan het aantal inwoners, de minste moorden ter wereld worden gepleegd. Hoeveel precies maakte hij niet bekend. De kleine criminaliteit is wel toegenomen.

