	Willem IV aan basis Oranje-monarchie
	In april 1747 drongen Franse troepen Zeeuws-Vlaanderen binnen. Frankrijk, in die jaren in oorlog met Engeland, wilde met een inval in Nederland een einde maken aan de bedreiging van zijn grondgebied vanuit het noorden. In Nederland sloeg de regenten de schrik om het hart. Een herhaling van het rampjaar 1672 dreigde. Luid klonk de roep om een eenhoofdige leiding in de tot dan stadhouderloze Republiek der Verenigde Nederlanden. Sinds het overlijden van de kinderloze stadhouder Willem III in 1702 was er geen samenbundelend militair gezag.
De Staten-Generaal kwamen snel in actie. Begin mei kozen zij unaniem de Friese stadhouder Willem Carel Hendrik Friso uit het huis van Oranje-Nassau tot stadhouder van alle gewesten en kapitein-generaal en admiraal van leger en vloot. De 36-jarige Willem vertrok uit Leeuwarden naar Den Haag, waar hij op 15 mei als Willem IV feestelijk werd ingehuldigd door vertegenwoordigers van de zeven provincies van de Republiek. Optimistisch klonk het aan hem opgedragen gedicht:
De Fiere Leeuw ontwaakt en brult
 De Franschman is met schrik ver vult,
En sal sig bevend rugwaarts ijlen,
Nu Friso pronkt met seven pijlen.

Lang heeft Willem IV het centrale gezag niet kunnen uitoefenen; hij overleed in 1751. Toch is zijn bewind van cruciale betekenis geweest in de Nederlandse geschiedenis. Hij was de eerste stadhouder die de verantwoordelijkheid kreeg over alle zeven provincies van de Republiek. Daarmee was hij de voorloper van de latere koningen die vanaf 1813 Nederland als n natiestaat bestierden. Bovendien werd het stadhouderschap erfelijk verklard, zowel in de mannelijke als in de vrouwelijke lijn. Daarmee werd de basis gelegd voor de monarchie in Nederland, uitgeoefend door het huis Oranje.
In de onder redactie van J.J. Huizinga samengestelde bundel Van Leeuwarden naar Den Haag - Rond de verplaatsing van het stadhouderlijk hof in 1747 (Van Wijnen;  24,50) wordt de hele geschiedenis van de Friese stadhouder en zijn hofleven in Leeuwarden kleurrijk uit de doeken gedaan. De bundel verscheen ter gelegenheid van het 'Nassau-festival', dat in mei in Friesland werd georganiseerd om te herdenken dat 250 jaar geleden vanuit Friesland zo'n belangrijke bijdrage werd geleverd aan de Nederlandse staatsvorming. Aan de orde komen behalve de feitelijke geschiedenis onder meer ook het hof, het muziekleven aan het hof in Leeuwarden, en de stadhouderlijke verblijven buiten Friesland.
Han van Gessel

Foto
	Willem IVILLUSTRATIE UIT 'VAN LEEUWARDEN NAAR DEN HAAG'

