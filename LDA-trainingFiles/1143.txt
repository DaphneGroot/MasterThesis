	'Wij zijn de laatste generatie wandtapijtmeesters in de wereld' Unieke tapijtfabriek in Madrid dreigt ten onder te gaan
	Van onze correspondent
Cees Zoon
 MADRID
Sint Joris en de Draak staan in de steigers. Het half voltooide doek hangt in een imponerend gevaarte van balken en dikke touwen. Door de hal klinkt het regelmatig kloppen van de klosjes waarmee de nieuwe draden worden aangestampt. Ze zitten in de handen van de drie weefmeesters, die werken aan wat wellicht hun laatste klus is.
De 'Real Fábrica de Tapices' is een uniek bedrijf. Nergens anders in de wereld kun je nog een zeventiende eeuws wandtapijt bestellen. Het wordt gemaakt precies als 300 jaar geleden, met dezelfde materialen, dezelfde wonderlijke gereedschappen, en hetzelfde vakmanschap. Maar de wetten van de moderne economie dreigen de legendarische fabriek in het hart van Madrid om zeep te helpen.
'Het wandtapijt is een duur artikel', zegt meester Jacinto Peñas, die al 46 jaar in deze donkere hal werkt. 'Het is een object voor rijke mensen, en de rijken geven vandaag de dag hun geld liever uit aan andere dingen, aan dure elektronica of grote auto's. Dat is doodzonde, want op deze manier is ons vak van tapijtwever ten dode opgeschreven.'
De tapijten, die wij kennen uit kastelen, herenhuizen en musea, zijn niet voor de gewone man. Per vierkante meter kosten zij zo'n twee miljoen peseta, een kleine 30 duizend gulden. Het handjevol meesters dat de fabriek nog telt, maakt bij een achturige werkdag gemiddeld vier vierkante meter per persoon. Overbodig om te stellen dat dit niet rendabel is.
'Aan dit doek werken we met zijn drieën al drie maanden', aldus Manuel Martín. 'En ik denk dat we nog een maand of drie nodig hebben voor het af is.' 'Sint Joris en de Draak' is een kopie van het schilderij van Rubens, waarvan de werktekening achter de meesters hangt, en waarin zij aan het einde van de rit bijna 2000 kleurtonen hebben verwerkt. 'Het is een opdracht voor een Belgische meneer.' Want alleen wat extravagante buitenlanders melden zich nog bij de fabriek met nieuwe opdrachten, weet Marín.
De Koninklijke Tapijtfabriek heeft een grote reputatie. Een kunstenaar als Francisco Goya was zeventien jaar lang aan de fabriek verbonden en leverde de ontwerpen voor ontelbare wandtapijten. Sinds zijn tijd lijkt er in de fabriek hoegenaamd niets veranderd .
De werkruimte van de ambachtslieden is een lange schemerige zaal vol geheimzinnige houten objecten en gereedschappen. De maestros zitten op een soort podium zij aan zij onder de enige verlichting. Aan de andere kant zit een groepje vrouwen aan lange houten tafels te werken aan de restauratie van oude wandtapijten, een specialisatie waarmee de fabriek haar schaarse inkomsten probeert aan te vullen. In een belendend vertrek worden vloerkleden geknoopt, een karwei dat sneller en dus goedkoper verloopt.
De rest van het gebouw biedt de aanblik van een museum: gangen en zalen vol werken uit eigen keuken. Rondleidingen zijn een nieuwe noodgreep van de fabriek om het hoofd boven water te houden. Schoolklassen worden door de ruimten gevoerd en een van de meesters legt tot in de kleinste details uit waar zijn collega's mee bezig zijn. Het lijkt het begin van de definitieve overgang van bedrijf naar museum.
'Het beste zou zijn als het een combinatie van die twee wordt', zegt eigenaar-directeur Livinio Stuyck. 'Het is duidelijk dat wij als zelfstandig bedrijf financieel geen bestaansrecht meer hebben. Zonder subsidie kunnen we niet voortbestaan. De subsidie zou gebruikt moeten worden om de fabriek het karakter van een museum te geven, en voor het opleiden van nieuwe meesters. Daarnaast willen we graag blijven produceren.'
De 42 werknemers van de Real Fábrica vestigden de aandacht op zich door het organiseren van een korte staking. De aanhoudende crisis en de oplopende schulden interesseerden niemand iets, met als gevolg dat zij hun baan dreigden kwijt te raken. De overheid reageerde prompt, en tekenend genoeg was het niet de Spaanse minister van Arbeid die zich naar de fabriek spoedde, maar zijn collega van Cultuur.
Stuyck: 'Dat zegt voldoende over wat het belang van de tapijtfabriek is. Dit bedrijf maakt deel uit van het culturele erfgoed van Spanje en dient ook als zodanig te worden behandeld. Ik heb goede hoop dat de regering dit beseft. Mijn doel is dat we de status van het bedrijf kunnen veranderen en kunnen doorgaan onder een stichting.'
Cultuur ja, maar de weefmeesters zien zichzelf niet als kunstenaars, al werken zij met het opzetten van hun kleurpatronen als een schilder met zijn palet. 'Ik zou het aanmatigend vinden mij een kunstenaar te noemen', lacht Jacinto Peñas. 'De echte kunstenaars zijn de schilders, hun werk hangt in het Prado. Natuurlijk brengen wij ook de nodige uren door in het Prado om onze voorbeelden te bestuderen. Maar wij zijn pure ambachtslieden, zij het met een creatieve inslag. Wij interpreteren het werk van grote kunstenaars.'
Voor het geld hoeven ze het niet te doen, want ook op het terrein van de salarissen heeft de tijd hier stilgestaan. De meesters met bijna een leven ervaring in het vak brengen maandelijks niet meer dan 1500 gulden schoon naar huis. Dat is een van de redenen waarom de fabriek al decennia bezig is een langzame natuurlijke dood te sterven: sinds 1972 is er niet een nieuwe arbeidskracht binnengekomen.
Peñas: ' Er zijn geen jongeren die belangstelling hebben voor het ambacht. Wij zijn de laatste generatie tapijtmeesters in de wereld. Na ons is dit ambacht voorgoed uit de wereld verdwenen.'

