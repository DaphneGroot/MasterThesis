	Henman bemachtigt in Sydney eerste ATP-titel
Tim Henman heeft zijn eerste hoofdprijs in het ATP-circuit binnen. De 22-jarige Brit schreef zaterdag het tennistoernooi van Sydney op zijn naam. Hij versloeg in de finale de Spanjaard Carlos Moya zonder noemenswaardige moeite: 6-3, 6-1. Henman verdiende met zijn eerste titel een bedrag van tachtigduizend gulden.
Een dag na zijn eindzege had Henman opnieuw reden tot lachen. Hij was in de eerste ronde van de Open Australische titelstrijd gekoppeld aan het Australische servicekanon Mark Philippoussis. Deze meldde zich echter zondag af met een armblessure.
Henman, die vorige week in zijn eerste finale in Qatar nog verloor van Jim Courier, speelt nu dinsdag tegen een 'lucky loser' uit het kwalificatietoernooi. Een heel wat beter perspectief voor Henman dan de projectielen van Philippoussis.
De Brit klimt door zijn triomf naar een positie rond de vijftiende plaats op de wereldranglijst. Vorig jaar bereikte hij als eerste Brit in twintig jaar de kwartfinales van Wimbledon. Het toernooi in Sydney was in 1902 voor de eerste en laatste keer door een Engelsman gewonnen.
Paul Haarhuis en Jan Siemerink misten de kans op de eindzege in het Australische toernooi. Het Nederlandse duo ging in de finale van het dubbelspel onderuit tegen het Spaanse koppel Luis Lobo/Javier Sanchez. Het Nederlandse tweetal verloor in drie sets: 6-4, 6-7, 6-3.
Behalve Henman beleefde ook Martina Hingis een perfecte voorbereiding op het eerste Grand Slam-toernooi van het nieuwe jaar. Het zestienjarige talent uit Zwitserland was in de finale van het toernooi in Sydney te sterk voor Jennifer Capriati: 6-1, 5-7, 6-1. Voor Hingis was het haar derde titel in haar nog prille loopbaan.
Vier jaar geleden won Capriati nog in Sydney. Daarmee werd ze de jongste speelster met een officiÃ«le titel op zak. Daarna kwam het voormalige kindsterretje uit de Verenigde Staten op het verkeerde pad. In Sydney bewees ze echter weer op de weg terug te zijn.
Hingis, die vele jeugdrecords van Capriati afpakte, speelde voor de eerste keer tegen haar vroegere idool. 'Dat was best een vreemde gewaarwording', zei ze. Hingis staat sinds enige tijd te boek als de jongste speelster die een titel won. Ze gaat onbevangen de Open Australische titelstrijd in. 'Ik heb niets te verliezen.'
Jacco Eltingh en Fernon Wibier plaatsten zich via het kwalificatietoernooi voor het hoofdtoernooi van de Australische titelstrijd. Eltingh speelt in de eerste ronde tegen MaliVai Washington uit de Verenigde Staten. Wibier komt tegen de Belg Filip Dewulf uit.
Door de entree van Eltingh en Wibier is Nederland met zes spelers bij het mannentoernooi vertegenwoordigd. Paul Haarhuis, Jan Siemerink, Dennis van Scheppingen en Sjeng Schalken zijn eveneens van de partij.

Foto
	Tim Henman slaat een backhand in de eindstrijd van het toernooi in Sydney tegen Carlos Moya. FOTO AP

