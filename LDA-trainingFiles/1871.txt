	En dan nu het examen economie
	Gemiddeld een 4 +. Menig lid van de Tweede Kamer zal zich deze week bij het knallen van de champagne hebben voorgenomen dit jaar een boekje te lezen over de geschiedenis van Nederland. De vaderlandse geschiedenis was het onderwerp van de enquête waarmee het Historisch Nieuwsblad alle kranten wist te halen.
Van de vijftien vragen - 'van een lagere-schoolniveau', aldus historicus E. Kossman - die het vakblad stelde aan 100 kamerleden, werden er gemiddeld zes goed beantwoord. Dat viel tegen, te meer daar verwacht mag worden dat het gemiddelde niveau onder de weigeraars lager ligt dan dat onder de deelnemers. Zesendertig kamerleden bedankten voor de eer te mogen deelnemen, onder wie de fractievoorzitters van de vier grote partijen.
En dat was nog maar geschiedenis.
Na de taaltoets door het Nationaal Dictee, die de deelnemende kamerleden ook niet uitzonderlijk goed maakten, en de teleurstellende uitslag van het geschiedenis-examen, lijkt het moment aangebroken voor een integrale toetsing van de ontwikkeling van de vertegenwoordigers van het volk. Luistertoetsen voor Frans, Duits en Engels (in verband met de eenwording van Europa) en een voor Nederlands (ter verbetering van de besluitvorming in het algemeen). Een biologie-examen over genen en DNA (in verband met genetisch gemanipuleerd voedsel). Een aardrijkskundig proefwerk over aardlagen (in verband met het boren van een tunnel voor de HSL en de uitbreiding van Schiphol op een kunstmatig eiland).
Het wiskundige examen staat, ter vermijding van elk risico op overschatting van het niveau van de kandidaten, geheel in het teken van Mijnheer Van Dalen Wacht Op Antwoord.
Dan: economie. Gaan niet bijna alle debatten in Den Haag, direct of indirect, over economie? Horen kamerleden hierover niet van de hoed en de rand te weten. Het naadje van de kous? Voor alle kamerleden die zich willen revancheren: vijftien economievragen over mensen, feiten en het economische mechaniek.
1) Wie wonnen samen de Nobelprijs economie in 1996? En wie van de twee overleed daags daarna?
2) Wie profiteren van vrijhandel?
a) alle landen
b) landen met lage lonen
c) landen met hoge lonen
3) In welk buitenland investeren Nederlandse ondernemingen het meest?
4) In welk jaar werd de Sociaal Economische Raad opgericht?
5) Wie bezorgde de economie de reputatie een naargeestige wetenschap te zijn?
6) Wie schreef het Leerboek der Staatshuishoudkunde?
a) Jan Pen
b) Nicolaas G. Pierson
c) Johan R. Thorbecke
d) Sam van Houten
7) Hoeveel toetredingseisen tot de EMU zijn opgenomen in het Verdrag van Maastricht, en welke landen voldeden hieraan al in 1996?
8) Leidt een toename van de overheidsinvesteringen altijd tot hogere economische groei?
9) Zouden huishoudens met een minimuminkomen meer of minder te besteden krijgen als alle inkomensverschillen in Nederland worden wegbelast? Motiveer uw antwoord!
10) Waar, wanneer en door wie werd het Akkoord van Wassenaar gesloten?
11) Welke beursindex steeg in 1996 het meest?
a) Hongkong
b) Amsterdam
c) Madrid
d) New York
12) Belastingverlaging leidt tot meer werkgelegenheid. Meer werkgelegenheid leidt tot meer belastinginkomsten. Belastingverlaging leidt tot meer belastinginkomsten.
Is deze redenering geldig?
En is zij juist?
13) Welke Britse econoom maakte zijn fortuin op de beurs en werd beroemd met een boek over het falen van de markteconomie?
14) Welk woord hoort in dit rijtje niet thuis?
Marktmacht, volledige concurrentie, asymmetrische informatie, kartel, moral hazard, externe effecten, monopolie.
15) Welke Nobelprijswinnaar stichtte in 1945 het Centraal Planbureau?
16) Wie is de hoogst geklasseerde ambtenaar in de economen Top-30 van het economenblad ESB?
a) Coen Teulings (Sociale Zaken en Werkgelegenheid)
b) Lans Bovenberg (Centraal Planbureau)
c) Jeroen Kremers (Financiën)
d) Cees van Dijkhuizen (Economische Zaken)
16) Hoeveel geld verdienden alle Nederlanders samen in 1996? En welk percentage van de bevolking moest daarvoor werken?
17) Hoeveel van de voorgaande vragen moet een parlementslid goed beantwoorden om serieus genomen te worden?
a) zestien
b) negen of meer
c) nul
Kamerleden die het examen zonder hulp(middelen) hebben gemaakt en benieuwd zijn naar hun score kunnen hun antwoorden opsturen naar de Volkskrant, Het Spel & De Knikkers, Eco-examen voor parlementariërs, Postbus 1002, 1000 BA, Amsterdam.

