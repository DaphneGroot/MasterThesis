	Zwitsers vervoerden nazi-goud Vrachtwagens reden naar Portugal en Spanje
	Van onze verslaggever
Henk Strabbing

AMSTERDAM
 Het was voor Zwitserland puur routine om tijdens de Tweede Wereldoorlog voor de nazi's goud door Europa te transporteren. Dit blijkt uit een nieuw document dat in de National Archives in Washington is gevonden.

In dit document vertelt Karl Graupner, een hoge functionaris bij de Reichsbank in Berlijn, na de oorlog aan zijn geallieerde ondervragers dat er met grote regelmaat per telefoon of per telegram opdracht werd gegeven goud van Zwitserland naar elders in Europa, meestal Spanje of Portugal, te vervoeren. De Zwitsers transporteerden het goud met Zwitserse vrachtwagens en verzekerden de zendingen ook zelf. De kosten van de polissen werden later door de nazi's aan Zwitserland terugbetaald.
Graupner vertelde dat onder de Berlijnse Reichsbankdirecteuren die toestemming voor de transporten gaven ook Emil Puhl was. Puhl is na de oorlog in Neurenberg schuldig bevonden aan het laten omsmelten van goud van joodse concentratiekampslachtoffers - trouwringen, horloges en zelfs tanden en kiezen - tot staven die vervolgens in het internationale bankcircuit verhandeld konden worden.
Al eerder was bekend geworden dat de Zwitsers tussen mei 1943 en februari 1944 zeker 280 vrachtwagenladingen goud naar Spanje en Portugal hadden gestuurd. Het ging om een bedrag van meer dan twintig miljard gulden, omgerekend naar de huidige goudwaarde.
De Zwitserse rol als goudtransporteur was min of meer 'noodgedwongen' ontstaan want de geallieerden hadden het neutrale Spanje en Portugal gewaarschuwd dat ze absoluut niet zouden tolereren dat Duitsland rechtstreeks goud naar deze landen zou zenden. Tegen zendingen vanuit het zich eveneens neutraal noemende Zwitserland kon geen bezwaar worden gemaakt.
Een derde teruggevonden document laat zien dat de Amerikaanse militaire top in de oorlog zo woedend was over Zwitserse munitieleveranties aan Duitsland dat ook toen werd aangedrongen op een economische boycot van Bern. In oktober 1943 schreef de Amerikaanse stafchef admiraal Wiliam Leahy aan zijn toenmalige minister van Buitenlandse Zaken Cordell Hull dat deze munitieleveranties 'materieel de militaire effectiviteit van onze luchtaanvallen op de as-mogenheden verminderen'.
De Zwitsers gingen steeds meer munitie en kleine wapens aan Duitsland leveren toen de Amerikanen en Britten stelselmatig Duitse wapenfabrieken begonnen te bombarderen. Leahy schreef: 'Zwitserland zou geen enkele import mogen ontvangen die wij controleren zolang het materiÃ«le hulp verleent aan de Duitse oorlogsinspanning.'
De Zwitserse regering raakt door de nieuwe onthullingen steeds meer in de knel. Op Oudejaarsdag had de scheidende bondspresident Delamuraz de oproepen van joodse organisaties om een speciaal Zwitsers fonds, waaruit vooral oudere holocaustslachtoffers geld zouden moeten krijgen, als 'afpersing' en 'chantage' afgedaan. Na luide protesten bood Delamuraz zijn excuus aan, maar diverse joodse organisaties eisen nog altijd dat de Zwitserse regering formeel afstand neemt van haar ex-president (die nog steeds als minister van Economische Zaken deel uitmaakt van het kabinet). Wanneer dat excuus er niet komt, dreigen ze een oproep te doen om Zwitserse banken te boycotten. De nieuwe Zwitserse president Koller wijst een formeel excuus nog altijd af omdat het tegen de politieke geplogenheden indruist te reageren op 'particuliere uitlatingen' van ministers.
Maar de Sociaal-Democraten (een van de vier regeringspartijen) vinden dat in dit ernstige geval met die gewoonte gebroken moet worden. De partijleiding schreef gisteren: 'De opmerkingen van Delamuraz zijn niet alleen een ondraaglijke belediging voor de slachtoffers van de holocaust. Ze beledigen tegelijkertijd het Zwitserse volk.'
Inmiddels heeft ook de enige joodse minister in het Zwitserse kabinet, mevrouw Ruth Dreifuss (Binnenlandse Zaken), gezegd dat oudere holocaustslachtoffers nu zo snel mogelijk moeten worden gecompenseerd. Voor de Zwitserse televisie zei zij: 'Wij hebben vrees voor ons verleden en wat daaruit zou kunnen opduiken. Net als een individu een psychiater nodig heeft om zijn weg te zoeken, moeten wij geconfronteerd worden met de waarheid die nu wordt opgedolven.'
Voor het eerst heeft ook een Zwitserse bankdirecteur zich over de dreigende boycot uitgelaten. Marcel Ospel, president-directeur van de Swiss Bank Corporation, meent dat een joodse boycot 'ernstige consequenties' zal hebben. Maar in tegenstelling tot eerdere, sombere vermoedens van collega's gelooft Ospel niet dat er sprake is van een samenzwering tegen Zwitserland als financieel centrum.

