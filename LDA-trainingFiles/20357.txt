Changwat Samut Prakan.
Samut Prakan (Thai:สมุทรปราการ) is een provincie in het centrale gedeelte van Thailand. Het woord Samut Prakan betekent "kade aan de kust". De provincie ligt op ongeveer 29 kilometer van Bangkok. Samut Prakan grenst aan de provincies Bangkok en Chachoengsao.
Geografie.
De provincie ligt aan beide zijden van de Menam-rivier, waar deze uitmondt in de Golf van Thailand. De provincie of gedeeltes ervan wordt ook wel "Pak Nam" (Thai:"ปากน้ำ") genoemd, het Thaise woord voor riviermonding.
Het gedeelte op de westelijke rivieroever bestaat voornamelijk uit rijstvelden en garnalenkwekerijen, en heeft mangrovebossen langs de kust. Het gedeelte op de oostelijke rivieroever is voornamelijk een sterk verstedelijkt gebied met veel industrie; het is in feite een voortzetting van de metropool Bangkok.
De provincie heeft een kustlijn van 47,2 kilometer. Door het weghalen van de mangroves worden delen van de kust bedreigd met afkalving.
Klimaat.
De monding, "pak nam", van de Menam rivier (Chao Phraya rivier)
De gemiddelde jaarlijkse regenval bedraagt ongeveer 1400 millimeter. De meeste regen valt in de maand september (gemiddeld 305 millimeter), verspreid over 15 dagen. De droogste maanden zijn december en januari met regenval van minder dan 10 millimeter verspreid over een of twee dagen. Het klimaat kent drie seizoenen. Het koele droge seizoen, met temperaturen van 25° tot 30° Celsius, begint eind oktober/begin november en eindigt begin maart; het hete droge seizoen van begin maart tot mei, met temperaturen die kunnen oplopen tot boven de 40° Celsius; en het warme regenseizoen van mei tot eind oktober/begin november, waarin het iedere dag kan regenen en de temperatuur tussen de 30° en 35° Celsius ligt, bij een hoge luchtvochtigheid. Het hoogtepunt van het regenseizoen is tussen eind augustus en begin oktober. In deze periode valt het meeste regen. Plaatselijk treden dan overstromingen op omdat de grote hoeveelheden water niet kunnen worden afgevoerd en de bodem vaak al met water verzadigd is door de regenval uit de voorafgaande maanden.
Bestuur.
De provincie Samut Prakan wordt bestuurd door een raad, aan het hoofd waarvan een gouverneur staat die wordt aangewezen door de nationale regering. De huidige gouverneur is Sura-at Thongniramol. De provincie is onderverdeeld in zeven kiesdistricten, die ieder een afgevaardigde kiezen voor het nationale parlement.
De districten zijn verder onderverdeeld in 50 Tambon en 396 Moobaan (dorpen).
