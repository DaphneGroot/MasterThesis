Hollandscheveld.
Hollandscheveld (Drents: "Hollaandscheveld") is het grootste buitendorp in de gemeente Hoogeveen in de Nederlandse provincie Drenthe. De dorpskern van Hollandscheveld telt ongeveer 3480 inwoners, het landelijk gebied rondom het dorp telt 910 bewoners (cijfers 2016).
Geschiedenis.
Net als de andere buitendorpen was hier aanvankelijk enkel lintbebouwing. In de 18e eeuw kwamen de eerste arbeiderswoningen en boerderijtjes aan het Hollandscheveldse Opgaande. Het eerste pand aan het Hoekje werd gebouwd in 1728. Het lint liep door het bezit van de Hollandsche Compagnie. Het veld van de Hollandse Compagnie werd het Hollandse of Hollandsche Veld genoemd. In die periode ontstonden ook de linten waar later Noord, Noordscheschut en het Krakeel gevonden werd. Andere buurten waren Zuideropgaande, Opgaande, Regtuit, Noordkant, Carstenswijk, Schutswijk en Beukerswijk. Kleinere gehuchten waren Jan Slotswijk, Ritmeesterswijk, Jeulenwijk, Bennenswijk, Barswijk, Brandligtswijk, Holtien, Groot-Hendrikswijk, Okkenswijk, Langewijk, Het Zandwijkje, Schokland, Prijswijk, Meester Bakkerswijk en de Samuelswijk. In 1840 waren er 1760 inwoners en in 1870 waren dat er 2745.
Tweede Wereldoorlog.
In Hollandscheveld woonden drie zeer beruchte oorlogsmisdadigers, Auke Pattist, Dirk Hoogendam en Martinus Johannes van Oort. Dirk Hoogendam werd na de Tweede Wereldoorlog ter dood veroordeeld, maar wist te ontkomen naar Duitsland, waar hij op vrijdag 8 augustus 2003 in zijn woonplaats Datterode in Duitsland overleden is aan een hartkwaal. Auke Pattist werd eveneens ter dood veroordeeld, maar wist naar Spanje te ontsnappen. Over deze beide SS'ers van Nederlandse afkomst, en wat er meer in de oorlog in het dorp gebeurde, schreef de historicus Albert Metselaar een serie van tien boekjes.
Ook de bekende verzetshelden Marinus en Johannes Post zijn geboren en opgegroeid in Hollandscheveld.
Boerenopstand en Boerenpartij.
Hollandscheveld kreeg grote bekendheid door de Boerenopstand in 1963 onder leiding van oud-Hollandschevelder Hendrik Koekoek. Drie boerengezinnen werden op last van het Landbouwschap begin maart 1963 uit hun boerderijen gezet omdat ze principieel weigerden de heffingen voor dat schap te betalen. Duizenden zogenaamde "Vrije Boeren" uit heel Nederland, aanhangers van Koekoek, trokken naar Hollandscheveld om te proberen de ontruiming te voorkomen. De overheid bracht een enorme overmacht van gehelmde en gewapende politie op de been die de demonstrerende boeren weg hield van de plaatsen waar de deurwaarder zijn werk deed. Er ontstonden rellen. De politie dreef de mensen met traangasgranaten en wapenstok weg van de boerderijen. Een van de ontruimde boerderijen ging 's nachts in vlammen op. Daders van de brandstichting werden nooit gevonden. Op de plaats waar de boerderij heeft gestaan, is in 1993 een monument onthuld.
De Boerenpartij, opgericht door Hendrik Koekoek, kreeg na de opstand in Hollandscheveld veel aanhang. Op het hoogtepunt van haar populariteit had de Boerenpartij zeven zetels in de Tweede Kamer. De journalist Bertus ten Caat uit Hollandscheveld schreef over de opstand het boek "De opstand der braven".
Sport.
Hollandscheveld kent twee voetbalclubs: zaterdagvereniging VV Hollandscheveld, en zondagvereniging SV HODO die naast voetbal ook een afdeling handbal heeft. Daarnaast heeft Hollandscheveld ook een tennisvereniging, H.T.C. de Boshoek, en een korfbalvereniging, C.K.V. H.H.V.
