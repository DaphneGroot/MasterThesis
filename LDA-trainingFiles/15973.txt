General Electric.
Een GE-trein ("GE U25B") uit 1972 in Bellingham, Washington
General Electric Company (GE) is een multinationaal en mondiaal opererend technologie-, elektronica- en dienstenconcern. GE is een zeer groot conglomeraat, met een marktkapitalisatie van US$ 257 miljard. Volgens de Forbes Global 2000 van 2016 stond GE op de 68e plaats van grootste ondernemingen. Het hoofdkantoor is gevestigd in Fairfield, Connecticut in de Verenigde Staten. GE telde in 2016 bijna 300.000 medewerkers, waarvan een derde werkzaam was in de Verenigde Staten.
Activiteiten.
General Electric is een van de marktleiders in de elektronicamarkt en is daarnaast actief op het gebied van financiële dienstverlening, kunststoffen, vliegtuigen, medicijnen, windenergie, elektriciteitscentrales en transport. Tevens verkoopt het Franse multimediaconcern Thomson consumentenelektronica in Noord-Amerika onder de merknaam "General Electric Consumer Electronics", in samenwerking met GE.
Geschiedenis.
In 1876 opende Thomas Edison een laboratorium in Menlo Park, New Jersey. Vanuit dit laboratorium deed hij een ontdekking die behoort tot de beroemdste uitvindingen ooit: de elektrische lamp. Tegen de tijd dat het 1890 was, had Edison al zijn verschillende activiteiten ondergebracht in een eigen holding: de Edison General Electric Company.
In 1879 richtten twee onderwijzers uit Philadelphia, Elihu Thomson en Edwin Houston, het concurrerende Thomson-Houston Electric Company op. Het bedrijf fuseerde door de jaren heen met verschillende bedrijven en werd later geleid door Charles Coffin, een voormalige schoenmaker uit Lynn (Massachusetts).
Door allerlei fusies kregen zowel Thomson-Houston als de Edison General Electric vele uitvindingen en patenten in handen, waardoor de bedrijven een vrij sterke en dominante positie in de elektronicaindustrie kregen. Het werd voor andere bedrijven erg moeilijk om elektronische apparaten te produceren die geen onderdelen van Thomson-Houston of Edison GE Company bevatten. In 1892 kwam het uiteindelijk tot een fusie tussen beide bedrijven en werd The General Electric Company gevormd, met een centraal hoofdkantoor in Schenectady (New York).
In 1896 was General Electric een van de originele twaalf bedrijven die deel uitmaakten van de Dow Jones Industrial Average. GE is nog het enige bedrijf dat in de Dow Jones-index is genoteerd dat ook in 1896 oorspronkelijk in die index genoteerd was. In 1919 werd de Radio Corporation of America (RCA) opgericht door GE en AT&T om internationale radio te garanderen.
General Electric was een van de acht grootste computerbedrijven (samen met IBM, de grootste; Burroughs; Scientific Data Systems; Control Data Corporation; Honeywell; RCA en UNIVAC) door de jaren 60 heen. In 1970 verkocht GE de computerdivisie aan Honeywell.
In 1986 kocht General Electric het inmiddels onafhankelijke RCA weer op, voornamelijk voor het NBC-televisienetwerk. De rest van het bedrijf werd verkocht aan verschillende bedrijven, waaronder Bertelsmann en Thomson.
In 2004 kocht GE het televisie- en filmnetwerk van Vivendi SA voor US$ 13,7 miljard (totale overname kostte uiteindelijk US$ 16,9 miljard na de overname van het belang van InterActiveCorp in het netwerk) en werd daarmee het op twee na grootste mediaconglomeraat ter wereld. De nieuwe mediadivisie van GE werd rondom het nieuw opgezette NBC Universal gevormd. In hetzelfde jaar voltooide GE ook de afsplitsing van het grootste onderdeel van de verzekeringstak in Genworth Capital, dat een hoofdkantoor heeft in Richmond (Virginia). Tevens voltooide GE ook de acquisitie van de creditcard-divisie van het warenhuisconcern Dillard's ("Dillard National Bank") voor US$ 1,25 miljard. In 2004 werkten er wereldwijd meer dan 320.000 mensen bij het concern.
Rond 2003 herwon General Electric de positie van concern met de hoogste marktwaarde ter wereld. Eind 2004 en begin 2005 werd het bedrijf in marktwaarde van de troon gestoten door het grootste energieconcern ter wereld ExxonMobil. Maar sinds 28 maart 2005 is GE weer het bedrijf met de hoogste marktwaarde ter wereld. In 2004 behaalde het concern tevens de op twee na hoogste winst van alle bedrijven ter wereld. Volgens GE bestaat het concern uit een collectie van verschillende bedrijven of bedrijfsunits, die elk afzonderlijk op de Fortune 500-lijst genoteerd zouden zijn als ze als aparte bedrijven werden gezien.
In juni 2005 kocht GE de financiële divisie, "Bombardier Capital Inventory Finance", van het Canadese industriële concern Bombardier voor US$ 2,3 miljard.
Op 1 februari 2011 kreeg Comcast 51% van de aandelen van NBC Universal in handen, waardoor zij hoofdeigenaar werd. GE houdt 49% in handen, maar heeft wel het recht om Comcast te dwingen hun resterende aandelen op te kopen. In februari 2013 kocht Comcast de resterende aandelen voor US$ 16,7 miljard.
In april 2015 maakte GE een belangrijke strategische koerswijziging bekend. Het bedrijf wil een groot deel van de financiële activiteiten afstoten en alleen die financiële diensten behouden die een relatie hebben met de industriële activiteiten van GE, zoals de financiering van vliegtuigmotoren. De toegenomen druk van de toezichthouders op de financiële activiteiten en de lagere waardering door aandeelhouders zijn twee belangrijke redenen voor de omslag. GE wil dit doel in de komende twee à drie jaar realiseren. In 2014 droegen de financiële activiteiten nog zo’n 40% bij aan de totale winst en dit zal dalen naar ongeveer 25% in 2016. Kort voor deze aankondiging had GE al voor ruim US$ 25 miljard aan onroerend goed afgestoten en de creditcardactiviteiten verkocht. Met de verkoopopbrengst zal GE eigen aandelen gaan inkopen.
In september 2015 koopt het bedrijf de energietak van Alstom. In april 2014 was hier al overeenstemming over bereikt. De Franse regering voelde zich buiten spel gezet en zocht naar andere potentiële kopers, overigens zonder resultaat. Wel werd overeengekomen dat Frankrijk een belang koopt van 20% in Alstom. GE koopt het onderdeel die turbines maakte voor kolen- en gascentrales volledig. Verder worden drie joint ventures opgericht voor de nucleaire activiteiten, voor duurzame energie en ten aanzien van het elektriciteitsnetwerk. In deze drie onderdelen krijgt GE een belang van 50%. In het bedrijfsonderdeel dat zich bezighoudt met stoomturbines voor nucleaire energie krijgt de Franse staat een vetorecht. In september 2015 gaf de Europese Commissie ook toestemming voor de transactie. De EC stelt wel als voorwaarde dat Alstom de afdeling gasturbines verkoopt aan de Italiaanse groep Ansaldo Energia. GE had al ingestemd met deze verkoop waarmee de transactie op 2 november 2015 werd afgerond.
In januari 2016 maakte GE bekend zijn huishoudelijke apparaten divisie te verkopen aan de Chinese Haier Group voor een bedrag van meer dan US$ 4 miljard. Een eerder poging om de witgoedactiviteiten te verkopen aan het Zweedse Electrolux in december 2015 werd door Amerikaanse toezichthouders geblokkeerd vanwege antimededingingsbezwaren.
In maart 2017 keurde de Europese Commissie de overname van het Deense LM Wind Power door GE goed. GE betaald hiervoor US$ 1,65 miljard aan de verkopende eigenaar, de Britse investeringsmaatschappij Doughty Hanson. De deal zal waarschijnlijk in de eerste helft van 2017 worden afgerond.
Divisies.
Enkele belangrijke divisies van General Electric, die een afspiegeling zijn van de diversiteit van het conglomeraat.
