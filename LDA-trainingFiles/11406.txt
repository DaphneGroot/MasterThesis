Woensdrecht (gemeente).
Topografische gemeentekaart van Woensdrecht, maart 2017
Woensdrecht (Brabants: "Woeñzdrécht")() is een Nederlandse gemeente in de provincie Noord-Brabant.
De gemeente bevindt zich in het uiterste zuidwesten van de provincie, tegen de grens van Zeeland en de Belgische provincie Antwerpen, en ligt op de Brabantse Wal. De gemeente heeft een oppervlakte van ongeveer 92 km² en telt plusminus 21.700 inwoners.
Voor de nieuwe gemeente Woensdrecht, die op 1 januari 1997 ontstond, was er een kleinere gemeente met dezelfde naam. De oppervlakte van deze gemeente bedroeg 33,25 km². De drie gemeenten die er destijds bij kwamen, waren Ossendrecht, Huijbergen en Putte.
Woensdrecht beschikte vanaf 1 juli 1868 over een spoorwegstation (Station Woensdrecht). Op 15 mei 1938 werd het station voor de reizigersdienst gesloten.
Herkomst van de naam.
De lettergreep 'woens' uit de naam Woensdrecht is naar het zich laat aanzien afkomstig van de oppergod Wodan uit de Germaanse mythologie. Daarmee heeft de plaats dezelfde etymologie als "Woensel" (Wodansbos) en "woensdag". De lettergreep 'drecht' duidt op een doorwaadbare plek of oversteekplaats in een rivier (de Schelde).
Vliegbasis Woensdrecht.
In de gemeente Woensdrecht ligt de Vliegbasis Woensdrecht, waarop ook de afdeling onderhoud was gevestigd van Fokker, tegenwoordig in handen van Stork. In het midden van de jaren tachtig was de luchthaven aangewezen als plaats om met atoombommen geladen kruisraketten te plaatsen. Hier was landelijk hevig protest tegen. Uiteindelijk werd van de plannen afgezien als gevolg van ontwapeningsbesprekingen tussen de Verenigde Staten en de toenmalige Sovjet-Unie.
