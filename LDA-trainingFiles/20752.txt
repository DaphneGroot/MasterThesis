Okegem.
Okegem is dorp in de Belgische provincie Oost-Vlaanderen en een deelgemeente van Ninove. Het heeft een oppervlakte van 2,77 km² en is gelegen in de Denderstreek aan de linkeroever van de Dender, die er de grens vormt met de provincie Vlaams-Brabant.
Geschiedenis.
De eerste vermelding van de naam "Ockinghem" dateert van het jaar 1096 en komt voor in een charter van de Geraardsbergse Sint-Adriaansabdij. De naam is van Frankische oorsprong. De uitgang -gem of heim verwijst naar een hoeve of woonplaats. De naam heeft dus de betekenis van "woonplaats van Oko of Oking".
De Okegemse heemkundige kring publiceert sinds 1975 over de geschiedenis van Okegem.
Toerisme.
Door dit dorp loopt onder meer de fietsroute Denderende steden.
Sport.
In Okegem speelt de voetbalclub FC Panters Okegem.
Verder hebben ze ook twee kaatsploegen: Okegem Toekomst die uitkomt in de nationale competitie en het iets meer recreatieve Amuzanten.
Elk weekend leeft de duivensport in Okegem via vereniging "de reisduif" die samenkomt in het café aan het station in Okegem.
