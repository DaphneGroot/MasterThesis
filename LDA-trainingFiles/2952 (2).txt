Vegetarisme.
Vegetarisch restaurant, foto van Nationale Tentoonstelling van Vrouwenarbeid 1898
Groenten, fruit en sojaproducten spelen een belangrijke rol in het voedingspatroon van een vegetariër
Vegetarisme is de voedingswijze waarbij men geen vlees (inclusief gevogelte, vis, schaaldieren en insecten) eet. Bijproducten van geslachte dieren, zoals dierlijk stremsel in kaas en gelatine in snoep, worden eveneens uit de voeding weggelaten. Vegetariërs eten plantaardig voedsel als fruit, groenten, granen, peulvruchten en noten, vaak aangevuld met vegetarische dierlijke producten als zuivel, honing en eieren.
Mensen kiezen voor een vegetarische voeding uit ethische of religieuze overwegingen. Ook kan gezondheid of het milieu een rol spelen in de overweging.
De term vegetarisme gaat terug op het Engelse woord "vegetarian", waarvan het eerste deel is afgeleid van "vegetable", wat 'groente' betekent.
Demografie.
Slechts een klein percentage van de populatie in geïndustrialiseerde landen omschrijft zich als vegetariër of veganist. Zulke levensstijlen zijn gangbaarder in delen van de wereld waar religie een belangrijke rol speelt. Vegetarisme kent een groeiende minderheid in het Westen. In India is vegetarisme wijdverspreid maar afnemend.
Motieven.
Verdeling van opvattingen over verschillende generaties met betrekking tot de redenen om vegetariër te zijn.
Verschillende vegetarische dieetvariaties worden gekozen om verschillende redenen, afhankelijk van leeftijd, geslacht, religie, opleidingsniveau en gezondheidsopvattingen. Uit een studie uit 1992 onder Nederlandse vegetariërs bleek dat het hoogste aantal vegetariërs, 46 procent, een vegetarische voeding koos om gezondheidsredenen, 15 procent koos ervoor vegetariër te worden om redenen die met dierenrechten te maken hebben, 12 procent werd beïnvloed door familie en/of vrienden, 5 procent om ethische redenen, 4 procent uit duurzaamheidsoverwegingen en 18 procent gaf andere redenen op.
Voedsel.
Het is mogelijk om vegetarisch te eten door het vlees uit de gebruikelijke maaltijd weg te laten, maar een vegetariër past meestal het voedingspatroon nog verder aan. Er wordt doorgaans veel gebruikgemaakt van graanproducten als pasta of rijst, aangevuld met peulvruchten, noten en groentes. Ook kiezen velen geregeld voor een vleesvervanger. Die term is wat verwarrend, omdat de meeste vegetariërs een voedingspatroon kiezen waarbij gevarieerd eten centraal staat. Het woord vleesvervanger suggereert dat een onderdeel uit het gangbare menu vervangen zou moeten worden. Beter is het te spreken over de essentiële aminozuren die dagelijks nodig zijn voor de aanmaak van nieuwe lichaamseiwitten.
Bij de voeding over een hele dag zal een vegetariër voldoende van alle essentiële aminozuren moeten eten in ongeveer de juiste verhoudingen. Plantaardige producten zoals bijvoorbeeld quinoa en soja bevatten alle benodigde essentiële aminozuren in de juiste verhoudingen. Ook granen en peulvruchten samen, leveren voldoende zogenaamde complementaire (elkaar aanvullende) eiwitten, die de behoefte aan de juiste essentiële aminozuren in de juiste verhoudingen even goed kunnen dekken als bij het gebruik van vlees of vis. De laatste onderzoeken en inzichten laten overigens zien dat die peulvruchten en granen niet per se in één en dezelfde maaltijd hoeven voor te komen.
Zo bevatten granen de aminozuren methionine en cysteïne, die in peulvruchten minder aanwezig zijn. Die peulvruchten bevatten echter het aminozuur lysine in grote hoeveelheden, dat weer minder in granen is terug te vinden. Vaak worden in een vegetarisch gerecht noten, vegetarisch gestremde kaas, linzen en producten als tofoe of tempé, (gemaakt van de sojaboon) gebruikt als speciale bronnen van eiwit. In de hedendaagse supermarkt zijn vaak vleesvervangende producten verkrijgbaar, meestal gemaakt van soja, gluten, schimmelculturen of zuivel. Sommige zijn gevormd naar een type vlees, zoals vegetarisch gehakt of een vegetarische hamburger. Andere staan meer op zichzelf, zoals een kaasburger [met vegetarisch gestremde kaas] of gekruide stukjes tofoe.
Gezondheid.
De meeste studies wijzen uit dat vegetariërs vaak fysiek gezonder zijn dan niet-vegetariërs.
Fysieke gezondheid.
Epidemiologische studies geven aan dat een goed samengesteld vegetarisch voedingspatroon gezond en voedingskundig adequaat is.
Het is niet eenduidig of dit komt door het dieet of door andere oorzaken. Zo wijken vegetariërs in de westerse wereld niet alleen qua voeding af van de doorsnee bevolking, maar ook qua opleiding, leeftijd, sociaal-economische positie en verdere levensstijl. Vegetariërs onthouden zich regelmatig ook tabak, alcohol, koffie, drugs en suikerrijke producten, waarvan bekend is dat ze invloed hebben op de gezondheid. In een onderzoek, waarin voor deze verstorende factoren gecorrigeerd werden, bleek dat een vegetarisch voedingspatroon in minstens dezelfde mate als een niet-vegetarisch voedingspatroon in de nutriëntenbehoefte kan voorzien. De vegetariërs in het onderzoek zaten dichter bij de dagelijkse aanbevelingen voor een gezonde voeding dan degenen die een niet-vegetarisch dieet aten.
Een aantal studies wijst uit dat vegetariërs gezonder zijn. Vegetariërs hebben een lagere Body Mass Index dan niet-vegetariërs. In het algemeen hebben vegetariërs een lager lichaamsgewicht, een lagere bloeddruk en een lagere cholesterolspiegel in vergelijking met de algehele bevolking. Dit is waarschijnlijk toe te schrijven aan de mindere inname van verzadigd vet, cholesterol en calorieën. Vegetariërs hebben een kleiner risico op overlijden aan ischemische hartziekten en hebben ook een algeheel lager sterfterisico. De intima-media-dikte is de dikte van de binnenste twee lagen (intima en media) van de wand van een slagader. Deze vaatwanddikte is gerelateerd aan de mate van aderverkalking op andere plaatsen in het lichaam, en is een belangrijke indicator voor het risico op atherosclerose. Vegetariërs hebben een dunnere slagaderwand naarmate ze langer vegetariër zijn.
Een voedingspatroon zonder vlees en vis en rijk aan fruit, groenten en noten heeft een ontstekingsremmende invloed. Uit sommige studies blijkt ook dat vegetariërs minder ontstekingsgerelateerde stoffen, zoals C-reactief proteïne in hun bloed hebben.
Mentale gezondheid.
Een studie toont aan dat mensen die in westerse culturen een vegetarisch dieet volgen ook vaker te maken hebben met depressies, angststoornissen en somatoforme stoornissen. Het onderzoek vond echter geen oorzakelijk verband met het dieet en wijst erop dat vegetariërs vaker vrouw zijn, vaker single zijn, en vaker in stedelijke gebieden wonen. Ook kan de striktheid van een vegetarisch dieet aantrekkelijk zijn bij bepaalde stoornissen.
Nutriëntenvoorziening.
Ovo-lacto-vegetariërs die maar weinig zuivel of eieren consumeren, hebben mogelijk extra vitamine B12 nodig. Zwangere en/of lacterende vegetariërs hebben een grote kans op vitamine B12-deficiëntie omdat ze een verhoogde behoefte hebben. Door te letten op een divers voedingspatroon en te kiezen voor vleesvervangers kan het tekort aan voedingsstoffen zoals vitaminen B-12 aangevuld dan wel voorkomen worden. Andere voedingsstoffen waarvan tekorten kunnen ontstaan zijn eiwitten, ijzer en vitaminen B1.
