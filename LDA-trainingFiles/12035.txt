Kamer van Volksvertegenwoordigers.
Het Belgische federale parlementsgebouw of het Paleis der Natie te Brussel.
De Kamer van Volksvertegenwoordigers of kortweg De Kamer, is een van de twee huizen van het Belgische Federaal Parlement. De Kamer telt sinds 1995 150 leden (voordien 212 leden) die rechtstreeks verkozen worden bij algemeen enkelvoudig stemrecht. De leeftijdsgrens voor verkiesbaarheid is sinds 24 mei 2014 18 jaar (daarvoor 21).
De Kamer wordt rechtstreeks gekozen voor vijf jaar door alle meerderjarige Belgen; in België geldt opkomstplicht. Om een representatieve verdeling te verkrijgen, wordt het halfrond gevuld door kandidaten uit 11 verschillende kieskringen. Die vallen samen met de 10 provincies, plus Brussel-Hoofdstad. Vóór de staatshervorming van 2012 was er echter een uitzondering in Vlaams-Brabant: het arrondissement Leuven had een eigen kieskring, en Halle-Vilvoorde vormde samen met Brussel-Hoofdstad de kieskring Brussel-Halle-Vilvoorde.
Sedert 14 oktober 2014 is Siegfried Bracke als eerste Vlaams-nationalist voorzitter van de Kamer van Volksvertegenwoordigers. Hij leidt de plenaire vergaderingen, die elke donderdag plaatshebben.
Wetten maken.
De Kamer is samen met de Senaat bevoegd voor de Grondwet, de wetten betreffende de staatsinrichting, de goedkeuring van de internationale verdragen enzovoort. De Kamer is voor de overige wetgeving bevoegd, maar de Senaat kan binnen bepaalde termijnen wijzigingen voorstellen aan teksten die de Kamer aangenomen heeft of op eigen initiatief wetsontwerpen aan de Kamer voorleggen. De Kamer heeft in deze gevallen hoe dan ook het laatste woord. De Raad van State staat de Kamer bij inzake wetgeving.
De werking van deze procedures en voor welke wetsvoorstellen zij van toepassing zijn, staan nauwkeurig beschreven in de Grondwet.
Verder staat de Kamer in voor het verlenen van naturalisaties, vaststellen van de getalsterkte van het leger, benoeming van parlementaire ombudsmannen en het onderzoek van hun activiteitenverslag.
De Kamer en Senaat zijn beide bevoegd voor onderzoek naar geloofsbrieven van hun leden, verwijzing naar en dagvaarding voor een hof of rechtbank van hun leden of aanhouden ervan, vaststelling en wijziging van hun reglement, vaststelling van hun dotatie, onderzoek van bij elke kamer ingediende petities en beide hebben ook vragenrecht. Dit wil zeggen dat men schriftelijke en mondelinge vragen aan ministers kan stellen.
Kamer en Senaat zijn beurtelings bevoegd voor benoeming van kandidaten rechters voor het Grondwettelijk Hof (vroeger Arbitragehof) en voor kandidaten staatsraden voor de Raad van State.
Een regeringsmeerderheid vormen.
De regering moet bij haar aantreden het uitdrukkelijk vertrouwen krijgen van de meerderheid van de Kamerleden. Dit wil zeggen minimaal 76 Kamerleden. (Art. 101 GW)
Het regeringsbeleid controleren.
Aan de hand van interpellaties controleert de Kamer de federale regering. Een interpellatie kan afgesloten worden met een stemming over een motie van vertrouwen/wantrouwen.
De staatsfinanciën controleren.
De Kamer is bevoegd voor de financiën van de federale Staat. De Kamer alleen keurt de begrotingen goed en stelt de eindrekening vast. Het Rekenhof staat de Kamer bij in de controle van de staatsuitgaven. De leden van het Rekenhof worden door de Kamer benoemd.
Beleidsinformatie verzamelen.
De Kamerleden stellen jaarlijks ongeveer 1.500 mondelinge en ongeveer 2.300 schriftelijke vragen. Ze kunnen ook onderzoekscommissies oprichten om maatschappelijke problemen te onderzoeken. Op basis van deze beleidsinformatie worden wetgevende initiatieven genomen.
Diverse opdrachten.
Een ombudsman benoemen die de klachten van de burgers onderzoekt; petities van burgers onderzoeken; de Belgische nationaliteit verlenen; de raadsheren bij het Rekenhof benoemen.
Commissies.
Zoals andere parlementen heeft de Kamer een aantal commissies, die zich met wetsontwerpen en -voorstellen met betrekking tot een bepaald onderwerp bezighouden, vóór deze naar de plenaire vergadering (het volledige parlement) gaan.
Eedaflegging.
Elk Kamerlid moet een eed afleggen, in een van de drie landstalen. Die eed luidt "Ik zweer de Grondwet na te leven - Je jure d'observer la Constitution - Ich schwöre, die Verfassung zu beachten".
Financieel.
Een Kamerlid heeft een brutojaarinkomen van € 103.794. Daarenboven genieten Kamerleden nog van andere financiële voordelen, en voordelen in natura. Bijvoorbeeld een maandelijkse onkostenvergoeding van € 1.748, portvrije zendingen, en gratis gebruik van het openbaar vervoer.
Kamerleden met functies in de kamer, zoals voorzitter, bureaulid, of fractieleider, krijgen een supplementair bedrag, en een wagen met chauffeur.
Een uittredend Kamerlid, dat is een Kamerlid dat niet terugkeert in het parlement, met vier, acht of twaalf jaar anciënniteit, krijgt een uittredingsvergoeding. De exacte berekening gebeurt door de quaestuur van de kamer en is zeer complex, bijvoorbeeld
Taalgroepen.
De Kamer is onderverdeeld in een Nederlandse en een Franse taalgroep; elk lid behoort tot één ervan. De indeling in taalgroepen is op basis van Artikel 43 van de Grondwet vastgelegd in een wet.
De leden verkozen in kieskringen die in eentalige taalgebieden liggen, behoren tot die taalgroep. Eventuele leden verkozen in het Duits taalgebied behoren echter tot de Franse taalgroep. De leden verkozen in het tweetalig gebied Brussel-Hoofdstad behoren tot de taalgroep op basis van de taal waarin ze de eed afleggen (of als eerste, indien ze het in meerdere talen afleggen). Vóór de splitsing van Brussel-Halle-Vilvoorde gold dit voor die kieskring.
De indeling is belangrijk vooral bij bijzondere wetten: voor de goedkeuring ervan is (boven op een tweederdemeerderheid) een meerderheid nodig in beide taalgroepen.
2014-2019.
Inaugurale zetelverdeling van de Kamer van Volksvertegenwoordigers in 2014.
2010-2014.
Inaugurale zetelverdeling van de Kamer van Volksvertegenwoordigers in 2010.
2007-2010.
Dit is een politieke voorstelling. Kijk voor de technische fractievorming bij het hoofdartikel.
Inaugurale zetelverdeling van de Kamer van Volksvertegenwoordigers in 2007.
2003-2007.
Inaugurale zetelverdeling van de Kamer van Volksvertegenwoordigers in 2003.
1999-2003.
Inaugurale zetelverdeling van de Kamer van Volksvertegenwoordigers in 1999.
1995-1999.
Inaugurale zetelverdeling van de Kamer van Volksvertegenwoordigers in 1995.
1991-1995.
Inaugurale zetelverdeling van de Kamer van Volksvertegenwoordigers in 1991.
1987-1991.
Inaugurale zetelverdeling van de Kamer van Volksvertegenwoordigers in 1987.
Eerdere zetelverdelingen sinds 1946.
Historische zetelverdeling van de Kamer van Volksvertegenwoordigers sinds 1946.
