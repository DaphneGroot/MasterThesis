	President Kim weigert omstreden arbeidswet te herzien Stakingsacties in Zuid-Korea breiden zich uit
	Van onze correspondent
Toine Berbers
HONGKONG
De confrontatie tussen regering en vakbeweging in Zuid-Korea heeft zich gisteren verscherpt. President Kim Young-sam verklaarde dat hij weigert zijn nieuwe, omstreden arbeidswet te herzien. Daarop besloten tienduizenden teleurgestelde arbeiders zich aan te sluiten bij hun stakende collega's.
Kim deed zijn uitspraak op de televisie, tijdens de traditionele nieuwjaarspersconferentie. De stakingsleiders hadden gehoopt dat de president zijn dalende populariteit zou proberen op te vijzelen met een compromis. Maar Kim toonde zich onvermurwbaar: 'Wij moeten de kosten van de herstructurering van de industrie delen', hield hij de vakbonden voor. De bonden vrezen dat de wet zal worden gebruikt voor massaontslagen.
De leider van de niet door de regering erkende Confederatie van Vakbonden, Kwon Young-kil, kondigde aan dat na de auto-industrie en de scheepsbouw vandaag ook enkele overheidssectoren plat gaan. 'Kim had op zijn minst met een onderhandelingsaanbod kunnen komen', zei Kwon, een oud-journalist die nog maar enkele jaren actief is in de vakbeweging. Met nieuwe acties in de gezondheidszorg en bij de omroep liep het aantal stakers gisteren op naar 220duizend.
De officiële, door de regering erkende bonden overwegen hun afkoelingsperiode te bekorten tot 11 januari. In totaal noemen 1,7 miljoen Zuid-Koreaanse arbeiders zich lid van een vakbond.
De meeste Zuid-Koreanen zijn het met de regering eens dat de rigide arbeidswetten, die een baan voor het leven garanderen, hervorming behoeven. De nieuwe wet maakt het bedrijven mogelijk arbeiders te ontslaan. Andere noviteiten zijn flexibele werktijden, veranderingen in het werkschema en de mogelijkheid om stakers tijdelijk te vervangen door uitzendkrachten.
Deze wijzigingen zijn in de ogen van de regering nodig om de economie concurrerend te houden. Na jaren van een stormachtige economische groei met 10 tot 15 procent, dreigt Zuid-Korea af te zakken tot rond de 6 procent. Vergeleken met westerse economieën is dat nog heel behoorlijk, maar omdat de lonen de afgelopen jaren met 15 procent zijn blijven stijgen, vreest de regering achterop te geraken bij het buitenland.
De manier waarop de wetten op tweede kerstdag in het geheim bij het ochtendgloren door het parlement werden gejaagd, riep evenwel bij veel Koreanen herinneringen op aan de donkerste dagen van de militaire dictatuur. De oppositie was niet verwittigd, zodat een soepele afhandeling gegarandeerd was. De volksvertegenwoordigers van de regerende Nieuw Korea Partij joegen in zes minuten elf wetten door het parlement.
De vakbonden waren al helemaal niet geraadpleegd en kondigden onmiddellijk acties aan. Zij bezweken niet voor het aanbod van de regering om de werkloosheidsuitkering fors te verhogen. Evenmin waren ze onder de indruk van aangekondigde verbeteringen in de arbeidsomstandigheden.
Het conflict werd maandag al scherper, toen de werkgevers processen aanspanden tegen de vakbondleiders. Die worden verantwoordelijk gesteld voor verliezen van nu al 340 miljard won (700 miljoen gulden) als gevolg van de acties, die op tweede kerstdag zijn begonnen.
Zuid-Korea heeft een traditie van hoogoplopende arbeidsgeschillen. In 1989 staakten arbeiders bijna een half jaar voor hoger loon en betere arbeidsomtandigheden. Sinds de periode van straatgevechten over democratie in de jaren tachtig, leggen de vakbonden bijna elk jaar het werk neer om hoger loon af te dwingen. Het gevolg is dat in de elektronica de lonen hoger liggen dan in Europa.
Daarom begonnen Zuid- Koreaanse bedrijven enkele jaren geleden een uittocht naar landen met lagere lonen. Vorig jaar ondernam de regering een vergeefse poging die uittocht een halt toe te roepen met belastingtechnische maatregelen.

Foto
	Stakende verpleegsters zingen een protestlied tegen de Zuid-Koreaanse regering. FOTO REUTER

