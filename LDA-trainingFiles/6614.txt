Priem (gereedschap).
Een priem of els is een stuk gereedschap dat bestaat uit een stalen stift met een scherpe punt enerzijds en met een handvat anderzijds, ook wel hecht genoemd, die kan worden gebruikt om een klein, ondiep gaatje in een voorwerp te prikken. Zo'n gaatje kan later bijvoorbeeld worden gebruikt om met behulp van een boor een echt gat in het voorwerp te maken. Bij leerbewerking wordt hij gebruikt om onder meer stikgaatjes te maken. In zacht hout wordt hij gebruikt om gaatjes voor niet al te grote schroeven voor te prikken. Dan hoeft er niet geboord te worden.
Er zijn priemen met een ronde- en met een vierkante schacht. De vierkante schacht kan gebruikt worden om het gat iets "uit te vreten" door een draaiende beweging te maken.
Een priem wordt ook wel gebruikt voor het nauwkeurig aftekenen op harde en donkergekleurde houtsoorten.
Hierop zijn lijnen gemaakt met een timmermanspotlood slecht te zien. Ook zijn die lijnen minder precies.
