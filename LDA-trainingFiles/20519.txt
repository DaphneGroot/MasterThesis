Anne van der Meiden.
Anne van der Meiden (Enschede, 4 juni 1929) is een Nederlands theoloog en communicatie-wetenschapper. Aan de Rijksuniversiteit Utrecht was hij hoogleraar in de massacommunicatie en de public relations.
Achtergrond.
Van der Meiden is geboren in een Christelijk Gereformeerd gezin, zijn vader was koster in Enschede. Na zijn schoolopleiding op het gymnasium in Enschede studeerde hij theologie. Daarna werd hij predikant voor de vrijzinnige geloofsgemeenschap van Meerkerk die was aangesloten bij de Vereniging van Vrijzinnig Hervormden (VVH, thans Ver. van Vrijzinnig Protestanten VVP) en tevens onderdak bood aan de leden van de Vrijzinnige Geloofsgemeenschap NPB (voorheen de "Nederlandse Protestantenbond"). Hij studeerde daarnaast ook marketing en communicatiewetenschappen. In 1972 promoveerde hij op ethiek in de propaganda voor het vakgebied wijsgerige ethiek door middel van een dissertatie met de titel 'Mensen winnen. Hij heeft op verscheidene instellingen van het hoger beroepsonderwijs en universitair onderwijs gedoceerd in de massacommunicatie en de public relations waar hij uiteindelijk hoogleraar in werd. Op 2 juni 1994 ging hij met emeritaat. Ter gelegenheid van zijn emeritaat gaf hij een afscheidscollege onder de titel 'Met raad verlegen'. Dit afscheidscollege is onder dezelfde titel in druk verschenen (isbn 9789062839476).
Theologie.
Van der Meiden schreef boeken over theologie, reclame, propaganda, spreken in het openbaar en public relations. Ook heeft hij een aantal streekromans op zijn naam staan. Verder heeft hij cursussen gegeven aan predikanten over communicatie en kerk in Hydepark, het seminarie van de Protestantse Kerk in Nederland.
Bijbelvertaling in het Twents.
Op theologisch en religieus terrein is hij ook actief gebleven. Hij hield zich bezig met een Bijbelvertaling in het Twents en hij leidt ook diensten in deze streektaal, onder meer voor de regionale zender van Overijssel, RTV Oost. In 2004 werd bekend dat Van der Meiden stopt met zijn bijdragen voor een Twentse Bijbelvertaling (hij vertaalde 52 Bijbelboeken) omdat zijn gezichtsvermogen te veel achteruit is gegaan. Op 30 oktober 2009 verschijnt de eerste gebonden uitgave van de "Biebel in de Twentse sproake" bij uitgeverij Jongbloed BV.
De zwartekousenkerk.
Van der Meiden kreeg ook bekendheid door zijn boeken over de bevindelijk gereformeerden. In zijn boek "De zwartekousenkerken, portret van een onbekende bevolkingsgroep" uit 1968 vroeg hij als een van de eersten publieke aandacht voor deze groepering. In 1993 verscheen van dit boek een zesde, bijgestelde druk. Van der Meiden komt zelf ook min of meer uit deze groepering, maar heeft deze later verlaten. Over het algemeen stellen de bevindelijk gereformeerden deze aandacht niet zo erg op prijs.
Kerken van tegenwoordig.
Op zondag 23 september 2007 was Van der Meiden te gast in het IKON-programma "Het Vermoeden" waarin de professor aan de orde stelde dat de kerken tegenwoordig te weinig aandacht schenken aan het werk van de Heilige Geest en dat die niet alleen exclusief aan christenen is voorbehouden.
Prijs.
In 2002 ontving Van der Meiden voor zijn werk als Bijbelvertaler en communicatiedeskundige de Spaanprijs.
