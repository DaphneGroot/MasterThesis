 DIVIRENTE VERLAAGT RAMING INTERIMDIVIDEND. 
 ROTTERDAM, 8 okt (Reuter) - Het RG Divirente Fund heeft meegedeeld dat zij verwacht in november een interimdividend uit te kunnen keren van tussen de 2,40 en 2,60 gulden per aandeel. 
 In juli ging het tot de Robeco-stal behorende beleggingsfonds nog uit van een tussentijdse betaling van minstens 2,50 gulden en maximaal 2,80 gulden. 
 In maart werd nog een interimbetaling van tussen de 2,60 en 2,90 gulden verwacht. 
 De hoogte van het dividend wordt bepaald door het verloop van de rente-inkomsten op de beleggingsportefeuille van het fonds en door het verloop van het aantal uitstaande aandelen. 
 "In het lopende boekjaar zijn de rente-inkomsten gedaald, terwijl het aantal uitstaande aandelen eveneens afnam," aldus RG Divirente Fund in een persbericht. 
 Vorig jaar betaalde het fonds, waarin door veel beleggers wordt deelgenomen om zo hun fiscale dividendvrijstelling te benutten, een tussentijds dividend van 2,84 gulden. Dat bleek later ook de totale uitkering over 1995 te zijn. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
