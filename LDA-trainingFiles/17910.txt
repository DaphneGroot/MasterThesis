 VASTNED OFFICES RONDT KOOP PAYS-BAS PROPERTY AF. 
 ROTTERDAM, 18 dec (Reuter) - VastNed Offices/Industrial NV heeft meegedeeld dat vandaag overeenstemming is bereikt over de eerder deze maand aangekondigde koop van een 78 procent belang in Pays-Bas Property Fund NV. 
 Het belang wordt gekocht van de Zweedse Securum AB. 
 De overname vindt plaats tegen contanten waarbij de prijs is gebaseerd op de intrinsieke waarde per eind 1996. 
 "Dit betekent dat de prijs per aandeel naar verwachting zal liggen tussen de 6,45 gulden en 6,55 gulden," aldus VastNed Offices/Industrial in een persbericht. Vandaag sloten de aandelen Pays-Bas Property op een koers van 6,20 gulden. 
 VastNed denkt de transactie medio maart volgend jaar af te ronden. 
 Zoals al eerder werd aangegeven wil VastNed rond die tijd ook een openbaar bod doen op de andere aandelen Pays-Bas Property. Dat zal tegen dezelfde prijs zijn die aan Securum wordt betaald. 
 Overwogen wordt de aandeelhouders van Pays-Bas Property de gelegenheid te geven te kiezen voor contanten dan wel aandelen VastNed, aldus VastNed Offices/Industrial. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
