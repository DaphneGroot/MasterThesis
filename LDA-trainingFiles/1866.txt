	Directeur van M&S Duitsland stapt op na ruzie
	ANP
AMSTERDAM
De directeur Duitsland van de kwakkelende modeketen M&S, G. Boersma, is opgestapt. Hij heeft zijn functie neergelegd wegens verschil van mening over de te volgen strategie, zo heeft donderdag moederbedrijf Koninklijke Bijenkorf Beheer (KBB) bevestigd.
Het gaat zeer beroerd met M&S, zozeer zelfs dat KBB over het bijna geëindigde boekjaar 1996/1997 al een winstdaling aankondigde van meer dan 40 procent.
Wat er met de modeketen gaat gebeuren, blijft in nevelen gehuld. De woordvoerder van KBB zegt niets te weten van reorganisatieplannen. Wel geeft hij toe dat er aan een versterking van het inkoopapparaat wordt gewerkt. De bonden weten ook niet wat er staat te gebeuren, maar vrezen voor de gevolgen van een reorganisatie. Bij M&S werken 1200 mensen.
Volgens analisten zijn de verliezen bij M&S opgelopen tot enkele tientallen miljoenen guldens. M&S Mode heeft meer dan 400 winkels in Nederland, Duitsland, België en Frankrijk. De 145 vestigingen bij onze oosterburen hebben het extra zwaar door de economische malaise en de hoge werkloosheid.

