	Latex daagt vormgevers uit
	Tuinieren is in de mode, maar wat er nog aan ontbrak was de verticale beoefening. Dan hebben we het niet over de ordinaire klimop of de clematis maar een variant die het ook binnen aardig zou kunnen doen.
Een heg in je huis, als het ware.
Daarmee dient zich opeens de mogelijkheid aan om de trek van binnen naar buiten die vooral in dit jaargetijde onlesbaar lijkt te zijn, weer eens om te buigen. En zo kunnen we binnen, terwijl het buiten stort van de regen, hoog en droog kijken naar zaadjes in een web van vlieseliene, naar aronskelken die hun steeltjes in een soort condomerie hebben gestoken en al met al behoorlijk in de latex zijn verpakt, alsmede naar een klimop die echt in de gordijnen klimt.
Eindexamen-ideetje van Joke Wouda, dat verticaal tuinieren.
Hoewel nog in een rudimentair stadium biedt het volop kansen voor die Nederlanders die ook in andere seizoenen hun vingers groen willen houden en op het borduren zijn uitgekeken.
Het is weer oogsttijd in de Zayer, die oude kerk aan de Keizersgracht in Amsterdam. En dat betekent dat de hele maand augustus de opzienbarendste, gekste of zinvolste ontwerpen die de afgestudeerden aan de academies hebben voortgebracht, zijn uitgestald. Zoals dat verticaal tuinieren. Of zoals die ondiepe wandkast van Chris Slutter van de AKI in Enschede die bekleed is met een meeverend latex front. De voorwerpen boren hun contouren in de huid en zo kan het gebeuren dat de noppen van voetbalschoenen er ineens zeer prikkelend gaan uitzien. Een kast met een geheimzinnig relif. Slutter manifesteert zich nog met een andere oefening in rubber: een lampje dat tegen de muur leunt, met een blauwe doorzichtige rubberen kap waar het licht zeer prettig doorheen valt.
Het is een wondere reis die er in de Zayer te maken valt, een parcours langs meligheid en inventiviteit, langs vernuft en compromisloosheid. De afgestudeerden aan 's lands ontwerp-academies zijn immers nog niet gevangen in het net van de fabrikanten, ze kunnen nog gek doen, al laten ze soms een serieuze ondertoon toe. Brechje Visser ontvouwt een bizar stadsleven waarin het de de mens moeite kost te overleven. Vandaar een broek met een pocket waarin de medijnenvoorraad kan worden weggestoken, een vest met een infuusaansluiting en een coltrui die bescherming kan bieden tegen smog.
Niet alle exposanten zijn zo somber-utopisch. Behalve de kast van Slutter is er nog een wandkast die verrast, die van Irish Neumaier. Het front is nu eens niet de doorsnee scharnierdeur maar een roterend vierkant paneel dat telkens een andere opening te voorschijn tovert. Hier kunnen zulke ongelijksoortige voorwerpen als sieraden, cd's of bric--brac in tentoongesteld worden. Bewaren, schrijft Neumaier, gaat over restricties, herinnering en ultieme vrijheid. Deze kast moet zowel archiveren als exposeren. En het moet gezegd, normaal gesproken zijn deze twee vereisten nauwelijks met elkaar te combineren.
Een van de interessantste ontwikkelingen in het hedendaagse design is de manier waarop stoffen opnieuw genterpreteerd en verfijnd worden. Materialen die nooit draagbaar bedoeld zijn geweest, zoals de plastic schakelingen van kinderspeelgoed die, opnieuw gewoven, zich ontpoppen als steunondergoed voor vrouwen. Of het zijde dat gecombineerd met metalen strips sculpurale vormen kan aannemen. En met latex, zo laten Wouda en Slutter zien, kunnen nog wat andere grenzen worden overschreden dan de puur erotische.
Voor sommige eindexamenopdrachten zou je wensen dat ze niet in het stadium van prototype blijven steken. De loopfiets van Robbrecht den Engelse moet mensen die slecht ter been zijn, door een museumzaal voeren. Hij ziet er niet alleen uitnodigend uit met zijn vloeiende frame en het ovalen stuurwiel, de wielen zwenken ook betrekkelijk soepel naar links en rechts. Hierdoor kan museumbezoek uitgroeien tot een oefening op een mooie hometrainer. Perfect van uitvoering is ook een kast van Peter van den Berg uit Maastricht die kan openschuiven en dan een glazen vitrine ontbloot. Misschien niet wereldhervormend, maar wel uiterst zorgvuldig gemaakt.
Na De Zayer zwermen ze uit, sommigen krijgen nog een expositie van hun school als cadeau mee zoals de Design Academy van Eindhoven, anderen hebben begin deze zomer al mogen pronken met hun eindexamenwerk. Wat de selectiecommissie verweten kan worden is dat ze misschien wat al te veel hangt op stoffen en sieraden en met name het grafisch en ruimtelijk werk onderbedeelt. Daardoor lijkt het overzicht, hoe kwalitatief ook, weinig representatief.
Het beeld dat bijblijft is het concept dat Marleen Kaptein heeft uitgewerkt: tweedimensionale artikelen (kleding, boeken) driedimensionaal uitvoeren. De kleding neemt de vorm aan van de kast en ook het boek krijgt zijn hoogstpersoonlijke ereplaats in een kast. En die liggende figuur die is uitgesneden uit het matras? Dat is de vermoeide bezoeker die besluit de hitte te mijden en zich neer te vlijen op de doorleefde eiken vloer van de kerk.
Jaap Huisman
De Oogst in de Zayer: tot en met 8 september. Keizersgracht 22 Amsterdam. Open dagelijks tussen 10.30 en 17.30 uur.

Foto
	Voor- en achterzijde van het latex bloemengordijn van Joke Wouda.

