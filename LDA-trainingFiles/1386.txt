	Voetbalclub Den Haag wil onderhands aandelen uitgeven 
	Van onze verslaggever
AMSTERDAM
John van Ringelenstein, voorzitter van ADO Den Haag, wil de financiële positie van zijn voetbalclub via een onderhandse aandelenemissie verbeteren. Over een jaar of vijf moeten eventuele nieuwe aandeelhouders hun belang in de voetbalclub via een beursgang kunnen verzilveren.
'Het is heel eenvoudig', zegt Van Ringelenstein, van huis uit market maker op de Amsterdamse optiebeurs. 'Als koploper in de eerste divisie is er een reeële kans dat we volgend seizoen in de eredivisie spelen. Om dan aansluiting met topclubs te krijgen heeft ADO Den Haag gewoon kapitaal nodig', aldus Van Ringelenstein.
Om het nodige kapitaal bijeen te krijgen wil Van Ringelenstein naast de vereniging ADO Den Haag een naamloze vennootschap of een coöperatie oprichten. Die vennootschap moet als een participatiemaatschappij fungeren, waarin nieuwe aandeelhouders kunnen deelnemen.
De voetbalbestuurder wil vier of vijf financiële instellingen zo ver krijgen dat ze ieder 2,5 miljoen gulden in de participatiemaatschappij steken. Om ze over de streep te trekken is Van Ringelenstein bereid om als eerste 'enkele miljoenen' te investeren.
Het bijeengebrachte geld moet ADO Den Haag binnen een jaar of vijf op het niveau van Vitesse en Heerenveen brengen, beide degelijke middenmotors in de PTT Telecompetitie. Als ADO Den Haag daarin slaagt, acht Van Ringelenstein de tijd rijp om de club naar de beurs te brengen.
Volgens Van Ringelenstein heeft ADO Den Haag en de omgeving waarin de club speelt potentie genoeg. 'Er wonen hier een miljoen mensen, er zijn in deze regio zelfs 1,4 miljoen mensen die televisie kijken. Dat moet toch garant kunnen staan voor de levensvatbaarheid een topclub. Een investering van een miljoen of tien is dan zo gek nog niet.'
Gesprekken met finaniële instellingen heeft Van Ringelenstein nog niet gevoerd. Wel heeft hij een eerste gesprek gehad met Ed Maas, directeur van het Haagse vastgoedfonds VHS en sponsor van ADO Den Haag. Concreet resultaat heeft dat gesprek niet opgeleverd. 'Maar Maas is een winnaar. Ik kan me goed voorstellen dat hij geïnteresseerd is.'

Foto
	De grensrechter vlagt voor buitenspel bij een wedstrijd van ADO Den Haag.FOTO MARTIJN BEEKMAN

