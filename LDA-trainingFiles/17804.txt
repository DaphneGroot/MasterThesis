 DIRECTEUREN NUSSE BRINK GAAN IN BEROEP - ANP. 
 AMSTERDAM, 4 nov (Reuter) - De beide directeuren van het failliete commissionairsbedrijf Nusse Brink gaan in beroep tegen de vandaag tegen hen uitgesproken vonnissen, zo meldt het ANP. 
 "Appeleren is mijn basale reactie," aldus Brinks raadsman L. van Kleef. Brink zelf noemde zijn veroordeling "stuitend". 
 "In principe gaan we appeleren," reageerde advocaat J. Pen van Nusse tegen het ANP. 
 De Amsterdamse rechtbank veroordeelde eerder vandaag Robert Nusse en Eric Brink tot een gevangenisstraf van respectievelijk twaalf maanden, waarvan drie voorwaardelijk, en zes maanden of 240 uur dienstverlening en drie maanden voorwaardelijk. 
 Het vonnis voor Nusse kwam overeen met de eis. Officier van justitie L. Plas had ook voor Brink eenzelfde straf geeist. 
 Voor beiden geldt een proeftijd van twee jaar ten aanzien van het voorwaardelijke deel. 
 De rechtbank acht beiden schuldig aan bedrieglijke bankbreuk, dat wil zeggen verduistering en het onttrekken van zaken uit de boedel van het failliete commissionairshuis. 
 De rechtbank stelde vast dat het Controlebureau van de effectenbeurs in 1991 en 1992 onvoldoende toezicht heeft gehouden. Het zou niet al te kritisch te werk zijn gegaan. 
 Volgens advocaat Van Kleef behoeft vooral het aspect van het door de rechtbank geconstateerde gebrek aan toezicht door het controlebureau nadere uitwerking. 
 Hij refereerde ook aan het feit dat de derde directeur van Nusse Brink, Misdorp, buiten het strafproces is gebleven. 
 Deze was door de effectenbeurs bij de start van Nusse Brink Commissionairs geparachuteerd als mentor, maar heeft niets aan de ontsporingen gedaan. 
 "Dat hij hier niet hoefde te zijn is toch raar, zou je denken," aldus Van Kleef. 
 Nusses advocaat Pen was nog duidelijker. 
 "Als het controlebureau beter had opgelet, dan hadden het faillissement en de strafzaak goeddeels kunnen worden voorkomen," zo zei hij tegen het ANP. 
 (c) Reuters Limited 1996. 
