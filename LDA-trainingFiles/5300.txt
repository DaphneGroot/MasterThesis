	Boze Vriesekoop protesteert vergeefs over tweede loting in Top-12 Een nieuw beginpunt voor Trinko Keen
	Van onze verslaggever
Bart Jungmann
 EINDHOVEN
Deelname aan het prestigieuze Top-12-toernooi in eigen land is voor Trinko Keen veeleer een begin dan een hoogtepunt. 'Ik heb een moeilijk halfjaar achter de rug. Dit moet het begin zijn van een periode waarin het tafeltennis centraal staat. En dat is lang geleden.'
1996 Was voor de 25-jarige Keen veelbewogen. Het begon met zijn onverwachte debuut op de jaarlijkse ontmoeting tussen de twaalf beste Europese tafeltennissers en eindigde met de dood van zijn vader. Het was bovendien een jaar waarin veel van hem werd gevergd. Keen werd de kurk waarop het mannenteam moest drijven. Dat eiste zoveel van hem dat hij in het individuele EK zelf ten onder ging.
Mede daarom besloot Keen in de herfst de eer aan zichzelf te houden. Hij wil alleen nog maar voor het mannenteam uitkomen als het hèm uitkwam en als er een passende beloning tegenover zou staan.
Maar 1996 was ook een jaar waarin hij met zijn Bundesliga-vereniging Jülich, waarmee hij de halve finale in de Europa Cup bereikte, zijn weerstand kon vergroten. Bij zijn club heeft hij zich ook voorbereid op de Top-12. Coach Theo Rieken: 'Vooral de laatste tien dagen hebben we goed kunnen trainen.'
Keen vraagt zich af hoe de druk zal zijn bij een optreden in eigen land voor naar verwachting veel publiek. 'Maar ik heb mezelf voorgenomen geen andere verantwoordelijkheid op me te nemen dan dat ik mijn best doe.'
Net als vorig jaar opent Keen het toernooi vanmiddag tegen Jan Ove Waldner, waarna 's avonds Jean Michel Saive aan de andere kant van de tafel staat, de nummers één en drie van de ranglijst. Vorige keer in Charleroi, toen Keen pas een dag tevoren hoorde dat hij zijn opwachting moest maken, verraste hij met een zege op Waldner. Daarna volgden louter nederlagen. met uitzondering van een overwinning op de Fransman Chila.
'Toch was het een goed toernooi. Ik heb echt kunnen meedoen en meer mocht ik ook niet verwachten.' Keen stond bovendien in de meeste partijen langdurig voor om uiteindelijk toch aan het kortste eind te trekken. 'Ik weet niet of je dat een tekort aan ervaring kunt noemen. Ik denk wel dat ik nu mentaal wat sterker ben.'
Keen heeft zich voorgenomen om vooral te genieten, want de Top-12 is een mooi toernooi. 'Hoewel het prijzengeld niet eens zo hoog is, zijn alle toppers hier toch aanwezig. Je ziet dat geld niet het enige principe is. Ze komen af op de onderlinge strijd en de goede organisatie.'
Het toernooi begon gisteravond met een nieuwe loting bij de vrouwen, noodzakelijk geworden door de afzegging van een aantal geblesseerde speelsters.
Het eerste relletje leek meteen geboren te worden. Bettine Vriesekoop maakte zich boos over de loting die geen loting mocht heten. De nationaliteiten werden uit elkaar gehouden en er werd niet werd gekeken naar de positie op de ranglijst.
Vriesekoop: 'Dat kan echt niet. In geen enkele andere sport gaat dat zo. Doordat er zoveel landen met twee deelneemsters zijn, kun je een zwakke en een sterke groep krijgen.' Vriesekoop had alle reden tot klagen, maar de reglementen lieten aan duidelijkheid niets te wensen over. Protest had geen zin, een rel was in de kiem gesmoord.

