	Politie Z-Korea valt kantoor vakbond binnen
	AFP, NYT, Reuter, ANP
SEOUL
De Zuid-Koreaanse politie heeft donderdag een inval gedaan in het hoofdkwartier van de Koreaanse Confederatie van Vakbonden. Dit onwettige vakverbond organiseert de proteststakingen tegen de nieuwe arbeidswet, die de regering op 26 december arglistig door het parlement heeft gejaagd.

De vakcentrale had haar hoofdkwartier echter al ontruimd. Computers en documenten waren weggehaald om inbeslagname te voorkomen. En de vakbondsleiders bivakkeren al sinds het begin van de acties in een tentenkamp rond de Myongdong-kathedraal in Seoul. Die kathedraal was in 1987 het middelpunt van massale demonstraties tegen het militaire bewind. Actieleider was toen de huidige president, Kim Young-sam, die toen ook vakbondsactivist was.
Gisteren gaf de president zijn kabinet opdracht tienduizend overheidsbanen te schrappen. Hij herhaalde tegenover zijn ministers met klem dat de regering dit jaar voor meer dan twee miljard gulden moet bezuinigen, om zelf het goede voorbeeld te geven in het streven naar zuinigheid en efficiency. De regering verwacht een afname van de economische groei tot 6 procent, het laagste groeicijfer van de afgelopen vier jaar.
De stakingsacties zijn door de regering illegaal verklaard. Het openbaar ministerie heeft zeven van de stakingsleiders gesommeerd vandaag voor de rechter te verschijnen. Maar de leider van het vakverbond, Kwon Young-kil, liet weten dat de stakingen een volkomen gerechtvaardigd protest zijn en dat hij niet van plan is het tentenkamp te verlaten. De vakbondsleiders worden daar beschermd door automobielarbeiders die met ijzeren staven zijn bewapend.
Gisteren kwam het bij de Myongdong-kathedraal tot straatgevechten tussen de politie en actievoerders. Ongeveer vierduizend betogers haalden de straatstenen los en gooiden die naar de oproerpolitie. Die reageerde met traangasgranaten, waarvan in de avondspits ook onschuldige passanten het slachtoffer werden.
Ook in Daejon, ten zuiden van de hoofdstad, bestookte de politie vijfduizend actievoerders met traangas. Zeven betogers belandden in het ziekenhuis nadat ze door de politie met knuppels waren geslagen. Ook in andere steden hielden stakers protestmarsen.
Zuid-Korea kent nog altijd een werkloosheid van slechts 2 procent. De meeste bedrijven garanderen hun werknemers een baan voor het leven - tenzij ze failliet gaan. Maar dat zal ongetwijfeld veranderen nu de nieuwe arbeidsontslag het gemakkelijker maakt personeel te ontslaan en te vervangen door tijdelijke krachten. De regering verwacht dat het aantal werklozen dit jaar zal oplopen van 396 duizend tot 560 duizend. De werkloosheidsuitkeringen liggen in Zuid-Korea lager dan wat in andere landen gangbaar is.
De Koreaanse Confederatie van Vakbonden krijgt nu ook steun vanuit het buitenland. Een delegatie van het Internationaal Verbond van Vrije Vakverenigingen (IVVV) gaat zaterdag naar Seoul, in de hoop haar bezwaren tegen de nieuwe arbeidswet aan regering en president te kunnen toelichten. Bovendien heeft het IVVV de arbeidsorganisatie van de VN (de ILO) verzocht een poging te ondernemen arrestaties in Seoul te voorkomen.
De FNV gaat vandaag posten bij de Zuid-Koreaanse ambassade in Den Haag. De FNV protesteert tegen het uitblijven van vakbondsvrijheid in Zuid-Korea.

