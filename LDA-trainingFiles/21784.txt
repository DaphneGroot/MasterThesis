No cure no pay.
"No cure no pay" is Engels voor 'geen oplossing geen betaling': hiermee wordt bedoeld dat een dienstverlener slechts wordt betaald als hij de dienst tot een goed einde heeft gebracht.
In feite is er bij "no cure no pay" sprake van een resultaatverplichting, dit in tegenstelling tot een inspanningsverplichting.
"No cure no pay" is een gebruikelijke manier van het aanbesteden van bergingsoperaties voor schepen.
In 2004 is de Nederlandse Orde van Advocaten akkoord gegaan met een vijfjarige proef met een no cure no pay-regeling in letsel- en overlijdensschadezaken.
Destijds was Minister van Justitie Donner een verklaard tegenstander van no cure no pay. Na de ministerraad van 4 maart 2005 verklaarde de regering daarom de betreffende verordening waarin het experiment mogelijk werd gemaakt voor te dragen voor vernietiging door de Kroon. Bij besluit van 9 maart 2005 vernietigde de Kroon de wijzigingsverordening wegens strijd met het algemeen belang. De proef is in 2014 alsnog begonnen.
Voor de rest verbood gedragsregel 25 lid 2 van de Nederlandse Orde van Advocaten het advocaten tot 1 januari 2014 om op no cure no pay basis te werken. Ook art. 2 lid 1 van de "Verordening op de praktijkuitoefening" (onderdeel Resultaatgerelateerde Beloning), gepubliceerd in de Staatscourant van 2004, nummer 70 (Stct. 2004, 70) bepaalde dat advocaten verder niet mogen overeenkomen dat slechts bij het behalen van een bepaald resultaat salaris in rekening wordt gebracht. Letselschadeadvocaten mogen echter sinds 2014 bij wijze van experiment wel no cure no pay toepassen. Er geldt een maximum voor de vergoeding, namelijk 25% (of 35% als de advocaat ook de externe kosten voorfinanciert) van de opbrengst van de zaak voor de cliënt. De Orde wil er zo voor waken dat er in de praktijk onredelijk hoge vergoedingen ontstaan. Voorkomen moet worden dat een advocaat zijn eigen belang voor dat van zijn cliënt laat gaan. Het experiment zal vijf jaar duren.
De Engelse uitdrukking "no cure no pay" heeft betrekking op de berging van schepen. Als het gaat om advocatuur, dan is de Engelse uitdrukking "no win no fee" toepasselijk. Bij een dergelijke afspraak is sprake van een "contingency fee" (een voorwaardelijk honorarium/een honorarium onder voorwaarde).
Peter Plasman is bekritiseerd omdat hij tegen de regels in in een zaak op basis van "no cure no pay" zou werken. Hij stelt dat dit verbod niet van toepassing is omdat hij slechts zijn kosten in rekening brengt tot een maximum van 10% van de opbrengst van de zaak.
Voorstanders van no cure no pay.
Een aantal wetenschappers heeft zich als voorstanders van no cure no pay in letselschadezaken opgeworpen, onder wie mr. dr. H.O. Kerkmeester (vanuit rechtseconomisch perspectief) in zijn publicatie "Contingency Fees en letselschade: een rechtseconomische analyse" (1999) en mr. F.C. Schirmeister in zijn proefschrift "Amerikaanse toestanden in het Schadevergoedingsrecht?" (1996). Zij beweren in hun onderzoeksresultaten dat no cure no pay hogere schadevergoedingen oplevert. De oorzaak hiervan ligt in het feit, dat de resultaatsafhankelijke beloning (no cure no pay) een gelijkgesteld belang creëert tussen het slachtoffer en de belangenbehartiger. De belangenbehartiger wordt bij no cure no pay afgerekend op resultaat en niet op het aantal uren dat hij in een zaak schrijft. Daarnaast zorgt no cure no pay ervoor dat het slachtoffer slechts een beperkt financieel risico loopt. Hierdoor kunnen objectieve beslissingen genomen worden. Het slachtoffer is niet langer afhankelijk van de tegenpartij om zijn of haar schade aan te tonen. Als een medische expertise of second opinion noodzakelijk is, dan kan deze zonder goedkeuring van de tegenpartij worden uitgevoerd.
Tegenstanders van no cure no pay.
Tegenstanders van no cure no pay wijzen erop, dat no cure no pay de claimcultuur in de hand zou werken zoals in de VS. Daarnaast duikt de negatief beladen term van "Ambulance chasers" (achtervolgers van ambulances) regelmatig op. Hier gaat het om letselschadebureaus en -advocaten die meteen na een ongeval tevoorschijn komen en zich presenteren als belangenbehartiger in een letselschadezaak.
De laatste tijd is no cure no pay omstreden omdat deze constructie volgens sommige partijen, vaak ten onrechte wordt toegepast bij letselschadezaken waarin de aansprakelijkheid al is erkend door de tegenpartij. De letselschadespecialist kan dan immers de redelijke kosten van deskundige bijstand rechtstreeks verhalen op de verzekeraar van de tegenpartij op grond van art. 96 van boek 6 van het Burgerlijk Wetboek (art. 6:96 BW). Verschillende tv-programma's zoals Zembla, Tros Radar en Knelpunt van Omroep MAX hebben hier al aandacht aan besteed.
Ook worden vele belangenbehartigers ervan beschuldigd, dat ze door het afsluiten van no cure no pay contracten zowel een honorariumpercentage van het letselschadeslachtoffer ontvangen als een bepaald bedrag van de verzekeraar, hetgeen neerkomt op dubbel declareren. Hierdoor zouden de letselschadeslachtoffers, c.q. cliënten, juist ernstig financieel benadeeld worden.
In het tv-programma Tros Radar werden op 11 januari 2010 geheime beloningsakkoorden tussen tien verzekeraars en het 'no cure no pay' letselschadebureau Pals Groep bekendgemaakt. Dit zijn convenanten, waarbij onder meer is afgesproken dat de verzekeraar een percentage van 21% van het schadebedrag uitbetaalt, boven op de schadevergoeding van het slachtoffer, als vergoeding voor de buitengerechtelijke kosten. Naar aanleiding hiervan heeft het SP-Tweede Kamerlid Arda Gerkens Kamervragen gesteld aan de toenmalige minister van Justitie Ernst Hirsch Ballin. In zijn reactie gaf de minister aan dat hij op de hoogte is van de betreffende convenanten en dat deze niet geheim zijn, maar publiekelijk bekend. Daarnaast gaf de minister aan dat deze convenanten juist in het belang van de cliënt zijn opgesteld.
Ook stelde Arda Gerkens Kamervragen aan de toenmalig minister van Financiën Wouter Bos over dubbel declareren door belangenbehartigers in letselschadezaken. De minister van Financiën antwoordde dat dit oplichting is.
