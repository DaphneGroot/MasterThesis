Wimbledon (tennistoernooi).
The Wimbledon Championships, beter bekend als Wimbledon, zijn het oudste tennistoernooi ter wereld en is een grandslamtoernooi. Wimbledon wordt beschouwd als het meest prestigieuze tennistoernooi ter wereld. Het is tevens het grootste grastennistoernooi en is een van de weinige tennistoernooien die spelers verplichten witte kleding te dragen.
Het jaarlijks terugkerende grandslamtoernooi, dat voor het eerst in 1877 werd gespeeld, wordt gehouden op de All England Lawn Tennis and Croquet Club in de Londense buitenwijk Wimbledon. Wimbledon wordt, evenals de drie andere grandslamtoernooien, georganiseerd onder auspiciën van de International Tennis Federation. Aan het hoofdtoernooi doen 128 enkelspelers en 64 dubbelspelkoppels per geslacht mee. Ook zijn er 48 m/v-koppels in het gemengd dubbelspeltoernooi.
Geschiedenis.
De eerste Wimbledon (amateur)tenniskampioenschappen, gehouden in 1877, waren een geheel Engelse aangelegenheid. Het evenement heette toen de "Lawn Tennis Championships" en werd georganiseerd door de All England Lawn Tennis and Croquet Club. Er deden alleen heren mee. In 1884 werden toernooien voor dames en voor herendubbelspel toegevoegd.
Rond de eeuwwisseling (1900) had "Wimbledon" zich ontwikkeld tot een populair en volwaardig internationaal toernooi. In 1922 werd aan de Church Road een nieuw tenniscomplex voor 14.000 toeschouwers gebouwd, wat de groei en populariteit van het toernooi geweldig heeft bevorderd. (Coördinaten:)
De Amerikaanse May Sutton was in 1905 de eerste niet-Britse kampioene. Twee jaar later presteerde de Australiër Norman Brookes hetzelfde bij de mannen. Van 1937 tot en met 2012 was er geen Britse winnaar meer geweest bij de mannen, en sinds 1977 is dit ook niet meer bij de vrouwen gebeurd. Het meisjestoernooi werd wel in 1984 en 2008 gewonnen door de Britten. Andy Murray won bij de mannen in 2013, 77 jaar na de laatste Britse winnaar Fred Perry in 1936.
In 2007 werd het Hawk-Eyesysteem ingevoerd op het "Centre Court" en het "Court No. 1", en sinds 2009 ook op "Court No. 2".
Op 17 mei 2008 werd een lang gepland verschuifbaar dak gepresenteerd door middel van demowedstrijden tussen verdienstelijke (oud-)spelers Andre Agassi, Steffi Graf, Kim Clijsters en Tim Henman. De twee weken van het toernooi in de maand erop bleven echter bijna helemaal droog. Pas tijdens Wimbledon 2009 (op 29 juni om precies te zijn) kwam het dak officieel in gebruik om Dinara Safina en Amélie Mauresmo hun wedstrijd te laten afronden.
In 2009 werd ook een nieuw "Court No. 2" geopend. Daar kunnen nu 4000 mensen in. Het oude "Court Number Two" ("Het kerkhof van de kampioenen") werd hernoemd naar "Court No. 3" dat op zijn beurt werd verbouwd en in 2011 heropend.
Al jaren is "Wimbledon" het omvangrijkste tennistoernooi op gras ter wereld met het hoogste prestige en prijzengeld: in 2014 een recordbedrag van £ 25 miljoen.
Bovendien geeft het Britse karakter het "Wimbledon"-toernooi een apart tintje, zoals de strenge regel dat alle spelers in het wit gekleed moeten zijn. Verder heeft "Wimbledon" een eigen systeem voor de plaatsing van spelers. Het "Wimbledon" plaatsingssysteem is niet gebaseerd op de officiële ranglijsten, maar op de prestaties op gras, gekoppeld aan de ATP/WTA-ranking.
In 2012 organiseerde Londen de Olympische Zomerspelen. Voor het onderdeel tennis werden de banen van "Wimbledon" gebruikt. Tijdens dit toernooi speelden spelers in de landkleuren en ging het verplichte wit niet op.
Tijdstip.
Het toernooi wordt gehouden eind juni/begin juli en duurt twee weken. Bij het enkelspel doen 128 mannen en 128 vrouwen mee, waardoor een speler/speelster zeven wedstrijden moet winnen om het toernooi te winnen. "Wimbledon" bestaat uit gescheiden toernooien voor mannen, vrouwen en dubbelspel (mannen, vrouwen en gemengd), die simultaan gehouden worden. Daarnaast worden er toernooien gespeeld voor junioren, senioren en rolstoeltennissers.
Het toernooi start elk jaar op de maandag vijf weken voor de eerste maandag in augustus (dus de maandag tussen 27 juni en 3 juli). Tot 2015 was dit een week eerder, maar omdat het grasseizoen is verlengd, is het toernooi een week later geplaatst.
Op de eerste zondag tijdens het toernooi ("Middle Sunday") wordt traditioneel niet gespeeld, tenzij het programma, bijvoorbeeld door overvloedige regenval, zodanig is uitgelopen dat dit wel nodig is. Dit is tot op heden maar vier keer het geval geweest: in 1991,1997, 2004 en 2016. In deze jaren was er heel veel regen gevallen tijdens de eerste week, waardoor er die week maar weinig gespeeld werd. In 2016 werd er weliswaar wel gespeeld op het Centre Court omdat dit overdekt kon worden, maar desondanks was het dat jaar wel nodig om op de eerste zondag te spelen, omdat er op de buitenbanen haast niet gespeeld kon worden door de vele regen en daardoor veel partijen op die banen niet gespeeld konden worden. Deze partijen werden op Middle Sunday alsnog gespeeld.
Locatie.
De belangrijkste partijen worden gespeeld op het Centre Court en anders op het Court No. 1 en Court No. 2.
Protocol.
De beker (voor de kampioen bij de mannen) en de schaal (voor de kampioen bij de vrouwen) wordt elk jaar met hetzelfde ceremonieel uitgereikt door de hertogin van Kent, vergezeld van haar echtgenoot, tevens president van de All England Lawn Tennis and Croquet Club hertog van Kent. De laatste jaren doet alleen de Duke of Kent de uitreiking; zijn vrouw is vanwege mindere gezondheid afwezig.
Vroeger was het gebruikelijk om bij het verlaten van het Centre Court een kniebuiging te maken voor de Royal Box (de koninklijke loge). Nu gebeurt dat alleen nog als er daadwerkelijk koninklijke vertegenwoordigers aanwezig zijn.
Groen en paars zijn de traditionele Wimbledonkleuren. De verplichting dat de spelers overwegend wit dragen, was de reden waarom Andre Agassi een aantal jaren weigerde te spelen.
Prijzengeld.
Wimbledon was het laatste grandslamtoernooi dat het prijzengeld tussen de mannen en vrouwen gelijktrok. Op de US Open gebeurde dit al in 1973. De Australian Open volgde in 2001, Roland Garros en Wimbledon in 2007. Beide winnaars streken één miljoen euro op. Sommigen protesteerden daartegen, omdat mannen om drie gewonnen sets spelen en zo veel langer op de baan staan.
Belgische successen.
Namens België haalde enkel Justine Henin de enkelspelfinale (in 2001 en 2006), maar verloor die beide keren. In het dubbelspel won Kim Clijsters met haar Japanse partner Ai Sugiyama in 2003 en Josane Sigart met haar Franse partner Doris Metaxa in 1932. In 2013 speelde Kirsten Flipkens de halve finale. Bij de mannen speelden enkel Paul de Borman (in 1904) en Xavier Malisse (in 2002) ooit een halve finale. Een finaleplaats werd nog nooit behaald bij de mannen.
Bij de junioren werden al vele titels gewonnen: bij de meisjes in het enkelspel Kirsten Flipkens (2003), Nancy Feber (1993), Christiane Mercelis (1949) en Geneviève Domken (1947).
Bij de jongens in het dubbelspel in 2000 met Dominique Coene en Kristof Vliegen en in 1998 met Olivier Rochus samen met de Zwitser Roger Federer, de latere nummer 1 van de wereld.
Bij de meisjes wonnen in het dubbelspel Elke Clijsters met Barbora Strýcová in 2000 en Laurence Courtois en Nancy Feber in 1993.
Nederlandse successen.
"Wimbledon" heeft voor Nederland tot nu toe één kampioen opgeleverd: Richard Krajicek in 1996. Hij versloeg in de finale de Amerikaan MaliVai Washington. Betty Stöve was in 1977 verliezend finaliste tegen de Britse Virginia Wade en Tom Okker speelde in 1978 de halve finale.
Het dubbelspel is wel succesvol geweest voor Nederlanders: Betty Stöve won in 1972 met Billie Jean King de finale van het vrouwen dubbelspel en in 1978 en 1981 met Frew McMillan de gemengd dubbelfinale, en in 1998 wonnen Jacco Eltingh en Paul Haarhuis de finale van het heren dubbeltoernooi.
Bij de junioren won Thiemo de Bakker in 2006 het toernooi. Fanny ten Bosch (1952), Judith Salomé (1967) en Brenda Schultz (1988) wonnen het juniorentoernooi voor meisjes.
Tennismuseum.
Sinds 12 april 2006 beschikt "Wimbledon" over een tennismuseum: het "Wimbledon Lawn Tennis Museum", waarin onder andere kleding en rackets te zien zijn van beroemde spelers, en waar men via aanraakschermen historische archiefbeelden en wedstrijden kan oproepen. Ook is er aandacht voor de ontwikkeling van het tennis en is er een filmzaal met een scherm van 200 graden, waardoor men zich midden in het "Centre Court" waant. Het museum is elke dag geopend.
