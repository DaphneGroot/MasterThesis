	Bolkestein wil zonodig meer banen onder minimumloon
	Van onze verslaggever
DEN HAAG
VVD-leider Bolkestein wil het aantal banen onder het minimumloon in de volgende kabinetsperiode flink uitbreiden als de regeling waartoe het kabinet vrijdag heeft besloten, onvoldoende soelaas biedt. Bolkestein zei dit zondag in het tv-programma Buitenhof. PvdA-fractieleider Wallage voelt niets voor die suggestie. Volgens Wallage is een verdere aantasting van het minimumloon voor de PvdA onaanvaardbaar.
Wallage krijgt steun van de FNV. Voorzitter Stekelenburg van de grootste vakcentrale noemde het kabinetsplan zaterdag overbodig.
Het kabinet wil werknemers in bepaalde gevallen voor minder geld laten werken dan het minimumloon. Die mogelijkheid is afgesproken in het regeerakkoord, maar de coalitiepartijen slaagden er lange tijd niet in tot overeenstemming te komen over de invulling. Werkgevers in een aantal bedrijfstakken mogen straks maximaal twee jaar minder betalen dan het minimumloon, op voorwaarde dat de werknemer daarna in vaste dienst komt en wordt geschoold.
Bolkestein zei gisteren dat hij de regeling wil uitbreiden indien er onvoldoende banen voor laag geschoolden bij komen. De VVD-leider vindt dat werklozen moeten worden verplicht om zulke laag betaalde banen aan te nemen.
FNV-voorzitter Stekelenburg maakte zaterdag duidelijk dat hij niets voelt voor het kabinetsplan. Volgens Stekelenburg is de regeling helemaal niet nodig, omdat het heel goed gaat met de economische ontwikkeling. De FNV betwijfelt of de kabinetsplannen zullen werken. 'Het kabinet maakt zelf al uitzonderingen voor alleenstaanden en kostwinners. Daar komen dan ook nog de sectoren bij waarvoor een cao geldt', zegt een FNV-woordvoerder.
De vakcentrale is ook tegen de suggestie van Bolkestein om het aantal banen onder het minimumloon uit te breiden. 'Heel onverstandig van zijn club om daaraan vast te houden. Het is niet nodig en niet effectief. '

