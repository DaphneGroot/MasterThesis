Buurman Bolderbast.
Buurman 'Bertus' Bolderbast is een stripfiguur van Walt Disney bedacht door de bekende tekenaar en schrijver Carl Barks. Hij kwam voor het eerst voor in een verhaal uit juli 1943.
In de verhalen is hij Donald Ducks buurman, en de twee hebben altijd ruzie om de meest uiteenlopende dingen. Deze ruzies ontaarden er niet zelden in dat de twee elkaar op elke mogelijke manier het leven zuur proberen te maken, zoals via practical jokes, vandalisme, elkaar bekogelen met tuinafval, en allerlei andere pesterijen.
Achtergrond.
De voortdurende ruzie tussen de buurmannen vormt een dankbaar onderwerp voor vele verhalen. Niet zelden zijn Kwik, Kwek en Kwak het opvliegende karakter van hun oom meer dan zat, waarop ze gaan logeren bij Katrien Duck of hun Oma Duck. Hoewel Bolderbast en Donald elkaar dus absoluut niet kunnen uitstaan, kunnen ze elkaar anderzijds niet ontlopen. Zelfs wanneer een van hen verhuist (wat in Donalds geval vaak gebeurt gezien diens penibele financiÃ«le situatie) komen ze op een of andere manier toch weer naast elkaar te wonen, tot ongenoegen van beide buurmannen.
Ook op andere plekken, zoals vakantielocaties, lopen de twee elkaar niet zelden tegen het lijf. Zo heeft Donald als hij een vakantiehuisje wil huren om eindelijk eens aan de ruzies te ontkomen vaak de pech dat Bolderbast toevallig het huisje blijkt te hebben gehuurd waar hij deze vakantie wil doorbrengen, zodat hij van de wal in de sloot geraakt. Ook zijn al regelmatig de huizen van Donald en Bolderbast afgebrand, ontploft, afgebroken of vernield door ruzies tussen de twee.
Creatie.
In de Verenigde Staten verscheen Bolderbast ("Neighbour Jones") voor het eerst in het tijdschrift "Walt Disney's Comics and Stories" in juli 1943. Hij leek hierin echter nog niet op de Bolderbast van tegenwoordig. Zijn huidige, mensachtige uiterlijk (afgezien van een zwarte neus en lange flaporen) kreeg hij in een verhaal gepubliceerd op op 11 november 1943.
Volgens een verhaal uit de Donald Duck Mini Pocket-reeks waren ze vroeger de beste vrienden. Maar na een ijssculpturenwedstrijd hebben ze altijd ruzie.
