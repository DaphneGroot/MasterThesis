	Verliefd op Phileine: RONALD GIPHART: 'WAT IS ER HEERLIJKER DAN CYNISME?'
	NEE, ECHT PIEP is hij niet meer, onze nationale jongerenschrijver. Bijna 31. Al bijna een oude man in de kringen waarin zijn romans en verhalen spelen: de uitbundige wereld zonder plichten, van drinken tot het licht wordt, elke nacht een ander bed, en dromen van de roem die later, ooit, zal komen.
Ronald Giphart is negen jaar ouder dan de hoofdpersoon in zijn laatste roman, Phileine zegt sorry. Phileine, de zus van Giph uit zijn gelijknamige, vorige roman, is een bokkig, boosaardig clowntje dat uitgaat tot het licht wordt, en dat schimpt, scheldt en brult dat het een aard heeft. Slim, mooi en geestig, hoog verheven boven de stupide mensheid, maar voorlopig is zij nog niemand. Later zal zij ongetwijfeld beroemd worden.
Giphart is wel iemand. Goed verkopend schrijver van drie romans en een verhalenbundel, en wereldberoemd op alle middelbare scholen van Hoogeveen tot Schin-op-Geul. Held van pubers die ervan dromen eerst iemand te worden als Giph of Phileine, en vervolgens iemand als Giphart.
'Ik word wel eens moe van de steeds terugkerende uitspraak ''Ronald Giphart, geliefd bij de jeugd''', zegt hij. 'Je moet er ooit weer van af natuurlijk. Een jongerenschrijver van veertig, dat is pathetisch. Het is ook een beetje mijn eigen schuld. Ooit heb ik geroepen dat ik enorm populair was op middelbare scholen, wat toen nog niet helemaal het geval was. Zoiets werkt als een self-fulfilling prophecy: leraren vangen het natuurlijk op, en denken: ha!, de pers neemt het over en voor je het weet ben je het idool van opgewonden gymasiummeisjes. Wat trouwens geen ramp is, hoor.'
Om zijn gedoodverfde doelgroep te behagen, en om zijn publiek voor de toekomst veilig te stellen, bezoekt hij twee keer in de week een school, bijna altijd met hilarisch succes. 'Het gekke is dat ik het zo leuk blijf vinden. Ik houd ervan ze een beetje te provoceren, door bijvoorbeeld te vragen: wat vinden jullie van pozie? Bh, shit natuurlijk. Dan lees ik een raptekst voor: kijk, jongens, ook pozie.'
Door de manier waarop literatuur onderwezen wordt, denken jongeren in vaste categorien, is zijn ervaring. 'Popteksten zijn leuk, dus geen literatuur. Seks is leuk, maar seks in boeken is voor viezeriken. Ze zijn vaak zeer teleurgesteld dat ik, de seks- en drugsschrijver, er zo braaf, positief-christelijk uitzie. ''Hoe komt het dat u zo seksueel gefrustreerd bent?'', vragen ze soms. En ook wel: ''Hebt u aids?'', Als je zoveel over seks schrijft als ik, moet je wel aids hebben, van het schrijven alleen al. Dan stel ik als tegenvraag: ''Wanneer heb jij voor het laatst gemasturbeerd?'' Geen antwoord natuurlijk, rode koppen, gelach. En dan: ''Wie van jullie masturbeert wel eens?'' Nooit steekt iemand zijn vinger op, ook de leraren niet.'
'Het vreselijkste wat mij kan overkomen', zegt hij, 'is om een schrijver te worden van wie ouders en leraren denken dat-ie zo leuk voor jongeren is. Dodelijk. Dat is met Gerard Reve gebeurd. Als ik op school De avonden noem, dan hangen ze brakend over tafel. Misschien moet je accepteren dat er aan literatuur ook een houdbaarheidsdatum zit.'
Wat hem betreft mag het literatuuronderwijs worden afgeschaft. Wel bepleit hij invoering van een vak als cultuurgeschiedenis, waarin alle kunsten en cultuurvormen aan bod komen. 'Dus ook film, mode en sport. Zodat leerlingen tenminste enig besef krijgen van perioden in de cultuur, van stromingen, de grote lijnen en grote namen.'
Voor hem is de periode van puberaal lezertje, en later van dweepzuchtige student Nederlands, doorslaggevend geweest. Zoals corpsballen het leven van de machtige klasse spelen voordat zij echt mogen meedoen met de macht, speelden hij en zijn keurig-linkse vrienden schrijvertje. Zij zouden een schrijver als Jeroen Brouwers worden, dat stond vast. 'Brouwerianen', noemden zij zichzelf. In zijn eerste twee romans beschrijft hij hun hysterische cultus rond deze schrijver, en de onvermijdelijke val van hun idool.
Waarom Brouwers, een schrijver met wie hij nu niets meer gemeen blijkt te hebben?
Giphart: 'Brouwers was een krachtige figuur, iemand met duidelijke meningen. Hij verkondigde literaire dogma's, daaraan kun je je, als je jong bent, optrekken. Winterlicht heb ik jarenlang het beste boek gevonden dat ooit geschreven was. Mijn vrienden en ik hielden mappen bij met thema's en motieven bij Brouwers. We dachten dat iets literatuur was als je er zo veel mogelijk lagen en symbolen in kon ontdekken.
'Literatuur was ons wapen. Al je onzekerheden kon je wegblazen, want wij werden immers schrijver. De buitenwereld vond ons dom, onaantrekkelijk en onaardig. Maar ze hadden het allemaal mis, z¡j waren dom en onaantrekkelijk, want zij wisten niets van literatuur. Dat dwepen met Brouwers was een gevaarlijk soort godsdienstwaanzin. Hij was Bhagwan voor ons.
'Brouwers was tegen het jongensachtige in de literatuur, nou wij waren ook tegen jongetjes. Wij waren doodvermoeide oude mannen. Ons ritueel op de studentenflat was: na het eten een paar uur schrijven, elkaar dan op de gang tegenkomen en vragen: ''En, ging het?'' En dan moest je zuchtend antwoorden: ''Nee, het ging niet.'' Dan pas had je een goede avond gehad. Het was goddank een strijd. Brouwers schreef dat je groot ongeluk gehad moest hebben om te kunnen schrijven. Ons grote ongeluk was dus dat we geen ongeluk kenden.'
Pas toen hij zich had losgemaakt van zijn afgod, lukte het hem een eigen toon te vinden. En wat hij toen begon te schrijven, had veel weg van de door Brouwers verafschuwde 'jongetjesliteratuur': veel melige lol, bravoure en gratuite onzin. Giphart: 'De eerste roman die ik schreef, zat boordevol metaforen en symbolen; de kleur rood speelde een overheersende rol, enzovoort. Tot ik een brief schreef aan het automutilerende meisje dat voorkomt in Ik ook van jou, waarin ik vertelde dat het niet mijn schuld was dat ze zo verknipt was. Dat was een leuke brief, met veel grappen. Tegenover haar hoefde ik al die literaire trucs niet te vertonen. Toen zei een vriend tegen mij: jongen, zo moet je schrijven, zo bn jij! Hou toch op met dat enge metaforen-germ.'
D E AFREKENING met Brouwers, geestig beschreven in Giph, ging in werkelijkheid precies zo. 'Ik had er anders niet zo over kunnen schrijven. Wij zeiden ooit tegen Brouwers: ''U bent onze Harry Mulisch'', want Mulisch was God voor Brouwers. Hij liet ons een contract ondertekenen waarin stond dat we hem eeuwig trouw zouden zijn. Ik schrik me dood als er op scholen jongens naar mij toekomen die zeggen: ''Ronald, jij bent ¢nze Jeroen Brouwers.'' God, nee, denk ik dan.'
In Phileine zegt sorry is hij definief afgestapt van het onderwerp 'zelf schrijver worden'. Wel lijkt Phileine, zus van Giph, sprekend op haar broer. Ook zij doet niets liever dan over seks praten, liefst zo grof mogelijk, ook zij spreekt en gedraagt zich constant oneigenlijk, alsof er twee grote aanhalingstekens naast haar zweven.
'Phileine is geen vrouwelijke afspiegeling van mezelf', zegt Giphart. 'Het is een type meisje dat ik goed ken, en dat ik leuk vind. Een vrouwelijke Pietje Bell. Een schreeuwende macha met een klein hartje. Zij wil eigenlijk niets liever dan bemind worden. Phileine, en dat lijkt mij typerend voor haar generatie, betrekt alles wat ze ziet op zichzelf. Ze beweegt zich alsof ze gefilmd wordt, ze is zich voortdurend bewust van haar eigen achterhoofd. Zij is doordrongen van de beeldcultuur waarmee ze is opgegroeid.'
Tijdens het schrijven aan deze roman gebeurde er iets onververwachts, vertelt hij. 'Ik werd verliefd op Phileine. Als ik dat van tevoren had geweten, had ik dat helemaal niet leuk gevonden. Ik heb een hekel aan schrijvers die over hun personages spreken alsof het echte mensen zijn, in de trant van ''Ik weet niet of Lizzy dit wel zou doen''. Je hebt het toch zelf bedacht? Mijn verliefdheid op Phileine schrijf ik toe aan de endorfine die je aanmaakt als je ergens monomaan aan werkt. Ik raakte op een bepaald moment verslaafd aan dit boek.'
Phileine komt, net als Giphart, uit een beschermd, intellectueel milieu. Haar moeder is een salonactiviste, die met champagne besprenkelde avonden voor allerhande Derde-Werelddoelen bezoekt, activiteiten die wreed worden bespot door haar dochter. Gipharts eigen moeder, de vorig jaar overleden Wijnie Jabaaij, was Tweede-Kamerlid voor de PvdA. De 8-jarige Ronald liep aan haar hand mee in demonstraties tegen Franco.
'Er was veel narigheid in de wereld, maar niet in onze omgeving. Dat heb ik in dit boek verwerkt. Ziekte, wreedheid en geweld hebben zo'n grote aantrekkingskracht op Phileine, omdat ze er altijd bij vandaan is gehouden; ze is er doodsbang voor, daarom maakt ze er zieke grappen over. Toen ik mijn eerste romans schreef, verdiende ik mijn geld als nachtportier van een ziekenhuis in een hoerenbuurt. Ik wist niet wat me overkwam.
'Het echte leven, dat was leerzaam voor een jongen uit een beschermd gezinnetje: mannen met een vibrator in hun kont die er niet uit kan, hoeren bij wie een condoom diep in een oor is gepropt. Zeer vormend, wat mensen allemaal met elkaar uithalen. Phileine was een schitterende kapstok om zulke dingen aan op te hangen. Zoals die man in het boek die vrijt met een opblaasbaar schaap. Seks kan zo ontstellend treurig zijn. Uit zelfbescherming maakt Phileine het met haar grappen nog een graadje erger.'
Aan het eind van de roman laat Giphart zijn heldin iets doen wat de literaire kritiek hogelijk heeft verbaasd. Op een aids-gala beklimt Phileine het podium om ten overstaan van duizenden feestgangers een 'pleidooi voor een aardiger samenleving' te houden. Een welgemeende oratie voor het Goede. 'Waarom is het leven zo'n bitch?' gilt Phileine de zaal in. 'Waarom moeten we voortdurend strijd voeren met beminden en collega's? (. . .) Waarom kunnen we alleen maar denken in termen van rangordes, top-tienen, kongsies, helden Nobelprijzen, hypes, bestsellers, kijkcijfers? Kunnen we dan echt niet meer oprecht zijn en moeten we ons altijd verschuilen achter cynisme, ironie, satire, sarcasme?'
Daar valt het cynische masker, en met een grote veeg worden alle cynische vrienden op de berg verkeerde mensen gesmeten. Behalve Max, haar grote liefde.
Critici schreven: kijk eens aan, Giphart zegt 'sorry' en wordt een goed mens. Een hypercorrecte sociaal-democraat die ook nog eens het voorwoord geschreven bleek te hebben van het pamflet Niet nix, een cadeau van de Jonge Socialisten aan de vertrekkende Felix Rottenberg.
De kritiek verbaast hem niet, zegt hij. 'Ik wist dat ik zulke reacties zou krijgen. Joost Nijsen, mijn uitgever, zei over Phileine: ''Dit is het afscheid van Nix.'' Nou, ok. Dat Nix is namelijk nooit wat geweest, die term is bedacht door De Groene Amsterdammer, eerst voor de literatuur, en daarna voor alles wat met een vermeende generatie te maken had. Zo'n term wordt dan gebruikt om machtsstrijdjes uit te vechten, om een denkbeeldige groep aan te duiden waar je absoluut niet bij wilt horen. Maar die groep bestaat niet. Phileine bestaat ook niet. Zij is een personage, en dat vertegenwoordigt iets van mij, maar niet alles. Phileine's toespraak heeft iets dubbelzinnigs, maar er is bijna niemand die dat erin leest. De kans bestaat dat zij, na de toespraak, met een cynisch ''Ha, ha, ik heb jullie allemaal tuk'' alles weer zou ontkrachten. Dat gebeurt niet, maar zo is zij wl.
'Al bij Giph had ik zo'n einde voor ogen, zoiets als het slot van de Max Havelaar, waarin Multaltuli zijn personages opblaast, en een persoonlijke oproep doet aan de majesteit. Bij Giph lukte het me niet, daarom werd het een laatste toespraak op een toilet. In Phileine kon ik er weer niet toe komen mijn personages om zeep te helpen. Vandaar dat ik h  r het podium laat bestijgen. Ja, ik heb wel iets van een dominee in me.'
Toch is het zeker niet zo, vindt hij zelf, dat hij met dit boek, en met zijn Niet Nix-inleiding, als een blad aan de boom is omgeslagen, van cynisch naar gengageerd: 'Ik heb het linkse gedachtengoed als kind ingelepeld gekregen. Dat raak je niet zomaar kwijt. Als jongeling ben ik heel actief geweest binnen de Jonge Socialisten. Posters rondgebracht voor Nicaragua. Tot je erachter komt dat die sandinisten net zulke categorische misdadigers zijn als hun voorgangers.'
Tijdens een studentendemonstratie tegen het beleid van Deetman, de toenmalige minister van Onderwijs, viel het hem ineens op. 'Hoe iedereen elkaar napraatte, niemand zelf nadacht. Binnen de Jonge Socialisten ben ik een beetje gaan provoceren. Bijvoorbeeld door met een vriend in pak met stropdas naar een vergadering te gaan. We kregen een brief met het dringende verzoek om dat nooit meer te doen. Op zo'n moment blijkt links dus gewoon rechts.Totdat zo'n standpunt weer politiek correct wordt. En vervolgens wordt zeggen dat je politiek incorrect bent, weer heel correct, zoals Phileine zegt.'
'Je moest toch iets verzinnen om je af te zetten tegen je ouders', denkt hij nu. 'Als je ouders zwaar christelijke conservatieven waren, die je in alles afknepen, ja, dan heb je iets om je tegen af te zetten. Maar als zij, zoals de mijne, behoorden tot een generatie die Nederland ingrijpend heeft veranderd - democratisering, seksuele revolutie, studentenbeweging - wordt het lastig. Hoe zet je je af tegen zulke ouders?
'Mijn moeder verwachtte van mij dat ik me net zo kritisch, vernieuwend en recalcitrant zou opstellen als zij. Nou, dat wil je als puber in geen geval. Dus gedraag je je een tijdje heel aangepast, want erger kun je haar niet teleurstellen.
'Natuurlijk, het was nog erger voor haar geweest als ik JOVD'er was geworden. De VVD, dat was bij ons thuis de ware vijand: zodra Hans Wiegel op de tv kwam, begon mijn moeder te schreeuwen en te blaffen. Ik ben er inmiddels achter dat VVD'ers ook mensen zijn, hoor. Maar een radicaal links opgevoed jongetje wordt nooit een rechtse bal. Hoewel die rechtse studenten mij wel lezen, merk ik.'
H OE HET NU verder moet, nu hij zijn cynisme aan de wilgen lijkt te hebben gehangen? 'Gewoon, vrolijk het cynisme opnieuw als wapen gebruiken. Ik mag dan een moralist zijn, ik propageer niet de algemeen aanvaarde moraal. Ik heb mijn eigen moraal.
Ik denk dat ik nooit vrij van cynisme zal schrijven. Ik ben eraan verknocht. Wat is er heerlijker dan cynisme? Ik vind het een van de grootste verworvenheden van de beschaving. Cynisme is waardevoller dan milde ironie. Dat vind ik zo. . ., zo J.J. Voskuil, met dat superieure glimlachje. Ik bewonder de schrijver die mij, als niet-racist, kan laten lachen om een racistische grap. Of wat Nabokov doet in Lolita - een prachtig en opwindend boek, ook voor wie pedofilie verwerpt. Dat is literatuur.
'Grappen maken, dat gaat bij mij automatisch. Grappen zijn een teken van ongemak, een signaal dat er iets mis is. De schrikreactie daarop maakt taboes zichtbaar. Humor is een ernstige zaak.'
Aleid Truijens
Ronald Giphart: Phileine zegt sorry.
Balans; 214 pagina's;  29,90.
ISBN 90 5018 332 8.
De recensie stond in Cicero van 6 december.

Foto
	Ronald Giphart  FOTO DANIEL KONING - DE VOLKSKRANT

