Pia Beck.
Pieternella (Pia) Beck (Den Haag, 18 september 1925 - Málaga, 26 november 2009) was een Nederlandse jazzpianiste en zangeres.
Loopbaan.
Pia Beck was een natuurtalent op de piano. Zonder noemenswaardige muzikale opleiding werd ze in mei 1945 gevraagd als pianiste en vocaliste in het Miller Sextet, waarmee ze optrad in België, Duitsland, Zweden en Nederlands-Indië. In 1949 begon ze haar eigen combo. Haar eerste compositie, "Pia's Boogie", werd meteen een hit. Naast de tournees door Europa speelde zij vaak in haar eigen pianobar, "De Vliegende Hollander" in Scheveningen.
In 1952 bezocht ze voor het eerst de Verenigde Staten, waar ze tot 1964 jaarlijks optrad. Ze werd benoemd tot ereburgeres van New Orleans en Atlanta. Collega Oscar Peterson noemde haar "de beste jazzpianiste ter wereld".
In april 1965 emigreerde ze met haar partner naar de Costa del Sol, waar ze eerst een pianobar begon. Nadat deze failliet was gegaan, legde ze zich toe op het schrijven van reisgidsen en op de makelaardij. In 1975 maakte ze haar comeback als artieste in het Circustheater in Scheveningen. Op 18 september 2003 (haar 78e verjaardag) nam ze afscheid van het grote publiek met een concert in restaurant Castellum Novum in Hilversum.
In 2017 werd een tot dan toe naamloze brug in Amsterdam omgedoopt tot Pia Beckbrug.
Privéleven.
Presentatie opname "Miami Nightmare" (anti-Bryantmanifestatie) V.l.n.r. Zangeres Zonder Naam, Sylvia de Leur, Pia Beck, Manfred Langer, Henk Krol en Robert Long (1980)
Pia Beck was een van de eerste artiesten die openlijk uitkwam voor haar homoseksualiteit (in de Verenigde Staten verzette ze zich eind jaren 70 tegen de anti-homoactiviste Anita Bryant). Met haar levenspartner Marga Samsonowski en drie kinderen van Samsonowski uit haar huwelijk met diskjockey Pete Felleman woonde ze vanaf 1965 in de Malagaanse wijk Churriana bij Torremolinos in Zuid-Spanje. De oudste dochter overleed in 2008 en Samsonowski overleed midden 2009. Pia Beck overleed zelf nog geen half jaar later (eind 2009) op 84-jarige leeftijd aan een hartstilstand.
