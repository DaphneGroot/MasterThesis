Drentsche Aa.
De Drentsche Aa is een beek in Nederland die door de provincies Groningen en Drenthe stroomt. Deze wordt beschouwd als de enige Nederlandse beek die (grotendeels) zijn oorspronkelijke meanderende loop heeft behouden.
Loop en naamgeving.
De Drentsche Aa heeft talloze zijtakken en vele namen. In Drenthe volgt de beek grotendeels zijn oorpronkelijke loop, maar in Groningen is de beek vrijwel overal gekanaliseerd of verdwenen.
Opvallend genoeg heet de beek alleen in Groningen de Drentsche Aa. In Drenthe zelf heet hij vanaf het punt waar het "Anreeperdiep" en het "Amerdiep" samenkomen achtereenvolgens: het "Deurzerdiep", het "Looner Diep", het "Taarlosche Diep", het "Oudemolensche Diep", het "Schipborgsche Diep" en het "Westerdiep". Dan wordt het de grensbeek tussen Groningen en Drenthe en krijgt het zijn bekende naam. De beek wordt daarna met een onderleider onder het Noord-Willemskanaal geleid en heet daarna "Oude Aa". Deze mondt ten slotte uit in de "Schipsloot" bij het Friesche Veen, die weer uitmondt in het Noord-Willemskanaal.
Er is in Drenthe nog een zijtak van de beek die achtereenvolgens het "Andersche Diep", het "Rolderdiep" en het "Gasterensche Diep" heet, voordat deze uitmondt in de hoofdstroom op de plaats waar het "Taarlosche Diep" overgaat in het "Oudemolensche Diep". Kleinere zijtakken zijn het "Anlooerdiepje" en het "Zeegserloopje" die uitmonden in de hoofdstroom, respectievelijk in het "Oudemolensche Diep" en in de Drentsche Aa.
Het Hoornsediep dat langs het Paterswoldsemeer loopt is een restant van de beek. In de stad Groningen herinneren de straatnamen Hoge der A en Lage der A, de Astraat, de A-brug en naam van de Der Aa-kerk nog aan de beek. Oorspronkelijk mondde de Aa uit in de Hunze in de buurt van Adorp. In 1385 werd het gedeelte van de Aa tussen Dorkwerd en Adorp afgesloten en werd er een kanaal gegraven van Dorkwerd naar het Reitdiep, zodat de Aa vanaf dat moment zijn water loosde op de Lauwerszee. De oude loop is door verzanding nauwelijks te herkennen.
Nationaal park.
Verscheidene malen is geprobeerd grote delen van de Drentsche Aa in Drenthe te kanaliseren, teneinde de waterbeheersing van het stroomgebied te verbeteren. De eerste pogingen daartoe zijn gestrand omdat boeren niet bij wilden dragen aan de benodigde investeringen. Later hebben natuurbeschermers gepoogd het stroomgebied van de beek te beschermen tegen de effecten van ruilverkavelingen en waterstaatkundige ingrepen. Uiteindelijk leidde dit tot de oprichting van het Nationaal beek- en esdorpenlandschap Drentsche Aa, dat de driehoek Assen - Gieten - Glimmen omvat, en daaromheen het Nationaal Landschap Drentsche Aa, dat ook gebieden ten noorden, oosten en zuiden daarvan omvat, waaronder de lopen van het Amerdiep, Andersche Diep en GrolloÃ«rdiep. Het Drentsche Aa-gebied maakt deel uit van de Ecologische Hoofdstructuur en is in het kader van Europese natuurbescherming aangewezen als Natura 2000-gebied.
De rivier als inspiratiebron.
"Uit: "Er is nog zoveel ongezegd."
