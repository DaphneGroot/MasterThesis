	Een rotje heeft onmiddellijk gevolgen
	'OVER HET ALGEMEEN kijk ik niet terug. En ik kan ook niet zeggen dat ik vreselijk hn kijk', zegt Misha Mengelberg, in een vroegtijdige poging het gespreksonderwerp - dertig jaar ICP - te ondermijnen. Al weer drie decennia geleden richtte Mengelberg samen met saxofonist Willem Breuker en slagwerker Han Bennink de ICP (Instant Composers Pool) op. Breuker verliet de groep na een paar jaar, maar Bennink is samen met Mengelberg nog altijd present. Hoewel de twee een innige haat-liefdeverhouding lijken te hebben, vormen ze de onverwoestbare kern van dit improvisatie-ensemble, dat door de jaren en via vele personeelswisselingen uitgroeide tot 'misschien wel het beste jazzorkest ter wereld', zoals de laatste tijd regelmatig in de internationale pers te lezen valt.
Verschillende keren heeft de 62-jarige leider en pianist overwogen een punt achter de ICP te zetten. Maar onder het motto 'opheffen kan altijd nog' waren er altijd weer dingen die 'zoveel muzikaal plezier' opleverden dat de beslissing uitgesteld werd.
Het geheim achter de ICP lijken Mengelbergs kleine 'stukjes', waar de leider met een mengeling van trots en liefde over spreekt. Het zijn fragmentjes van uitgeschreven muziekstukken, die als opstapje voor een improvisatie dienen en via een arsenaal aan door de groep zelf ontwikkelde spelregels steeds onvoorziene wendingen kunnen nemen. De laatste jaren rijgt Mengelberg ze aaneen tot suites die verleidelijke namen als Jaloezie en Picnic dragen.
'Twintig seconden een beetje van dit of een beetje van dat', mijmert Mengelberg. 'Daarna kan het alle kanten op. Soms menen musici in thematische zin te moeten improviseren, dus dan komen die stukjes in allerlei rare vormen weer terug. Soms wordt het stukje gewoon vergeten of bewust terzijde geschoven. Eigenlijk bevalt alles even goed, omdat het zulke leuke musici zijn. Ze zijn zo gespitst op duidelijk en goed weergeven wat er in hen omgaat, dat het kan concurreren met welke compositorische vorm dan ook.'
De groep is nooit zo goed geweest als nu. Maar het heeft Mengelberg wel vijfentwintig jaar gekost de muzikanten te vinden die 'n goed kunnen improviseren n zich op hun gemak voelen tussen die stukjes'. Nu bestaat de ICP naast Han en Misha uit zeven uitgelezen muzikanten 'die niet inwisselbaar zijn voor anderen': de rietblazers Ab Baars en Michael Moore, trompettist Thomas Heberer, trombonist Wolter Wierbos en de strijkers Ernst Glerum, Tristan Honsinger en Ernst Reijseger.
'We zijn begonnen in een tamelijk anarchistische periode', zegt Mengelberg. 'Het ideaal was om niets op te schrijven en dwars door elkaar heen te improviseren. Het was de tijd van de free jazz, waar Han en Willem een groot stempel op hebben gezet. Mij beviel dat niet zo. Eigenlijk vond ik het een verspilling van energie en intensiteit. Het ging om krachtprestaties. Elkaar plat spelen. Die agressie vind ik niet erg, maar als je eenmaal plat gespeeld bent, kun je niet zomaar weer opspringen en doorleven. Dan stap je bescheiden op, lijkt mij.
'Ik probeerde de groep ertoe te bewegen een beetje naar elkaar te luisteren en elkaar de ruimte te geven. Ik heb een soort beginsel geverbaliseerd: jullie moeten je ¢¢k verantwoordelijk voelen op de momenten dat je niet speelt. Je moet je afvragen of wel of niet spelen het meest bijdraagt tot een prettige vorm van muziek maken. Die agressie kan er wel inzitten, maar dat is maar een moment. Er zijn zoveel andere dingen te beleven in muziek. Het is zonde die allemaal over te slaan.'
Zijn lessen in fatsoen sloegen niet aan: 'Het was te vroeg. Toen ik daar in 1972 mee kwam was de reactie ''we gaan gewoon lekker spelen''. Ik voelde dat ik op een juist spoor zat, maar ik kon het niet goed overbrengen. Maar ik schreef wel die kleine stukjes waarmee je, net als nu, alle kanten op kon.'
Mengelberg ging op zoek naar de juiste muzikanten. Die moesten een zekere mate van gevoeligheid bezitten, maar ook niet bang zijn het voortouw te nemen. Muzikanten die niet afwachten wat hen wordt opgedragen. Het was een langdurig en ook pijnlijk proces: 'Ik heb afstand genomen van mensen die eigenlijk heel bijzondere muzikanten waren.'
Het is een publiek geheim dat de samenwerking met Han Bennink, die zich op het podium vaak even explosief en nietsontziend gedraagt als een lading dynamiet, toppen en dalen heeft gekend. Mengelberg: 'Het orkest kon niet succesvol opereren als hij zich niet stringent aanpaste aan wat de anderen met elkaar bekokstoofden. Samen treden we ook als duo op en als hij in die situatie denkt ''dat geneuzel van die Mengelberg'' en mijn spel aan diggelen slaat, dan denk ik ''vooruit dan maar''. Of ik blijf net zolang doorneuzelen tot hij ophoudt met dat harde meppen. In die situaties lijkt het of Han gemakkelijke overwinningen boekt, terwijl het in feite verkapte nederlagen zijn.
'Maar als je in het orkest een ragfijn spinsel hebt van twee blazers en een strijker en Han knalt daar doorheen, dan is het maar de vraag of ze het geduld hebben zoiets moois en kleins vast te houden. Want ja. . . je kunt elkaar niet meer horen. Han is volkomen integer en een vreselijke lel ergens tegen aan geven moet kunnen. Maar ik heb hem gevraagd voorzichtig te zijn in hoe hij dat aanpakt.
'Ik heb net een periode van ruzie met Han Bennink afgesloten. Die is over. We spelen weer samen. Maar ondertussen heb ik ook een ander soort muziekpraktijk opgebouwd: solo. Dat is heel prettig. Ook gezellig. Het spelen gaat wel weer erg op componeren lijken, terwijl ik dat de laatste tijd juist probeer te vermijden. Maar het voordeel is dat je een gedachtengang of een impuls tot het einde kunt doorvoeren. In het improviseren met anderen word je altijd onderbroken.'
Deze solo-optredens voeren hem de laatste jaren over de hele wereld: Canada, Itali, China en de Verenigde Staten. Het maakt Mengelberg niet uit waar hij speelt: 'Van Lemmer tot Nagasaki - het zijn allemaal kleine, gedeeltelijk verduisterde zaaltjes waar mensen op stoelen zitten en waar een flinke Steinway of Yamaha is neergepoot.'
Deze maand was Mengelberg twee weken voor concerten in Japan, waar de mensen 'heel behoorlijke oren' hebben. Samen met de slagwerker Tabu Toyuzumi gaf hij een concert op een school voor minder begaafde leerlingen. Mengelberg: 'Gaandeweg het concert raakten we in een nogal baldadige stemming. Er werden rare spontane toneelstukken opgevoerd, waar de mensen en ook de minder begaafde kinderen vreselijk om moesten lachen. Eigenlijk wilden ze meteen gaan meedoen. Ik heb meestal wel een paar merkwaardige eenmansschertsen in mijn kop zitten, zoals objecten uit mijn zak toveren en achteloos weer weggooien. Dat heb ik gedaan en dat werd geweldig leuk gevonden.
'Ook de volwassenen zeiden na afloop dat ze het ontzettend gezellig hadden gevonden dat we zo raar hadden gedaan. Ze hadden er alleen wat minder om moeten lachen, want ze zagen het als een onderdeel van een serieus bedoelde uiting. Ik heb toen maar niet gezegd dat op zo'n moment mijn diepere bedoelingen, als ik die al heb, echt op een zijspoor staan. Zij vonden het een volkomen valide muzikale geste.'
Humor in muziek is een heikel punt, beaamt Mengelberg. 'Het kan alleen maar als er goede muzikale motieven voor aanwijsbaar zijn. Het moet onderdeel van de muziek zijn. En dan kan het ver gaan. Ergens in de jaren zestig stak Willem Breuker tijdens een concert eens een rotje af. Wij deden alsof we niets gehoord hadden, we zaten vriendelijk in C te spelen. Een rotje heeft onmiddellijke muzikale gevolgen, maar in ons geval had het juist geen gevolgen omdat we niet reageerden. Dat is een interessant gegeven. Dat mag van mij.
'Het is niet erg het publiek op het verkeerde been te zetten. Het is pas erg als je je iets aantrekt van de reacties van het publiek.' Op felle toon: 'Waar blijft de integriteit van de speler als de minste of geringste reactie van mensen die er niks mee te maken hebben, die toevallig bij deze manifestatie aanwezig zijn, de handeling benvloedt?
'Op het moment dat ik ga spelen ben ik alleen. Dan is er eigenlijk niets of niemand. Ik hoor wel wat mensen doen of hoe ze reageren, als dat lawaai maakt tenminste, maar ik beschouw dat als een natuurlijke verontreiniging van de omgeving. Daar moet je je stocijns doorheen slaan.'
De door de New-Yorkse producer John Zorn bij het Japanse Avant-label ondergebrachte cd's Who's Bridge (1994) en No Idea (1997) tonen een opmerkelijk wending in Mengelbergs materiaalkeuze. Op deze trio-cd's grijpt de pianist terug op bekende jazzstandards. Geeft hij op zijn oude dag de voorkeur aan mooie, melodieuze klassiekers?
Helemaal fout, zegt Mengelberg beslist. 'In de jaren vijftig en zestig heb ik al die stukken al gespeeld, maar ik heb er nooit platen van gemaakt. John Zorn heeft me een paar jaar geleden voorgesteld om dat allemaal vast te leggen. Hij kent mijn projecten met muziek van Thelonious Monk en Herbie Nichols en zei: ''Van deze standards kun je ook vast wat aardigs maken''. Met dat idee heb ik eerst Who's Bridge gemaakt en daarna No Idea. Uit mijzelf had ik dat nooit gedaan, maar ik had er niets tegen. En over de hele wereld heeft het succes, merk ik. Ze kennen het allemaal.'
Wat is de lol ervan?
'Indertijd al speelde ik iets waarvan de kenners toen zeiden: ''Jij speelt niet zuiver op de graat bop''. Nee, zei ik dan, dat klopt. ''Ok, als je het maar weet.'' Dat doe ik nog steeds. In dat spel zit iets raars. Zo heeft Sonny Rollins het nooit gedaan. Charlie Parker ook niet. Dat vind ik genoeg reden die platen op te nemen. Ik heb er iets aan toe te voegen.'
En verontwaardigd gaat hij verder: 'Als al die jonge mensen die tegenwoordig neo-bop spelen iets zouden willen leren, zouden ze er kennis van moeten nemen. Dan zouden ze iets kunnen verzinnen dat n¡et van Charlie Parker overgenomen is.
'Ik heb altijd een perverse liefde voor de bebop-muziek gehad. Ik vind het heerlijk er mee bezig te zijn of stukjes ervan te laten herleven. Een minuut later denk ik dan weer van: Bah, jakkes. Wegwezen! Maar sentimentalisme is een absolute voorwaarde. Dat moet. Dat kan niet anders. En die akkoorden die als een caroussel ronddraaien. Ik schold er indertijd al op. Ik vond dat simplistisch, eigenlijk het improviseren onwaardig. Maar je kunt niet zeggen: ''Die bebop hoort eigenlijk niet bij de rest van zijn bezigheden.'' Dat vind ik onjuist. Ik stop er dezelfde integriteit in als bij het maken van mijn stukjes voor de ICP, of als ik een stukje voor De Volharding schrijf. Het zijn allemaal delen van mijn leven.'
De belangrijkste verandering in dertig jaar ICP is wellicht dat Mengelberg niet langer gehuld in wolken sigarettenrook achter het klavier zit. In maart van dit jaar belandde hij in het ziekenhuis voor een dotter-behandeling: 'Op een schermpje heb ik gezien hoe kleine machientjes zich in mijn aderen bewogen en een propje in een bloedvat bestreden', vertelt hij, op de toon waarop iemand een spannende voetbalwedstrijd verslaat.
'Dat er iets aan de hand was wist ik, omdat ik me nog slapper voelde dan doorgaans. Eigenlijk voelde ik me vijftien jaar al niet lekker en ik wist dat er op zeker moment wel wat zou gebeuren. Het heeft me niet veranderd. Mensen veranderen niet op die manier. Ik ben tijdelijk gestopt met roken. Ongeveer tegelijkertijd met mijn vijftigjarig jubileum als roker kwam ik in het ziekenhuis terecht en daar besloot ik een dertigjarige stop te maken. Die is afgelopen op 4 maart 2027.
'Ik ben van plan vanaf dat moment het roken weer onmiddellijk op te vatten en tot het einde door te stomen. Niemand zal me daarvan kunnen weerhouden.'
Jubileumtournee 30 jaar Instant Composers Pool: vanavond Bimhuis, Amsterdam; 1 november Stedelijk Museum, (15 uur) en Bimhuis, Amsterdam; 3 november Wilhelmina, Eindhoven; 5 november Koornbeurs, Delft; 8 november SJU Jazzpodium, Utrecht. De tournee duurt tot en met 20 november.
The Instant Composers Pool 30 Years, jubileumboek met foto's van Pieter Boersma, inclusief duo-cd van Bennink/Mengelberg. Uitgave ICP/ BVHaast, ca.  50,-.

Foto
	De Instant Composers Pool, met rechtsvoor pianist/componist Misha Mengelberg en op slagwerk mede-oprichter Han Bennink.FOTO MARCEL MOLLE - DE VOLKSKRANT

