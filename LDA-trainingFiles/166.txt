	Ritzen probeert Indonesische student te trekken
	Van onze onderwijsredactie
AMSTERDAM
Minister Ritzen van Onderwijs wil Nederland aantrekkelijker maken voor Indonesische studenten. Betere begeleiding en goede opvang moeten ertoe leiden dat het aantal in Nederland studerende Indonesiërs groeit van 250 naar tweeduizend.
Ritzen zei dit woensdag in Jakarta, waar hij het samenwerkingscontract toelichtte dat Nederland en Indonesië hebben gesloten op het gebied van onderwijs en wetenschap. Nederland steekt de komende drie jaar 40 miljoen gulden in het project.
Volgens de minister trekken nu jaarlijks veertig- tot vijftigduizend Indonesische studenten vooral naar de Verenigde Staten en Australië. Nederland zou van die stroom tweeduizend studenten kunnen afsnoepen. Een Nederlands Onderwijscentrum dat dit voorjaar in Jakarta geopend wordt, moet iets doen aan de relatieve onbekendheid met het Nederlandse onderwijs die in Indonesië bestaat.
Een speciale studie die Indonesiërs in Nederland kunnen volgen, is de opleiding tot imam in Leiden. Nederland gaat deze studie in nauwe samenwerking met Indonesië verder ontwikkelen. Nederland steunt ook andere vormen van onderwijs in Indonesië.

