	Zweedse diplomaat Ekeus krijgt Wateler-Vredesprijs voor zijn werk in Irak    'Dit is het eindspel van de Golfoorlog'
	
Van onze correspondent
Oscar Garschagen

WASHINGTON
'Nee', antwoordt Ekeus hij op de vraag of hij verwacht dat Saddam Hussein zijn geheime - biologische en chemische - wapenarsenalen spoedig open zal stellen voor inspectie en vernietiging. Hij was tot september '97 voorzitter van de speciale VN-commissie (Unscom) die de massavernietigingswapens van Irak moet ontmantelen. Alleen van opvoering van de diplomatieke en militaire druk kunnen resultaten verwacht worden, waarbij de cruciale vraag is of de internationale Golf-coalitie stand zal houden.
'Wij zijn bezig aan het eindspel van de Golfoorlog', zegt Ekeus. 'Sinds maart 1996 weten we vrij nauwkeurig op welke manier Saddam zijn meest gevoelige wapens en zijn meest gevoelige geheimen voor ons verbergt. Sinds wij - Unscom - met een campagne zijn begonnen om die wapens en geheimen op te sporen, zijn de fricties toegenomen. Aangezien die campagne nog niet voorbij is, zullen de spanningen verder toenemen. Ik heb de Veiligheidsraad daar een paar jaar geleden al voor gewaarschuwd.
'Het is simpel. Saddam Hussein wil zijn spullen van hoge kwaliteit bewaren en tegelijkertijd de coalitie uit elkaar spelen', aldus Ekeus in gesprek met Nederlandse correspondenten in Washington.
Voorraden zenuwgassen en chemische wapens, maar ook de zogenaamde 'kookboeken', de handleidingen voor raketten, de raketten zelf, richtingapparatuur en andere militaire high-tech worden bewaakt door de Republikeinse Garde. Niet alleen de presidentile paleizen, de gebouwen van de garde en van de geheime diensten, maar ook lagere scholen, begraafplaatsen en moskeen worden gebruikt als opslagplaats. Unscom kent de locaties, de transport- en communicatiesystemen en tracht het net te sluiten.
Geen van die plaatsen zijn volgens Ekeus 'off limits' voor de teruggekeerde wapenexperts en technici van de VN. Het debat in de media over de vraag of de paleizen van Saddam Hussein wel of niet genspecteerd mogen worden is volgens hem niet relevant. De uitnodiging van Saddam aan geselecteerde VN-landen om zijn paleizen te bezoeken, doet er al evenmin veel toe.
'Op basis van de VN-resoluties en in het bijzonder de verklaring van de Veiligheidsraad van 22 juni 1996 heeft Unscom het recht alle gevoelige plaatsen in Irak te bezoeken, tot en met de badkamer van Saddam Hussein toe. We zullen die badkamer natuurlijk alleen willen inspecteren als er een vermoeden bestaat dat hij daar materiaal verborgen houdt', lacht hij droogjes.
Naarmate het eindspel van de VN in Irak langer duurt, zal het moeilijker zijn de coalitie in stand te houden. In een aantal Arabische landen is, om met de diplomaat te spreken, 'al wat irritatie ontstaan' over het optreden van de VS en de Veiligheidsraad. En een aantal permanente leden - Rusland en Frankrijk - zijn minder standvastig dan Ekeus wenselijk acht. 'Laten we goed begrijpen dat het niet alleen gaat om Saddam Hussein, maar ook om het gezag van de Veiligheidsraad en de Verenigde Naties en tenslotte om de geloofwaardig van het non-proliferatiebeleid. Saddam vormt in meer dan n opzicht een buitengewoon ernstige bedreiging.'
Ekeus wijst erop dat de VS, en ook landen als Rusland en Frankrijk, er groot belang bij hebben dat de Veiligheidsheidraad zijn geloofwaardigheid en gezag behoudt. 'Ik heb wel eens de indruk dat Frankrijk soms vergeet dat dit het belangrijkste internationale orgaan in de wereld is. Het is niet in zijn belang als dat orgaan gezag verliest', constateert Ekeus. Hij suggereert dat Rusland, dat binnenkort weer bij de VS moet aankloppen voor grootschalige financile steun, als het erop aankomt minder een probleem zal zijn.
Als de VN de confrontatie met Saddam Hussein door interne spanningen verliezen, kan dat bovendien pijnlijke gevolgen hebben voor de naleving van de non-proliferatie-verdragen, vreest Ekeus, die sinds hij de belangen van Zweden in Washington behartigt eigenlijk alleen nog maar met zijn vorige werk bezig is geweest.
Voor zijn functie als voorzitter van Unscom krijgt hij de Wateler-prijs, die vernoemd is naar de jurist mr J.G.D Wateler. Deze Nederlander liet in '27 zijn vermogen na aan de Carnegie Stichting (de eigenaar van het Vredespaleis in Den Haag) die ieder jaar de prijs uitreikt aan degene die zich verdienstelijk heeft gemaakt op het gebied van vredeswerk.
Ekeus beschouwt de prijs, waarvoor hij terugkeert naar zijn oude standplaats Den Haag, vooral als een eerbetoon aan de wapeninspecteurs en wetenschappers in Irak. 'Die mensen betonen grote moed. Het ontmantelen van de massavernietigingswapens in Irak is levensgevaarlijk werk en vindt plaats onder uitzonderlijk moeilijke omstandigheden', aldus Ekeus die zelf het mikpunt is geweest van een Iraakse poging om hem te vergiftigen.

Foto
	Rolf Ekeus FOTO REUTERS

