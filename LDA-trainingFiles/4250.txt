	Waar doe je het allemaal voor? INTERVIEWS DWINGEN TOT NADENKEN OVER WAT OUDERS EIGENLIJK WIILEN
	MET WELKE verwachtingen zijn ouders opgevoed en met welke verwachtingen voeden zij zelf hun kinderen op? Dat is het thema van Van huis uit, een mooie titel voor een boek van twee sociologen, Bram van Stolk en Christien Brinkgreve. Van Stolk overleed vorig jaar, zodat het boek een laatste herinnering is aan de man die bekendheid verwierf met studies over de verhouding tussen mannen en vrouwen, homoseksualiteit en incest, en die een jaar voor zijn dood als 'schrijver' debuteerde met S 1, een roman over de diensttijd van een homoseksuele jongen.
Hoewel zijn bijdrage aan Van huis uit beperkt is, draagt het onmiskenbaar zijn stempel: scherpe observaties, eenvoudig en tegelijk indringend taalgebruik, terughoudend maar trefzeker met eigen interpretaties en theoretische generalisaties, respect voor de lezer die niet wordt beleerd, en respect ook voor het materiaal dat bijna voor zichzelf mag spreken.
Het materiaal van Van huis uit is een reeks van interviews met wel zeer uiteenlopende ouderparen. Ze hebben gemeen dat ze in Nederland wonen, dat ze kinderen hebben en dat ze vertellen wat ze van huis uit hebben meegekregen en wat ze op hun beurt zelf meegeven. Het is een mooi onderwerp, dat vraagt om roddel en oprechte bezinning, dat een keur van menselijke emotie en berekening herbergt, en dat niemand koud laat.
Het boek begint met de adel, en het is meteen raak. Ook al is in Nederland de kunst van het standophouden weinig gecultiveerd, toch bieden de desbetreffende interviews een goede kijk in de keuken. Adel is niet uit op gewin, maar op het instandhouden van wat ze heeft. Dat is 'het erfgoed', daar draait alles om.
Brinkgreve en Van Stolk maken gebruik van de terminologie van de Franse socioloog Bourdieu, die naast economisch kapitaal 'cultureel' en 'sociaal' kapitaal noemt als machtsbronnen in het menselijke verkeer. Het onderscheid is ook in dit verband van toepassing. Economisch kapitaal is onmiskenbaar van belang als het gaat om de overdracht tussen adellijke generaties, maar is direct verweven met het culturele kapitaal. Dat is de zorg voor en het behoud van wat solide is en het best bestand blijkt tegen de tand des tijds: grond, huizen en de dingen daarin.
Alles is ijdelheid, zegt Prediker. Dat zal de adel niet ontkennen, integendeel, en juist daarom weet zij dat het een minder ijdel is dan het ander, en van het eerste heeft zij het meest. IJdelheid op stand, en dat weet zij vele generaties lang over te dragen.
Treffend in dit verband is het adellijke gevoel zelf boven het probleem van stand of status te zijn verheven, omdat - zo wordt met zelfspot, maar toch ook in ernst gezegd - deze groep de hoogste status heeft. Deze paradox typeert de ware klasse: de eigen superioriteit is zo vanzelfsprekend dat een mens onbekommerd zich kan verlagen of belangeloos kan zijn. Zo'n positie is soms een feit, maar altijd ook een pose die meer of minder overtuigt en in ieder geval hoge eisen stelt aan de betrokkenen. Het bekende 'noblesse oblige'.
De verplichtingen van dit culturele kapitaal zijn in het boek gematigd en vermengd met andere, zoals het behalen van de juiste diploma's. Niettemin zijn ze er en ze worden met succes overgedragen, ook buiten de eigen kring wanneer schoonkinderen van niet-adellijke huizen zich enthousiast inspannen om het erfgoed te behouden. Deze exogamie neemt toe en toont aan dat het aloude sociale kapitaal van een eigen, gesloten netwerk en een eigen huwelijksmarkt aan waarde heeft verloren.
Na deze maatschappelijke laag - volgens Brinkgreve en Van Stolk eerder een coterie dan een 'stand' in Nederland - volgt de meer of minder hoge middenklasse, een diffuse groep die aanzienlijk groter is, ook meer macht heeft en als geheel dit land bestuurt. In de interviews met deze groep treft de - ogenschijnlijke - gemoedsrust. De eigen carrire is verzekerd, zodat er ruimte is voor ontspannen verwachtingen van hoe de kinderen het zullen doen.
Het economische kapitaal van aardse goederen is ook hier van belang, net als het sociale kapitaal van het juiste netwerk en het culturele kapitaal van de juiste opleiding. Maar tja, kinderen moeten toch vooral hun eigen talenten kunnen ontplooien, en wat ze nu precies worden? 'Als ze maar gelukkig zijn.'
Brinkgreve en Van Stolk wijzen terecht op de mogelijke hypocrisie in dit verband, op het verzwijgen van wat sociaal niet wenselijk is. Het gaat hier om de andere kant van de medaille, om de ouderlijke ambitie. En inderdaad, wie kinderen heeft weet hoe sterk de eigen eer aan het nakroost is gehecht. Maar hij weet ook hoe het sociale geweten eventuele opwellingen van trots of krenking tegenhoudt en hooguit ruimte biedt om er een grap van te maken.
Deze dubbelheid in welvarende en verlichte kringen is verbonden met de snelle sociale nivellering en collectivering van de jaren zestig en zeventig. Deze condities hebben inmiddels plaatsgemaakt voor slinkende sociale voorzieningen en toenemende concurrentie op een chronisch krappe arbeidsmarkt. Dus is de vraag gerechtvaardigd of de opvoeding wordt bijgesteld.
De schrijvers zeggen van niet, of nog niet. Toch ligt de sociologische voorspelling voor de hand dat deze aanpassing niet lang op zich zal laten wachten, zo zij al niet gaande is. De Nederlandse middenklasse zal daarmee wat meer op die in Engeland of de Verenigde Staten gaan lijken, waar de gemoedsrust minder groot was en al veel eerder omsloeg in zijn tegendeel. Ook de binnenlandse verschillen zullen kleiner worden, omdat - wat uit een aantal interviews blijkt - de opvoeding in minder gevestigde kringen harder is en de druk groter om op school te presteren, om zuinig te zijn, om je netjes te gedragen, en dat alles in de verwachting dat de kinderen het beter zullen doen dan de ouders zelf. Dit type overdracht bij immigranten en andere buitenstaanders lijkt ouderwets voor wie 'hoog' genoeg is. Maar als hun angst reel wordt dat de volgende generatie sociaal zal dalen, wordt datgene wat ouderwets is snel weer modern.
Een ander thema dat in Van huis uit met enige nadruk aan de orde wordt gesteld, is de assimilatie ¢f segregatie van 'vreemdelingen', en wat ouders daarvan met het oog op hun kinderen vinden. Ook hier treft een mogelijke wijziging ten opzichte van wat in de jaren zestig en zeventig de norm werd. Aanleiding tot deze gedachte is een interview met twee joodse ouders die afstand zijn gaan nemen van de dominante seculariserende cultuur. Zij willen zich juist onderscheiden en gaan daarin zo ver dat zij een gemengd huwelijk van hun kinderen als onwenselijk beschouwen.
Wat is hier aan de hand? Een persoonlijke keuze die intrigeert, maar op zichzelf staat, of een meer algemene indicatie dat de ideologie aan kracht verliest die v¢¢r gelijkheid is en tgen het benadrukken van etnisch gerelateerde verschillen?
Brinkgreve en Van Stolk zijn terughoudend in hun generaliserende notities; zij laten de lezer alleen met zijn vraag. Dat is hun goed recht. Het aantal interviews is beperkt, zodat het boek niet iets bewijst, maar tot nadenken stemt over wat ouders eigenlijk met hun kinderen willen. Als vanzelf richt deze vraag zich tot de lezers. Wat doen zij en wat is hun aangedaan in dit verband? Aanleiding tot een ouderwetse familiediscussie die het niet bij goede en kwade roddel laat.
Paul Kapteyn
Christien Brinkgreve & Bram van Stolk: Van huis uit - Over de waarden die ouders aan hun kinderen meegeven.
Meulenhoff; 200 pagina's;  39,90.
ISBN 90 290 4645 7.

Foto
	Joods huwelijk. FOTO DANIEL KONING - DE VOLKSKRANT

