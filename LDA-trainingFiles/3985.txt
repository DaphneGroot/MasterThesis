	Overzicht van Californische kunst in Deens museum Louisiana; Verraderlijke plons in het zonlicht van L.A.
	Van onze verslaggever
Arno Haijtema

HUMLEBAEK
Onbekommerd wandelt de bezoeker op een tropische zomerdag het museum Louisiana in het Deense Humlebaek binnen, om er na een rondgang door de expositie Sunshine & Noir enigzins aangeslagen weer naar buiten te gaan. Het overzicht van moderne kunst uit Los Angeles uit de periode 1960-1997 is veelzijdig als de miljoenstad zelf; een mengeling van California Dreaming en onheilspellende verbeeldingen van het geweld in de metropool en in de mens zelf.
Aan de Beach Boys, surfen en andere zomerse vrolijkheid denkt de bezoeker bij het museum Louisiana, dat half verzonken ligt in de rotsen langs de Sont en een magnifiek uitzicht biedt op de zonovergoten zeestraat. Hij laat zich het museum inlokken door het woord Sunshine in de titel van de expositie - de betekenis van het Noir wil hierbij niet meteen doordringen. Die naviteit wordt grondig afgestraft door kunstenaars als Chris Burden, Paul McCarthy en Catherine Opie, wier fascinatie uitgaat naar de duistere kanten van de menselijke ziel.
Sunshine & Noir is een expositie van uitersten. De samensteller ervan, de nieuwe directeur van Louisiana Lars Nittve, heeft behalve op grond van zijn eigen artistieke voorkeuren, werken geselecteerd van kunstenaars die vanaf 1960 toonaangevend zijn geweest in L.A. Het overzicht is compleet noch objectief, geeft Nittve toe, omdat het nastreven van die criteria tot een tentoonstelling van monstrueuze omvang zou hebben geleid.
De art scene van Los Angeles heeft lang in de schaduw gestaan van New York, nog steeds het mekka van de moderne kunst. In tegenstelling tot New York, heeft L.A. het altijd moeten stellen zonder arty wijken waar kunstenaars elkaar ontmoeten en stimuleren, waar hun kunst tot wasdom kan komen. L.A. ontbeert n centrum, is te groot en te divers om het een st d te noemen. L.A. is Hollywood, Baywatch, rassenrellen en oorlogen tussen straatbendes - puissante rijkdom versus getto's en armoede.
Natuurlijk zijn dergelijke tegenstellingen niet voorbehouden aan L.A., net zomin als de kunstenaars uit de stad allemaal zijn onder te verdelen in Sunshine of Noir. Het aardige van de expositie evenwel is dat zij tamelijk onbekommerd zoekt naar kenmerken die verband zouden kunnen houden met de Californische afkomst van de kunstenaars of de stad waar hun werk is ontstaan, zonder dat een en ander als een ijzeren logica wordt gepresenteerd. In de catalogus wordt er bijna tot vervelens toe op gewezen dat kunstenaars niet in een hokje mogen worden gestopt en dat hun geografische afkomst meestal van beperkte betekenis is voor hun werk.
Het eerste werk waarmee de bezoeker wordt geconfronteerd, maakt zijn relatie met L.A. op intimiderende wijze duidelijk. Aan de wand hangt een lange rij oversized uniformen van de LA Police Department. Tegen de drie meter lang zijn ze, en aan elke riem hangen een vervaarlijke wapenstok en een holster met een authentieke 92F Beretta handgun. Met deze installatie van Chris Burden (1946) is de toon van de expositie gezet: kijk rustig rond, maar you better beware, we houden je in de gaten.
Burdens verwijzing naar het extreme politiegeweld enkele jaren geleden tegen de zwarte Rodney King (dat later werd gevolgd door een uitbarsting van rellen in LA) is mild en ironisch, in vergelijking tot de performances waarmee de kunstenaar in de jaren zeventig naam maakte. Toen liet hij zich op eigen verzoek een kogel in de arm schieten. Hij liet zich met de handpalmen vastnagelen aan de achterkant van een Volkswagen Kever en liet de motor, terwijl de auto voor een garage geparkeerd stond, op volle kracht bulderen. Of hij liet zich vijf dagen lang opsluiten in een bagagekluis.
Het feit alleen al dat Burden zijn gevaarlijke experimenten heeft overleefd, dwingt bewondering af. Ongetwijfeld behoort hij tot het 'duistere' L.A., al doet de manier waarop hij zijn bizarre performances uitvoerde - vaak zonder publiek, soms slechts geregistreerd door een videocamera of fototoestel - vermoeden dat er niet zozeer sensatiezucht, maar een oprechte nieuwsgierigheid, en daarmee levenslust, aan ten grondslag lag.
Ook de fotografe Catherine Opie (1961) zoekt in L.A. naar het noir in de samenleving, al vindt zij het in de buurten die vooral bekend staan als oases van weelde: Bel Air en Beverly Hills. Zij maakt er strenge portretten van rijkeluishuizen, die door middel van hekwerk en tralies met scherpe punten worden afgeschermd. Het zijn ronduit angstaanjagende foto's, waar het gevaar voortdurend loert.
Opie's achtergrond verklaart wel wat over de manier waarop zij naar de wereld kijkt. Ze heeft veelvuldig de SM-scene in L.A. gefotografeerd en voelt zich daar blijkens een zelfportret goed thuis. Op de foto is een zwarte leren kap over haar hoofd getrokken, terwijl beide armen zijn opgesierd met 23 injectienaalden die door de huid zijn gestoken. Boven haar borsten is het woord Pervert aangebracht.
Na Opie's foto's laaft de bezoeker van Louisiana zich gretig aan de sunshine in andere zalen. Hij vlucht The Bienery (1965) in, het caf van Edward Kienholz dat is uitgeleend door het Stedelijk Museum in Amsterdam. Of hij zoekt zijn toevlucht bij de Pop Art van Edward Ruscha (waaronder zijn 20th Century Fox-schilderij Large Trademark with Eight Spotlights), de beat-foto's uit het begin van de jaren zestig van acteur Dennis Hopper en aan David Hockney, hier vertegenwoordigd met een groot, fleurig doek: A bigger Splash uit 1967. Een bungalow, palmen, een regisseurstoel op het terras en een zwembad met een duikplank waarvan, getuige het opspetterende water, zojuist iemand de sprong heeft gewaagd. Voor de hekwerken die Opie in de jaren negentig fotografeert, bestond getuige Hockney's schilderij in de sixties nog niet zo'n dringende noodzaak.
Zo vitaal als Hockney is opmerkelijk genoeg ook het werk van Billy Al Bengston, enkele psychedelisch getinte schilderijen uit de eerste helft van de jaren zestig, die desondanks nog niets anachronistisch hebben. Hetzelfde geldt voor de collages die Wallace Berman maakte met behulp van de verifax, een voorloper van de kopieermachine. Het bevat verwijzingen naar zowel flower power en psychedelica (paddestoelen, slangen, spinnen, crucifixen) als naar de Vietnam-oorlog en de maatschappelijke onrust in de VS. De politieke omstandigheden zijn sinds het ontstaan van het werk drastisch veranderd, maar Bermans collages intrigeren nog steeds.
Zo zwalkt de bezoeker tussen duister en zonlicht. Van de slachthuistaferelen - de met tomatenketchup besmeurde maskers en popppen - van Paul McCarthy naar de levensgrote, uit de museumvloer groeiende maiskolven van Jennifer Pastor. Van de verraderlijke neon-sculpturen van Bruce Nauman naar de fantastische Edge Paintings van Sam Francis.
En zo verlaat de bezoeker Sunshine & Noir: ruw wakkergeschud uit een gelukzalige midzomerdagdroom, maar met de merkwaardige gewaarwording een paar kilometer ten noorden van Kopenhagen alle hoeken van Los Angeles te hebben gezien.
Sunshine & Noir, Art in L.A. 1960-1997. Museum Louisiana, Humlebaek, Denemarken. Tot en met 7 september 1997. Dagelijks van 10-17 uur. Wo van 10-22 uur. Daarna in het Kunstmuseum Wolfsburg, Duitsland (herfst), Castello di Rivoli, Itali (voorjaar 1998) en Armand Hammer Museum of Art in Los Angeles (herfst 1998). Engelstalige catalogus Dkr. 270 (plm. 80,-).

Foto
	Larry Johnson: Untitled (Movie Stars on Clouds), 1983. Catherine Opie: House nr. 3 (Beverly Hills), 1995. Chris Burden vastgenageld op een Volkswagen Kever.

