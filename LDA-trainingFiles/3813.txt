	Audio-archief met lawaai en geratel van kunstenaars
	'Sinds John Cage was lawaai muziek', schreef de Franse Fluxus-kunstenaar Ben in de jaren zestig op een schilderijtje. Voor beeldend kunstenaars was geluid al veel langer kunst. Denk aan de legendarische Dada-avondjes in de jaren twintig in het Cabaret Voltaire in Zrich, waar Tristan Tzara met veel flair zijn klankgedichten voordroeg.
Veel kunstenaars hebben affiniteit met muziek en geluid, vaak spelen ze zelf in een band. De beroemde Amerikanen Mike Kelley en Tony Oursler maakten samen een aantal cd's en de zeer spraakmakende Zwitserse videokunstenares Pipilotti Rist trad tot 1994 op met de succesvolle vrouwenband Les reines prochaines.
Tentoonstellingsmaker Jack Jaeger verzamelt al jaren kunstenaarsmuziek. In de voorzaal van het Amsterdamse W139 bracht hij een grote hoeveelheid casettebandjes, cd's en muziekvideo's bijeen. Bring your own walkman! heet de manifestatie, maar dat is niet per se nodig. Er zijn ook cassetterecordertjes te leen om het archief mee te beluisteren.
De term 'muziek van kunstenaars' is door Jaeger zo breed mogelijk opgevat; behalve de onvermijdelijke post-post-punkbands bevat zijn archief interviews en luister-performances op tape.
Al met al is het een beetje een zootje, maar er zitten ook pareltjes tussen. Zoals bijvoorbeeld een aflevering van het 'audiocassette magazine' Tellus over de geschiedenis van de kunstenaars-geluidskunst ('Audio by visual artists', tape 44 van het archief). Hierop draagt Raoul Hausmann fonetische gedichten voor en orakelt de opgewonden futuristenleider Marinetti in rap Italiaans over de snelheid van de moderne maatschappij (tuu-tuu-tuu-taaah-taah-taah!).
Dan Graham (nr. 84) is buitengewoon boeiend. In een registratie in 1977 in de Riverside Studio in Londen beschrijft hij, in een ratelende stream-of-consciousness-stijl, exact wat hij doet, ervaart en ziet.
Ook de interviews (met oa. Warhol, Nam June Paik) zijn interessant, omdat het registraties zijn van gesprekken waarin de kunstenaars de kans krijgen om rustig uit te praten.
Jammer alleen dat Jaeger amper naar Nederland gekeken heeft. Begin jaren tachtig speelde ook hier elke hippe kunstenaar in een bandje. Rob Scholte had zijn The Young Lions, Peter Klashorst en Maarten Ploeg speelden in Soviet Sex. Hun tapes ontbreken, wie heeft ze nog?
Ineke Schwartz
Bring your own walkman!, t/m 12 oktober in W139 Amsterdam (open woe t/m zo 12-18.00u).
Dagelijks videoprogramma v.a. 16.00u. Lezing door William Furlong over Audio Arts 27 september 14.00u. Bel voor info over bijbehorende optredens in caf Winston W139: 020-6229434. Compilatie-cd  27.

