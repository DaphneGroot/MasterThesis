	Pol Pots beulen worden niet gekweld door straf of wroeging: 'Ik weet niets van martelen, ik kon niet anders'
	The Guardian
Maggie O'Kane
 PHNOM PENH
Hij is allervriendelijkst, voor een moordenaar. Maar buitenlandse bezoekers zijn dan ook een zeldzaamheid in dit zweterige Cambodjaanse dorpje in de buurt van de Vietnamese grens, waar het krioelt van de dikke, bloedrode mieren.
'Nee, nee, nee, dat is niet waar', zegt Him Huy. 'Ik zat alleen achter het stuur van de bus. Ik moest wel.' Tijdens het schrikbewind van Pol Pot gaf Huy instructies voor de martelingen in Blok D van ondervragingscentrum S21 in Phnom Penh. Tegenwoordig plukt hij bananen.
Hij steekt de aangeboden sigaret op en zegt dat hij ons graag zou helpen, maar hij weet niet zo veel van de twintigduizend mensen die in S21 zijn gemarteld voordat ze naar een plek vijftien kilometer buiten de hoofdstad werden gereden om te worden gedood. 'Dat was een vreselijke tijd. Ik stond voortdurend doodsangsten uit dat er eentje zou ontsnappen en dat het dan met me gedaan zou zijn omdat ik ze had laten lopen. Het speet me voor ze, maar wat had ik anders moeten doen?'
Hij weet ook niet waarom zijn handtekening nog altijd te lezen valt onder negen documenten waarin opdracht wordt gegeven tot de marteling en executie van gevangenen - executiebevelen met verklaringen die met blauwe inkt zijn geschreven, in zijn handschrift. 'Ouh Souka, 30 jaar, gehuwde vrouw, had een verhouding, moet onder handen worden genomen.' Of Hol Kheny, een 20-jarige soldaat, die onder handen moest worden genomen wegens 'het laten ontsnappen van een gevangene en het stelen van aardappels met uitlopers uit de keuken om te planten voor eigen gebruik'.
En hij weet ook niet waarom Hum Vat, een van de slechts dertien overlevenden van S21, die in de buurt van het Olympisch Stadion in Phnom Penh woont, hem zich duidelijk herinnert als degene die verantwoordelijk was voor de afhandeling van de kinderen. Of waarom de nieuwe archivaris in het martelcentrum stap voor stap kan schetsen hoe hij opklom tot officier van de Rode Khmers op grond van zijn verrichtingen in de folterkamers.
Huy is bijna 50. Hij woont samen met zijn zeven blootsvoetse kinderen in een huis met een bamboe minibar en met foto's aan de muur die zijn uitgescheurd uit een Cambodjaanse tv-gids van 1990. Hij wijst naar het huis met de punt van zijn blinkende kapmes. Hij draagt een rood-wit geruite sarong om zijn pezige moordenaarslendenen.
Ik vraag hem op te schrijven dat hij onschuldig is en dat het niet zijn handschrift is op de executiebevelen. Hij wil niet, maar uiteindelijk buigt hij zich over het papier, als een kind op school, en schrijft langzaam, met bibberende pen: 'Ik heb hem nooit gedwongen'.
Iemand vraagt Huy of hij weet dat alle kampbewakers na de bevrijding zijn gedood en of hij niet bang is dat een van de overlevenden van S21, of een nabestaande van een van de twintigduizend slachtoffers, hem op een goede dag zal komen opzoeken tussen zijn bananenbomen. 'Wat is Dachau?' vraagt Huy.
Vorige maand heeft zich een machtsgreep voltrokken in Cambodja. En weer drijven de lijken van de verslagen tegenstanders de Mekongrivier af; en weer ontvluchten duizenden burgers de hoofdstad en spoeden buitenlanders zich naar het vliegveld om in een militair transportvliegtuig te stappen. Al kan het nooit terugkeren naar de gruwelen van het Pol-Potbewind, je krijgt het gevoel dat Cambodja zich nooit helemaal heeft losgemaakt van die donkere dagen.
Sinds de jaren zeventig, toen in nog geen vier jaar een kwart van de Cambodjaanse bevolking werd
uitgeroeid door de Rode Khmers, is er nog niet n verdachte aangeklaagd voor de dood van tegen de twee miljoen mensen. Op genocide staat geen straf. Sommige van de daders hebben sindsdien zelfs promotie gemaakt.
Van Pol Pot werd achttien jaar lang taal nog teken vernomen - tot vorige maand, toen zijn broeders in de genocide probeerden hem aan de regering uit te leveren in ruil voor amnestie voor zichzelf. Het nieuws dat Pol Pot misschien eindelijk zou opduiken uit de jungle lokte honderden journalisten naar Phnom Penh, waar ze gebakken tong aten in de Buitenlandse Persclub aan de Mekong en onder de wiekende ventilatoren zaten te wachten op de beloofde helikopter met het monster uit de jungle - een helikopter die nooit kwam.
In de jaren van Pol Pot was S21 het topje van een piramide van ondervragings- en martelcentra overal in Cambodja. Nu is het een museum. In Blok B staat een glanzend zwart stenen borstbeeld van een glimlachende Pol Pot, gemaakt door een van de gevangenen. Hij heeft het uitzicht op een wand vol zwartwit-fotootjes van de gevangenen, genomen voordat de folteraars aan de slag gingen.
De bruin met beige betegelde martelkamers waren vroeger de klaslokalen van een middelbare school. Tussen 1976 en 1979 werden hier twintigduizend vijanden van de revolutie gemarteld. Zes typisten tikten de bekentenissen uit; zes fotografen vereeuwigden de veroordeelden; drie archivarissen sloten hun dossiers af.
Er waren acht groepen opzichters, vijf man in iedere groep. En 'koude groep', die met de administratie belast was en niet folterde. De 'warme groep' maakte gebruik van elektrische schokken, ijzers en zware houten hamers om uitvoerige, fantasierijke bekentenissen los te krijgen over geheime imperialistische complotten van de CIA of de KGB - soms zelfs van allebei tegelijk.
Als de ambtenarij des doods plichtsgetrouw was afgehandeld, kon het slachtoffer ter dood worden gebracht. In S21 luidde regel 2 van het gevangenisreglement: 'Als u zweepslagen of elektrische schokken krijgt mag u helemaal niet schreeuwen.'
Op het plein in het midden van de vroegere school spelen nu kinderen onder een metalen bouwsel waaraan de gevangenen ondersteboven werden opgehangen, waarna ze met hun hoofd in een ton met water werden gehouden tot ze bijna verdronken.
In Blok D, waar Him Huy werkte, heeft een van de overlevenden een schildering gemaakt van wat zich daar in zijn herinnering afspeelde: twee beulen bewerken de tepels van een vrouw vakkundig met een roodgloeiende tang, een man worden de vingernagels uitgetrokken - en kinderen worden met hun hoofd tegen een palmboom geslagen. Onder de twintigduizend mensen die in S21 belandden waren tweeduizend kinderen.
In een lokaal op de eerste verdieping waakt archivaris Voleak Kalayan over rijen stoffige planken vol kartonnen mappen. Minstens de helft van de dossiers ontbreekt. Volgens Kalyans voorganger zijn vooraanstaande leden van Hun Sens nieuwe bewind, onder wie zijn tweede man Chea Sim, naar het ondervragingscentrum gekomen om bekentenissen weg te halen die hen in verband zouden brengen met de Rode Khmers.
'Het is niet eerlijk om alleen Pol Pot voor een internationaal tribunaal te brengen. Hij heeft die twee miljoen mensen toch niet in zijn eentje vermoord', zegt Kalayan. 'Er is een man die Him Huy heet en die opzichter was in Blok D, hij woont nog altijd in een dorpje bij de Vietnamese grens.' Dat was het begin van onze speurtocht.
De resten van de gevangenen van S21 liggen begraven bij het killing field Cheun Ek, een kilometer of vijftien buiten de stad. Degenen die gexecuteerd zouden worden werden erheen gereden op vrachtwagens, waar ze geblinddoekt tegenover elkaar zaten. Eenmaal ter plaatse werden ze bij de enkels aan een lange metalen buis gekluisterd, en n voor n meegenomen om te worden gedood. De Rode Khmers verspilden nooit kogels, meestal sneden ze hun slachtoffers de keel af. En bij ieder massagraf, waar vrouwen en kinderen samen werden begraven, staat wel een boom in de buurt waartegen de hoofden van de kinderen werden verbrijzeld.

Foto
	Een martelkamer in ondervragingscentrum S21, met voetijzers en ketenen. FOTO ROEL BURGLER

