	Verwoestende orkaan raast over Madagaskar
	Reuter
ANTANANARIVO
Een orkaan heeft in de nacht van vrijdag op zaterdag grote verwoestingen aangericht in het zuidwesten van Madagaskar. Er zouden daarbij zeker honderd doden zijn gevallen. De orkaan Gretelle heeft naar schatting dertigduizend inwoners van het eiland in de Indische Oceaan dakloos gemaakt.
Volgens Radio Madagaskar zijn complete dorpen van de aardbodem verdwenen. Gretelle was voor de inwoners van het eiland de zwaarste orkaan sinds mensenheugenis. Er werden windsnelheden gemeten tot 220 kilometer per uur.
In het rampgebied is sprake van overstromingen door vloedgolven. Vandaag zullen reddingswerkers naar het gebied vertrekken, aldus het ministerie van Binnenlandse Zaken. Radio Madagaskar bekritiseerde de autoriteiten gisteren voor het trage tempo waarin de hulpverlening op gang komt.

