	Soapacteur na moord op collega 19 jaar cel in
	Van onze correspondente
Ineke Holtwijk
 RIO DE JANEIRO
De moord was de meest spraakmakende en macabere van de afgelopen jaren in Brazilië. Het proces deed er niet voor onder. Onder grote publieke belangstelling veroordeelde een rechtbank in Rio de Janeiro zaterdag de soapacteur Guilherme de Pádua tot negentien jaar gevangenisstraf wegens de moord op een collega, de actrice Daniela Perez.
Een kleine week lang was het proces voorpaginanieuws. Radiozenders zonden de zitting, die in totaal vier dagen duurde, integraal uit. Voor het gerechtsgebouw hielden fans van Daniela Perez een wake. Anderen gebruikten het proces om gerechtigheid te vragen voor moorden op hun familieleden.
Daniela Perez, een jeugdige actrice uit de telenovela werd vier jaar geleden enkele dagen voor Oudjaar, dood gevonden langs de kant van de weg niet ver van de studio's. Zij had zestien steken in haar borst.
De Brazilianen waren verbijsterd. De shocktoestand was een beetje te vergelijken met die in de Verenigde Staten rond O.J. Simpson. Voor de circa veertig miljoen trouwe telenovelakijkers, zijn de acteurs huisvrienden, omdat ze jaar in jaar uit iedere avond weer op het scherm zijn.
De verbijstering nam toe toen een andere jeugdige acteur en tegenspeler van Daniela in de soap die nota bene door Daniela's moeder was geschreven de moord bekende. Guilherme de Pádua zou onder druk hebben gehandeld voor zijn jaloerse, zwangere echtgenote, de tiener Paula Thomaz. Paula Thomaz echter bekende dagen later dat zij de actrice had doodgestoken, een verklaring die zij later weer introk. Zowel De Pádua als Thomaz werden in preventieve hechtenis genomen.
De versies van de moord wisselden veelvuldig. De acteur, die inmiddels is gescheiden van zijn echtgenote, hield de afgelopen jaren vol dat zijn echtgenote Daniela Perez in een woedeuitbarsting had doodgestoken. Hij had Daniela gevraagd hem op een verlaten plek te ontmoeten omdat hij Paula wilde laten zien dat er heus niets tussen hem en de actrice was. Tijdens het proces afgelopen week hield De Pádua deze versie vol.
Volgens de openbaar aanklager hadden De Pádua en zijn echtgenote Daniela met voorbedachte rade vermoord. Zij hadden het nummerbord van de auto veranderd. Paula had de moord geëist als bewijs van Guilhermes liefde voor haar. Het geheim van de moord fungeerde als een pact tussen de twee geliefden.
De jury van zeven burgers gaf het openbaar ministerie in meerderheid gelijk. In het vonnis noemde de jury de acteur 'extreem gewelddadig, pervers en laf'. Er klonk applaus toen het vonnis werd voorgelezen.
Gloria Perez, moeder van de actrice en telenovelaschrijfster, toonde zich opgelucht. 'Eindelijk na vier jaar is de waarheid vastgesteld en gerechtigheid geschied. Maar tevreden ben ik natuurlijk niet. Geen enkele moeder zou dat zijn. Je kind komt niet terug'. De schrijfster hielp de afgelopen jaren het openbaar ministerie bij de zoektocht naar mogelijke getuigen van de moord. Zij was het die in een sloppenwijk een pompbediende traceerde die de bloedvlekken uit de bekleding van de auto van Guilherme en Paula had gewassen. De verontwaardiging over de moord wist zij om te zetten in een handtekeningenactie voor wijziging van de strafwet.
Met de uitspraak is nog steeds geen einde gekomen aan het echte drama. In april moet Paula Thomaz voorkomen. Paula Thomaz houdt vol onschuldig te zijn. Zij zou de bewuste middag en avond acht uur hebben rondgehangen in een winkelcentrum. Zij wordt beschuldigd van medeplichtigheid. Maar volgens juristen heeft ze een redelijke kans te worden vrijgesproken. Ook al heeft zij eerder bekend en is overtuigend bewezen dat zij op de plek aanwezig was. Zij hoeft alleen maar te ontkennen; haar ex-echtgenoot is immers veroordeeld als degene die de steken heeft toegediend.
Deze mogelijke afloop riep zaterdag onmiddellijk verontwaardigde reacties op. Er klonk overigens ook luide kritiek op het Braziliaanse strafrecht dat uiterst coulant is jegens moordenaars zonder strafblad, zoals Guilherme de Pádua. Wie eenderde van de straf heeft uitgezeten en zich goed gedraagt, kan de rest in wat 'half-open regime' heet uitzitten. Hij moet zich dan bijvoorbeeld iedere nacht bij een politiekazerne melden om daar te slapen maar kan verder doen wat hij wil. In het geval van Guilherme de Pádua betekent het dat hij volgend jaar vrijkomt. Hij heeft reeds vier jaar in preventieve hechtenis doorgebracht.
Maar de moeder van Daniela Perez heeft reeds een tweede proces tegen De Padua aangespannen. Hij wordt ervan verdacht zesduizend dollar, die haar dochter op de bewuste avond bij zich had om een auto af te betalen te hebben gestolen.

