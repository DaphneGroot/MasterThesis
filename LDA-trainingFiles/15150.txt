Broeder (gerecht).
Broeder is een broodachtig Nederlands gerecht. De belangrijkste ingrediënten zijn bloem, gist en rozijnen en het wordt geserveerd met stroop. Traditioneel wordt het gekookt in een broederzak en daarna in plakken gesneden.
Jan-in-de-zak.
Een gerecht dat eveneens in een doek of zak gebonden in water of bouillon gegaard werd is Jan-in-de-zak. Behalve de ingrediënten voor broeder werden er gebakken spekblokjes en eventueel wat gember door het beslag gemengd. Na anderhalf uur zachtjes garen werd de koek uit de zak gehaald en in een warme ruimte te drogen gelegd. Jan-in-de-zak werd verder niet gebakken. Het werd in het Ancien Regime als ontbijt gegeten.
Poddik-in-de-tromme.
Een Gelderse variant van broeder is potdik-in-de-tromme. Na anderhalf uur garen werd het gerecht na kort drogen in plakken gesneden en gegeten met gebraden verse worst en dunne kaneelsaus. Het werd ook wel gegeten met bruine bonen en appel.
In Overijssel wordt dit gerecht pörk genoemd. In Markelo wordt het wel gegeten met kerstmis.
Sri Lanka.
Zelfs in het buitenland is het gerecht bekend. Op Sri Lanka kan men bij de bakker een "burudala" kopen, een bepaald soort cake. De Singalese naam burudala gaat terug op het Nederlandse woord broeder.
