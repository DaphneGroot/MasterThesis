	BUIKHUISEN IN ANTIEK
	'ER KOMT HIER een mevrouw binnen met een schoenendoos vol porselein. Kostbaar porselein, dat zie ik zo. Geen papier of niks d'r tussen, het stak door m'n hart en door m'n ruggenmerg. Zij wil verkopen. Losse schoteltjes, losse kopjes. Wat ik ook oppakte, er zat overal een scheurtje in of er was een scherfje uit. Zoiets zakt meteen gigantisch in waarde. Ten slotte vis ik er een vaasje uit en vraag haar: wat wilt u er voor hebben? Ze zegt: 150 gulden. Ik zeg: dan krijgt u van mij vijftienhonderd gulden.'
'Jaaah, dan zit u ook even raar te kijken, h.'
Een pendule slaat met schelle slag. Dr. Wouter Buikhuisen laat zijn woorden even genietend bezinken. Het lijkt wel Kerstmis in het halfduister van de Wassenaarse winkelpassage: in twee tegenover elkaar gelegen antiekwinkels van het echtpaar Buikhuisen branden kaarsen, als gevolg van een stroomstoring.
De man die twee decennia geleden in een groot deel van de Nederlandse pers gebrandmerkt werd als 'een gevaar voor de geestelijke volksgezondheid' is volgens eigen definitie nu een hartstochtelijk verzamelaar 'met een bijna niet te bevredigen hebzucht'. Verkoopt hij een stuk waaraan hij zeer gehecht is, dan neemt antiquair Buikhuisen ook niet het woord winst in de mond. Afstandspremie, d t is het. En niet zeuren over de prijs als je zelf een mooi aanbod krijgt. 'Dan gaat er maar n gevoel door je heen: de blijdschap dat je het stuk tot het jouwe mag maken.'
De aanraking van antiek 'is gewoon een onbetaalbaar genot'. Het is de tragiek van veel mensen, zegt hij, wanneer men die schoonheidsbeleving mist. 'Niets mooiers dan schoonheidsbeleving.'
Ze hebben hem stapelgek verklaard dat hij die klant tien keer zoveel gaf dan ze voor het vaasje vroeg. 'Dat lijkt verkeerd beleid, die mevrouw viel ook van haar stoel. Maar zij heeft dat verhaal zeker aan vijftig anderen in haar omgeving verteld. Daar krijg je twintig nieuwe mensen mee in je zaak. Met interessante stukken'
Gisteren heeft hij een muziekstandaard verkocht: mid-Victoriaans. Massief mahonie! Daar is geen tweede van. Daar gaat geen stuiver af. Ziet de liefhebber van de koop af, dan zal die z'n leven lang spijt hebben. Buikhuisen hoort legio van zulke spijtverhalen. Aarzelt een klant over de aankoop van een 20 mille kostende Italiaanse ladenkast, dan zegt hij spottend: u betaalt tienduizend gulden per lade. 'Zo'n grapje slaat nergens op, maar ik zeg er bij: voor een schilderij betaalt u meer en daar kunt u niks in opbergen. Men kan natuurlijk naar een meubelpaleis gaan. Maar bedenk wel dat alln antiek in waarde stijgt.'
Een klant steekt zijn hoofd om de deur. Buikhuisen verwijst hem naar de overkant. 'Als u daar een mooie vrouw ziet zitten die bij mij past, dan moet u bij haar zijn.' Klant: 'Dan mag u blij zijn als ik er straks weer uitkom.' Buikhuisen: 'Ja, vooral nu het donker is.'
Hij zegt: 'Ik ben mijzelf in deze winkel. Dit is mijn territoir, zoals mijn leerstoel als hoogleraar mijn territoir was. Ik ben natuurlijk bekend. Men weet bij wie men binnenkomt. Ik wens hier te zeggen wat mij behaagt.'
In de schemer doet hij denken aan mediatycoon Joop van den Ende. Bretellen, geruite broek met koperen knopen. Zijn zinnen klinken plechtstatig en nadrukkelijk, gelardeerd met getik uit pendules van classicistische snit. Hij is zeker van zichzelf. Als de fotograaf van de Volkskrant later aan Buikhuisen zijn portfolio toont, luidt diens commentaar: 'Daar zult u geen nieuw werk door krijgen, jongeman.'
Zo gedreven als hij twintig jaar geleden hersenonderzoek nastreefde bij gedetineerden en bij kinderen die voorbestemd leken om crimineel te worden, zo gepassioneerd spreekt de ex-hoogleraar nu over in papillonmodel gelegd en op rozenhout geplakt mahoniefineer van een glanzend Regence-meubel uit 1700 of daaromtrent; 31 mille, zoals discreet op de achterkant van het prijskaartje is geschreven.
De Buikhuisen-formule D = f(Pi, Si) voor crimineel gedrag is verruild voor het adagium 'schoonheid valt niet in geld uit te drukken'. Zijn zaak heet Camlia, genoemd naar de bloem die in de belle poque als schoonheidsideaal gold. Wouter Buikhuisen heeft een roerig verleden achter zich gelaten. Ver achter zich gelaten. Hoewel, ver?
Van criminoloog tot antiquair: hij ziet overeenkomst tussen die twee werelden. 'Als je denkt begrepen te hebben hoe afwijkend gedrag ontstaat waardoor iemand aan misdaad of drugs ten onder gaat, dan gaat er eenzelfde gevoel door je heen als bij het zien van een vreselijk mooi object. Het Eureka-gevoel.'
Na een bescheiden start in bric  brac weet hij waarom de stoel waar hij nu op zit zo hoog is: de Zonnekoning wilde imponeren met een troon die boven hemzelf uitstak. 'Zulke kennis verwerken, is een vak op zich. Het centrale zenuwstelsel bestaat uit kapstokken waaraan je je kennis ophangt. Maar je moet wel zorgen dat er goede dwarsverbindingen zijn, zodat de kennis niet gesoleerd komt te hangen.' En daar mankeert het bij veel wetenschappers aan, weet hij uit eigen ervaring. 'Er komen steeds meer modalen bij.'
Pas wanneer hij als wetenschappelijk onderzoeker het gevoel had: 'n£ stoot ik tegen het plafond van mijn schedel aan', dan was hij tevreden over de vergaarde kennis van zijn medewerkers. Zo schreef ik, zegt hij, 'een vreselijk mooi boek dat niemand kent' over het gezicht van de onverdraagzaamheid. Werden de mensen in zijn omgeving wel eens gek van zijn veeleisendheid? 'Ach', antwoordt hij, 'ik ben altijd getypeerd als een moeilijk, eigenzinnig mens. De roddel bleef altijd binnenskamers, van de zwakke broeders hoor je nooit wat.'
Door de telefoon had Wouter Buikhuisen benadrukt: nee, ik wil niet praten over het verleden. Ofwel: de cause clbre van de jaren zeventig die hem, in zijn woorden van toen 'aan de rand van de afgrond heeft gebracht'. Rode draad door het dossier-Buikhuisen is een serie scheldkannonades van columnist Piet Grijs (pseudoniem voor Hugo Brandt Corstius) in Vrij Nederland tegen 'de Lombroso van de criminologie'. Politiek correct Nederland applaudisseerde. Buikhuisen moest afgeslacht. De naam Buikhuisen stond immers voor nazi-achtige schedellichterij? Wat wilde Buikhuisen? Onderzoeken of er verband bestond tussen crimineel gedrag en aangeboren kenmerken. Hij wilde zowel kinderen als delinquenten op biologische eigenschappen onderzoeken. 'Een fascist met een fijne neus voor wat goed in de markt ligt', oordeelde Piet Grijs. En toenmalig PPR-politica Ria Beckers toornde: 'Buikhuisen zoekt publiciteit ten koste van de meest weerlozen die we hebben.' Bij de VPRO mocht Buikhuisen antwoord geven op de vraag: bent u een fascist? Dezelfde omroep zond vorig jaar een Britse documentaire uit waarin Buikhuisen alsnog gelijk krijgt.
Rehabilitatie. Na een kleine twintig jaar.
Het is volgens Amerikaans onderzoek wel degelijk mogelijk kinderen van vier, vijf jaar met afwijkend hersenpatroon te identificeren als potentile criminelen. Schrale troost voor de man die de wetenschap de rug toekeerde, kwam deze zomer op de VPRO-radio uit de mond van de criminologe-sociologe Josine Junger-Tas: Buikhuisen was zijn tijd vooruit met de bio-sociale criminologie. In het Nederlandse klimaat van nu zou zo'n onderzoek wl mogelijk zijn. Alleen: de man had veel voorzichtiger te werk moeten gaan.
'Ik heb in het verleden wel vaker bijval ontvangen van mensen die zich vroeger tegen me verzet hebben', reageert Buikhuisen effen. 'Mensen schreven letterlijk dat ze laf geweest waren om het niet voor me op te nemen, terwijl ze wisten dat ik gelijk had.' De heksenjacht begon naar zijn idee pas goed toen het overkoepelend orgaan van inrichtingen voor de kinderbescherming (WIJN) een resolutie aannam om 'de kwade genius Buikhuisen' niet meer binnen de poorten toe te laten. 'Die resolutie is nooit ingetrokken.' Hij werd aangevallen op een forum, maar mocht zichzelf daar niet komen verdedigen. 'Een heel droeve tijd.' Tot zijn vreugde vernam hij onlangs over een Amsterdams initiatief om gedragsproblemen bij kinderen in een vroegtijdig stadium op te sporen. Historisch gelijk? 'Ach, dat heb ik in het buitenland allang gehad.
'Josine Junger-Tas heeft gelijk als ze zegt dat ik niet voldoende rekening heb gehouden met de tijdgeest. Daar wilde ik ook geen rekening mee houden. Dat is mijn probleem. Want toen ik als elfjarige door de poort van een Japans jeugdkamp de vrijheid tegemoet liep, dacht ik: mijn vrijheid nemen ze me nooit meer af. Nooit!
'Duw de gemiddelde Nederlander op straat een microfoon onder z'n neus en vraag hem naar het begrip vrijheid; dan zal hij eerst drie minuten zwijgen. Hij heeft immers altijd vrijheid gehad. Maar met het woord uitkering zal je hem onmiddellijk aan de praat krijgen.'
Zeker, hij is niet altijd even diplomatiek te werk gegaan. Als adviseur van het Wetenschappelijk Onderzoeks- en Documentatiecentrum (WODC) van het ministerie van Justitie is hij wel eens tegen Van Agt ingegaan. Voorbeelden geeft hij niet. 'Dat is voor mij een gepasseerd station. Maar ik heb overal en altijd gezegd wat ik wil zeggen. Of mijn territoir nu de wetenschap is of deze antiekzaak.
'Soms komen hier mensen die in het blad VT-Wonen een tafeltje met rechte poten hebben gezien. Ik denk dan: is that all there is? Er is toch iets veel mooiers? Dan laat ik ze een veel zeldzamer tafeltje zien: met gedraaide poten, de zogeheten Nelson Rope - eerbetoon aan de Britse vlootvoogd die bij Trafalgar sneuvelde. Maar de mens koopt het liefst een meubel dat hem vertrouwd voorkomt. Het vreemde, het onbekende is ook het potentieel gevaarlijke. Dat kun je bij een dier ook zien. Het stopt als het iets meent te merken wat vreemd is, het gaat niet eens kijken.
'Bij mensen noemen we dat het behavioural inhibition system. Dit bepaalt ons doen en laten. Het steunt op drie pilaren: de emotiekant, de informatiekant en de gedragskant van impulscontrole. Dat systeem wordt getriggerd door allerlei factoren, zoals de factor vreemd en onbekend. Bij die laatste factor deinst men terug. Maar bij interieurkunst zal juist dat vreemde en onbekende op langere termijn blijven boeien. Het is net als met een popsong zeg ik altijd maar. Die fluit je in het begin nog mee, maar na drie maanden heb je hem te veel gehoord en is het deuntje tot op de draad versleten.
'Dus zeg ik gewoon tegen de mensen dat het stom is om iets niet te kopen. En dan krijg je soms later bloemen of een fles wijn. Uit dankbaarheid dat je ze over de streep getrokken hebt.'
Zeker, de branche hangt aan elkaar van bedrog en geknoei. Maar geknoei is een rekbaar begrip. Hij vergeet nooit hoe een (overigens te verwaarlozen) hoogleraar filosofie het voorbeeld aanhaalde van een ooievaar die een kikker opeet. En daaraan de vraag verbond: wanneer is de kikker nog een kikker en op welk moment is hij deel van de ooievaar geworden? Dat moet je je ook afvragen wanneer je een antiek meubel restaureert door er nieuwe elementen aan toe te voegen. 'Eigenlijk is een interview net als een mooi stuk antiek', zegt hij opeens. 'Het is een eenmalig iets.'
De antiquair Buikhuisen herinnert zich een interviewer die zorgvuldig alles schrapte dat ten gunste van de wetenschapper Buikhuisen pleitte. 'Dat ik verguisd ben in Nederland kwam doordat ik de pers over me heen kreeg. Het was puur een persaangelegenheid.'
Kapot gemaakt? Buikhuisen ziet het anders. Hij heeft de wetenschap verlaten op een moment dat hij dat zelf verkoos. En dat was tien jaar later. 'Ik ben al die tijd doorgegaan. Ik heb als een bezetene geschreven, mijn ideen zijn in andere talen vastgelegd. Je kunt het met mijn ideen eens zijn of niet, maar het is aan de wetenschappers van de toekomst of het de moeite waard was. De nieuwe generatie van wetenschappers heeft geen enkele boodschap aan lieden die mij te vuur en te zwaard bestreden.
'Ik krijg een Amerikaanse mevrouw op bezoek die hoogleraar is in Harvard. Bepaald geen kleine jongen. Ze heeft in Nieuw-Zeeland schitterend onderzoek gedaan, naar aanleiding van een lezing die ik in het buitenland heb gehouden. Ze heeft drie maanden op mijn instituut in Leiden gezeten, met mijn materiaal gewerkt. Ik gaf haar een door mij ontwikkeld model dat ze later in een Engelstalig boek heeft verwerkt. Ze zei: ''Ik ben overal geweest, maar dit is het enige model van waaruit ik kan verklaren wat ik in Nieuw-Zeeland gevonden heb.''
'En dan denk ik: Wouter, d¡t is je beloning! Die vrouw gaat er mee door. Die zit in Harvard en zal de naam Buikhuisen best nog eens een keer laten vallen.'

Foto
	Ex-hoogleraar criminologie en penologie bij zijn antiek: 'Hetzelfde Eureka-gevoel.' FOTO MARCEL MOLLE - DE VOLKSKRANT

