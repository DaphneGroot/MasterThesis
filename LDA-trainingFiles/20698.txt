Sky Radio.
Sky Radio is een commerciële radiozender in Nederland en is volledig eigendom van Talpa Radio.
Het station heeft als doelgroep de leeftijdsgroep tussen 25 en 54 jaar en wordt geprogrammeerd volgens het AC-format (populaire muziek zonder extremen, zoals rap, hard rock of dance). Er wordt voornamelijk pop- en rockmuziek uit de jaren tachtig uitgezonden. Er zijn geen diskjockeys te horen en de muziek wordt uitsluitend onderbroken voor reclame, nieuws, weer en verkeer.
Nederland.
Sky Radio begon in Nederland op 30 september 1988. Een commerciële omroep was in Nederland nog niet toegestaan en daarom zond Sky Radio uit via een zogeheten U-bochtconstructie.
In eerste instantie was de zender alleen nog maar te ontvangen via de kabel. In februari 1992 kreeg Sky Radio tijdelijk de FM-etherfrequentie 102,7 MHz in West-Nederland (zenderlocatie: Rotterdam-Waalhaven) toegewezen, na een procedure bij het College van Beroep voor Bedrijfsleven om deze zogenaamde "restfrequentie" toegewezen te krijgen. Deze procedure en overige proefprocessen waarin FM-etherfrequenties onder rechterlijke druk aan commerciële radiostations ter beschikking werden gesteld, werden overigens formeel gevoerd door twee mediajuristen van de Universiteit van Amsterdam onder de noemer "De Vrije Ether b.v.".
Sky had tussen juli en december 1992 een tweede zender genaamd "Hitradio". Deze zender was alleen via de kabel te ontvangen, en werd na 11 december 1992 vervangen door Radio 538, een zender van Lex Harding en Erik de Zwart. De naam HitRadio is sinds 1 november 2009 opnieuw in gebruik genomen door Sky Radio Groep voor het kabelradiostation dat voorheen bekend was als TMF HitRadio.
Toen in 1994 de etherfrequenties opnieuw werden verdeeld, vielen Sky Radio en Radio 538 buiten de boot. Nadat beide zenders hiertegen hadden geprotesteerd, kregen ze allebei alsnog een frequentie toegewezen. Sky Radio zond vanaf dat moment uit op 100,7 MHz, hier kwamen ook 100,4 MHz in Noord-Nederland en enkele steunzenders bij. In Nederland nam Sky Radio in 1997 de marktleiderspositie over van Radio 3FM. Op 21 juni 2004 werd Sky Radio echter gepasseerd door Radio 538.
In 2003 werden alle frequenties opnieuw verdeeld. Sindsdien is Sky Radio in Nederland te ontvangen op frequenties tussen 101,0 en 101,9 MHz. In maart 2005 werden de huisstijl en het bekende logo van Sky Radio vervangen door een geheel nieuw ontwerp.
In 2006 voerde Sky Radio een zogenaamde "muziekgarantie" in, waarbij er tijdens de 9 uur 's ochtends en 5 uur 's middags nooit twee keer dezelfde plaat wordt gedraaid. In 2008 liet het station deze garantie weer los. In juli 2011 herintroduceerde men de formule onder de noemer "the no repeat workday". In de zomer van 2013 is die formule weer overboord gegooid.
De zender heeft de afgelopen jaren een modernisering ondergaan waarbij de huidige playlist voor de helft uit actuele hits van artiesten als Adele, Ilse DeLange, Train, Michael Bublé, P!nk, Robbie Williams en Blof bestaat. In 2011 werd na 23 jaar het Sky audiologo aangepast, daarmee veranderden alle jingles en de nieuws-, weer- en verkeersleaders. In 2012 is ook het beeldlogo aangepast en gemoderniseerd.
Sinds 2012 is Philip Alberdingk Thijm CEO van Sky Radio Group. De programmadirecteur van Sky Radio is Uunco Cerfontaine. Voorheen werkte hij voor, het nog steeds in eigendom van de Sky Radio Group zijnde, Radio Veronica. Daarvoor was hij programmadirecteur van Radio 538.
De voice-overs van het station zijn van Kas van Iersel en Marlayne Sahupala. Sky Radio had van 1992 tot begin 2013 een eigen nieuwsdienst, maar die verdween door bezuinigingen.
Muziek.
Van 6 t/m 26 december zendt Sky Radio opvallend veel kerstmuziek uit. Ze profileren zichzelf dan als 'The Christmas Station'. Hiervoor wordt veel publiciteit gemaakt door middel van reclamespotjes op TV en posters op stations, bus- en tramhaltes en op metrostations. Ook op de site van Sky Radio wordt dit nadrukkelijk vermeld. Op eerste kerstdag wordt 'The Christmas Top 50' uitgezonden met de beste kerstnummers. Dit programma heeft volgens onderzoek van Intomart Gfk weleens 6 miljoen luisteraars gehaald. Sky Radio brengt ook ieder jaar vanaf 1 oktober het internetradiostation Sky Radio: The Christmas Station, dat drie maanden lang non-stop kerstmuziek uitzendt. Verder zendt Sky Radio elk jaar op Valentijnsdag de Valentijns Top 101 uit, een lijst van de 101 beste Valentijnshits die door de luisteraars wordt samengesteld.
Buitenland.
Sky Radio is ook een aantal jaren in Denemarken en Zweden actief geweest. In Zweden was Sky Radio enkele jaren actief tot november 1999. In Denemarken had de zender van 2003 tot 2005 de grootste etherdekking van alle Deense commerciële radiozenders. Hoewel de zender in het begin erg populair was, zakten de luistercijfers snel in en vielen de inkomsten tegen, mede wegens de hevige concurrentie van staatsomroep Danmarks Radio en Radio 100FM (onderdeel van Talpa Capital). Ook een formatwijziging waardoor er voortaan gepresenteerde programma's te horen waren mocht niet baten. Op 14 november 2005 om 23.59 uur 's avonds staakte Sky Radio Denemarken haar uitzendingen.
In Duitsland heeft Sky Radio een zender in de deelstaat Hessen gehad. Sky Radio Hessen startte op 24 december 2001, initieel als soft pop zender. Vanaf 11 januari 2005 zijn er gepresenteerde uitzendingen met een formatwijziging doorgevoerd als hitradiozender. In juli 2006 leek deze als een succes te hebben uitgepakt, maar dit bleek later betrekkelijk te zijn. Uiteindelijk is het voor de Telegraaf Media Groep NV een overweging geweest om in november 2007 49% van de zender te verkopen aan Regiocast in aanloop naar een volledige verkoop. Op 5 augustus 2008 werd de merknaam Sky Radio in Duitsland dat als 'superhit' radiostation actief was sinds 2005 losgelaten. Sinds 5 augustus 2008 is Sky Radio Groep (51%) en Regiocast (49%) in Hessen actief met Radio BOB! met een rock/pop format. Op 15 december 2008 verkocht Sky Radio Groep haar 51% belang in Radio BOB! aan Regiocast die daarmee volledig eigenaar is geworden van Radio BOB!
