	De verdwenen koning
	OP HET GRAF VAN Dom Sebastiao, een van Portugals meest spraakmakende koningen, staat het volgende te lezen:
 In dit graf is bijgezet, als het
gerucht waar is, Sebastiaan
Door een vroege dood in Afrikaanse hemelstreken weggerukt
En je zou geen ongelijk geven
wie meent dat de koning leeft
Voor wie omwille van de wet is
gestorven, was de dood als zijn
leven.
Dom Sebastiao leefde van 1554 tot 1578. Hij was amper 24 jaar oud toen hij, als laatste Portugese Habsburger, met circa tienduizend soldaten de Straat van Gibraltar overstak om Marokko op de Moren te veroveren. De veldtocht liep mede door Sebastiao's dubieuze strategische kwaliteiten uit op een ramp, die bijna alle Portugezen het leven kostte. Omdat niet duidelijk was welk lot de koning had getroffen, vatte in Portugal de gedachte post dat Sebastiao weliswaar was 'verdwenen', maar op een goede dag zou terugkeren. De tekst op zijn 'graf' weerspiegelt deze heilsverwachting, die onder de benaming 'sebastianisme' in de daaropvolgende eeuwen zou voortbestaan.
Dat dit geloof nog altijd springlevend is, bleek toen de Portugees Almeida Faria in 1990 zijn roman De veroveraar publiceerde. August Willemsen spreekt in een nawoord bij de nu verschenen vertaling van 'een ware literaire rel, omdat Almeida Faria (. . .) de misschien wel grootste aller nationale mythen ontheiligde'.
Wat het doorprikken van nationale mythen aangaat heeft Faria een reputatie op te houden. In zijn 'Lusitaanse tetralogie', waarvan het eerste deel onder de titel Passie in 1991 in het Nederlands uitkwam, nam hij de Portugese samenleving zo grondig onder vuur dat hij het predikaat 'antinationalist' kreeg opgespeld.
Op Faria moet dit weinig indruk hebben gemaakt, want in De veroveraar zoekt hij opnieuw de confrontatie. De overeenkomsten tussen zijn hoofdpersonage en de jonggestorven koning zijn legio: ze hebben dezelfde naam, werden op dezelfde datum geboren en lijken sprekend op elkaar. Ook de namen van hun ouders en grootouders komen overeen. Een van Faria's personages suggereert zelfs dat er sprake is van rencarnatie.
Maar wat hun gedrag betreft zijn er grote verschillen. Was Dom Sebastiao aseksueel en vooral gebrand op militaire heldendaden, Faria's Sebastiao is een rokkenjager die zijn dienstplicht ontloopt door naar het buitenland te vluchten. Een grotere klap in het gezicht van de aanhangers van het 'sebastianisme' lijkt nauwelijks voorstelbaar.
Ondanks zijn frivole levensstijl gaat Sebastiao gebukt onder het gewicht van de eeuwenoude mythe. Bevangen door de angst dat hij niet langer zal leven dan Dom Sebastiao, trekt hij zich vlak voor zijn 24ste verjaardag terug in een klooster om over zijn leven te kunnen nadenken. In een lange monoloog laat hij de belangrijkste voorvallen daaruit de revue passeren; ze zijn vrijwel allemaal seksueel getint.
Het laatste benadrukt de luchtige, humoristische toon die Faria voor zijn polemische verhaal ononderbroken aanhoudt. Alleen nu en dan gaat hij een tikkeltje te ver. Zijn beeldspraak is dan op het randje, bijvoorbeeld als Sebastiao door een dame wordt 'genterd' en naar 'de haven van de slaapkamer' wordt gevoerd, waar het paar 'het anker (uitwerpt) in het dons van haar bed'. Gelukkig laat Faria verdere maritieme metaforen varen.
Tegenover de onuitroeibare herinnering aan Dom Sebastiao plaatst Faria het collectieve geheugenverlies in Portugal inzake de gruweldaden van de inquisitie: 'Alle volken hebben de neiging de zwarte perioden uit hun geschiedenis snel te verdringen, maar er zijn landen die zich beijveren voor een collectief zuiver geweten', laat hij een joodse vriendin van Sebastiao verbitterd opmerken. En passant hekelt hij ook Portugals koloniale verleden en 'de misdadige stupiditeit Afrikaanse volkeren te dwingen Europees te zijn'.
Het probleem met een boek als De veroveraar, waarin de heilige huisjes van een bepaald land onder vuur worden genomen, is dat het onderwerp je als buitenstaander zo weinig zegt. August Willemsen geeft weliswaar een heldere toelichting, maar het is niet voldoende om Faria's ontheiliging van het sebastianisme volledig op waarde te kunnen schatten. Daar komt bij dat dit boek toch vooral een kritische spiegel voor de Portugezen wil zijn.
Maar het valt niet te ontkennen dat De veroveraar door zijn sublieme verteltrant een kant heeft die ook lezers buiten Portugal kan aanspreken: de tragiek van Sebastiao, die deels door zijn omgeving, deels door eigen toedoen bijkans bezwijkt onder de kracht van een in wezen absurde mythe, want die is van alle tijden en plaatsen.
Wie daar gevoel voor heeft, zal na lezing Sebastiao niet licht meer vergeten. Dat een halfgare koning uit de zestiende eeuw de gemoederen ook nu nog zo bezighoudt, geeft op zijn minst te denken. Het lijkt erop dat hij door Faria's toedoen, en in de geest van het sebastianisme, toch is teruggekeerd.
Sander de Vaan
Almeida Faria: De veroveraar.
Vertaald uit het Portugees door August Willemsen.
Meulenhoff; 110 pagina's;  36,90.
ISBN 90 290 5085 3.

Foto
	Almeida Farias FOTO ISOLDE OHLBAUM

