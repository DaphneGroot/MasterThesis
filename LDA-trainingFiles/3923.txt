	PLATEN: WERELDMUZIEK
	Swingend 'Onze Vader'
in latin-mis
van Nueva Manteca

Nueva Manteca: Afro Cuban sanctus - Missa salsa. EMI/ Azucar 8 21053 29.
De pianist Jan Laurens Hartong, leider van het Nederlandse latin-jazzorkest Nueva Manteca, doet sinds jaar en dag zijn inspiratie op in Cuba. Vooral de Afro-Cubaanse rituele muziek heeft, getuige deze nieuwe cd, zijn warme belangstelling. Oude West-Afrikaanse Yoruba-gezangen en trommelritmes, en opwindende Cubaans salsa combineerde hij met de officile formules van de roomskatholieke mis.
Die combinatie is minder gezocht dan zij mag lijken, in de Cubaanse santeria-godsdient gaat de verering van Yoruba- goden en katholieke heiligen hand in hand. Zo figureert Obatal , de schepper van het universum, als Jezus Christus, de moeder van de rivieren Yemay  staat voor de maagd Maria. De gelovigen benaderen roomse heiligen met extatische dans bij opzwepende rituele trommelmuziek. De bat -trommels die zij daarbij bespelen, zijn de voorlopers van de moderne conga.
Hartong borduurde daar handig op voort, zijn mis is een knap staaltje van salsa-vernuft. De in het genre doorgewinterde band, met topmuzikanten als saxofonist Ben van den Dungen, trompettist Jarmo Hoogendijk en percussionist Lucas van Merwijk, staat garant voor een perfecte begeleiding en hemelbestormende solo's.
Jammergenoeg blijken de voor deze gelegenheid aangetrokken zangers en zangeressen niet tegen hun taak opgewassen. De puntige salsaritmen hebben meer dan eens te lijden onder hun aarzelende timing, bijtend bedoelde vocale harmonien brokkelen af onder een niet altijd loepzuivere intonatie.
Hartong verdient beter, onder de gecomponeerde missen op latin-ritmes (de Argentijn Ramirez en de Braziliaan Milton Nascimento gingen hem voor) is de zijne de boeiendste. En met het toegevoegde, schaamteloos swingende Onze Vader bovendien de brutaalste.
Wil Offermans: The Magic Flute. E-Records E-971.
Met niet veel meer bagage dan een tandenborstel en een piccolo vertrok de net afgestudeerde fluitist Wil Offermans in 1985 voor een muzikale wereldreis. 'Round about 12.5' (12,5 inch is de lengte van een piccolo) was de toepasselijke naam voor deze gecombineerde concerttournee en studiereis. In zeven maanden deed Offermans achttien landen in Europa, Afrika, Azi en Amerika aan. Vooral in Japan raakte hij onder de indruk. Op zijn laatste cd klinken opnieuw de echo's van een weerbarstige bamboe-shakuhachi, bulderend als een orkaan of fluisterend als een lentebries.
Offermans' muzikale loopbaan is een onafgebroken zoektocht naar fluittechnieken, muzikale vormen en instrumenten. Hij wikt en weegt, verrijkt zijn spel met bruikbare vondsten en maakt die wereldkundig door te spelen, te doceren en te schrijven. Voor zijn Twelve etudes on extended techniques ontving hij in 1993 de prijs van de Amerikaanse National Flute Association en zijn zomercursussen voor fluitisten genieten internationale faam. Aan die van 1993 hield hij fluitensemble The Magic Flute over, dat ook op deze cd te horen is.
Offermans laat zich niet verleiden tot gemakkelijk exotisme, nooit klinkt zijn muziek als die van een gemankeerde Japanner of een mislukte Indiaan. Wie wereldwijs is zal zich verbazen over het organisch samengaan van schijnbaar onverenigbare muziek. Een frivole melodie, kennelijk opgepikt op de winderige hoogvlakten van de Andes, laat Offermans moeiteloos opbloeien uit een klagend zuchten naar Aziatisch voorbeeld. Wie de afzonderlijke stijlen niet herkent hoort een evenwichtig opgebouwde, virtuoze solo op een primitieve, zelfgemaakte duimfluit.
Offermans' muziek is een spel van ingenieus geordende klanken. Waar het hem uitkomt gebruikt hij handig de Balinese techniek van in elkaar grijpende patronen, de structuur van een Caribische melodie of een terugkerende reeks schrille harmonien om zijn muziek te structureren. Met diepe glijders, zinderende microtonen en verschietende ritmen houdt Offermans zijn muziek speels. Zo bewijst hij dat zorgvuldig gebruik van nieuwe bronnen lonend is, maar vooral dat nieuwe fluitmuziek opwindend en mooi kan zijn.
Peter van Amstel

Foto
	Wil Offermans   Nueva Manteca

