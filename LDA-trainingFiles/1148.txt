	Affaire-Leung smet op laatste maanden Brits bestuur Regering Hongkong maakt knieval
	Van onze correspondent
Toine Berbers
 HONGKONG
Een half jaar voor de overdracht van Hongkong aan China is de regering van de stad gedwongen een knieval te maken voor de bevolking. Een topambtenaar kreeg zijn cong√© vanwege corruptie, een zaak waarover de regering maandenlang geheimzinning had gedaan.

Laurence Leung, de directeur van de immigratiedienst, nam onder zulke verdachte omstandigheden ontslag, dat het parlement besloot tot een onderzoek. De affaire is een smet op de laatste maanden Brits bewind en dreigt gouverneur Chris Pattens geloofwaardigheid aan te tasten.
Het schandaal barstte in juli los met de overhaaste aftocht van Leung. Uit de hoorzittingen bleek dat hij een paar uur de tijd kreeg om een ontslagbrief te schrijven. In plaats van meteen tekst en uitleg te geven, koos de regering ervoor 'persoonlijke omstandigheden' aan te voeren. Leung zelf, die ruim dertig jaar ambtenaar was, vertelde op de televisie dat de werkdruk hem te veel was geworden.
Dat was zo ongeloofwaardig dat al gauw de wildste geruchten de ronde deden. De Britse tabloidpers, die zich met het oog op de politieke toekomst van Patten gretig op de zaak stortte, schreef dat Leung had gespioneerd voor China.
Het populaire Hongkongse tijdschrift Next, berucht om beledigingen van Chinese leiders, wist te melden dat de Britse geheime dienst Leung al drie jaar lang in de gaten hield, vanwege de onopgehelderde moord op zijn 22-jarige dochter, een popster. Een onbekende had haar in Canada met een kruisboog doodgeschoten.
De regering liet de geruchtenmolen maandenlang ongestoord doordraaien. Overheidsfunctionarissen waren op parlementaire hoorzittingen opeens hun geheugen kwijt of beriepen zich op beroepsgeheim. Het hoofd van ambtenarij, Lam Woon-kwong, gedroeg zich eind november zo onwillig, dat de commissie hem terug liet komen voor nieuw verhoor.
De affaire groeide de regering boven het hoofd. In de pers verschenen berichten dat Leung in zee was gegaan met de miljonair T. T. Tsui, een mecenas die in westerse kunstkringen groot aanzien geniet, maar die ook handelt met Norinco, een van China's grootste wapenfabrikanten.
De verdachtmakingen werden steeds openlijker geuit: Leung had zoveel belang in China dat hij chantabel was geworden. Was hij in de klauwen van de Chinese geheime dienst beland? Lagen de paspoortgegevens nu op een bureau in Peking? Zouden de honderdduizenden bezitters van een Brits paspoort op Chinese vergeldingen moeten rekenen?
Uiteindelijk koos Patten het tegenoffensief. Tien dagen geleden werd Lam opeens spraakzaam over Leung. Hij deed een boekje open over investeringen in China en een hypotheek voor een huis in Canada.
Premier Anson Chan trok deze week voor de commissie de onkreukbaarheid van Leung helemaal in twijfel. Achter gesloten deuren noemde ze Leungs zakelijke belangen onverenigbaar met zijn functie. Ze kwam met bijzonderheden uit een onderzoek van de commissie tegen corruptie, ICAC. Haar gehoor toonde zich na afloop van de zitting geschokt.
Maar vragen blijven. Waarom heeft de regering zo lang gewacht? Chan zei: 'We probeerden helemaal niets in de doofpot te stoppen, we vonden het alleen beter de zaak uit de publiciteit te houden.' Dit lukte echter zo matig dat wantrouwige commissieleden ook nog Patten willen horen. En Leung laat zich niet als een mak schaap naar de slachtbank voeren. Hij verbrak gisteren zijn stilzwijgen: 'De beschuldigingen kloppen niet.'

