	Hoge Franse ambtenaar en ex-minister bleef zestien jaar uit handen justitie; Collaborateur Papon alsnog berecht
	AFP, AP, Reuter
PARIJS
 Ruim vijftig jaar na de beëindiging van de Tweede Wereldoorlog zal de Franse nazi-collaborateur Maurice Papon (86) alsnog voor de rechtbank verschijnen. Het Hof van Assisen in Bordeaux gaat hem berechten wegens medeplichtigheid aan misdaden tegen de menselijkheid.

Papon is de hoogste vertegenwoordiger van de Vichy-regering die terecht moet staan. Zestien jaar lang hebben zijn advocaten het proces geprobeerd tegen te houden, maar gisteren won advocaat-generaal Jean-Pierre Dintilhac het pleit bij het Hof van Cassatie, het hoogste rechtscollege in Frankrijk.
Papon zal warschijnlijk in het najaar in Bordeaux worden berecht. Het wordt het eerste en tevens laatste proces tegen een hoge ambtenaar van het Vichy-bewind.
In de periode 1942-1944 was Maurice Papon secretaris-generaal op het provinciehuis van Bordeaux. Zuid-Frankrijk was toen niet bezet door de Duitsers en werd bestuurd door een regering van de met de nazi's collaborerende maarschalk Pétain in Vichy.
De Duitsers vroegen Vichy 'niet-Franse joden vanaf 16 jaar' te leveren. Papon wordt ervan beschuldigd op grote schaal aan dat verzoek te hebben voldaan. Hij zou 1560 joden, onder wie tientallen kinderen en zelfs baby's, naar het doorgangskamp Drancy bij Parijs hebben gestuurd, waarna ze op transport werden gesteld naar de vernietigingskampen.
Tegen het einde van de Tweede Wereldoorlog schaarde Papon zich in Bordeaux, waar verzetsgroepen onderling wedijverden, net op tijd aan de zijde van het verzet. Hij begon vervolgens een succesvolle politieke carrière. In 1961 liet hij als politieprefect van Parijs het vuur openen tegen mensen die betoogden tegen de koloniale oorlog van Frankrijk in Algerije. Daarbij kwamen negen mensen om het leven en werden tientallen anderen mishandeld.
In 1978 werd Papon door president Giscard d'Estaing benoemd tot minister van Belastingzaken. Vlak voor de presidentsverkiezingen publiceerde het satirisch weekblad Le Canard Encaîné de eerste beschuldigingen tegen Papon. De eerste officiële aanklacht tegen Papon werd in december 1981 ingediend.
Sindsdien hebben Papons advocaten op alle mogelijke manieren geprobeerd te voorkomen dat hun cliënt daadwerkelijk terecht zou staan. Vaak is in Frankrijk de suggestie gewekt dat Papon zijn proces altijd zou weten te ontlopen dankzij zijn contacten op hoog niveau.
De Franse justitie heeft nooit staan trappelen om Fransen te berechten voor wat zij in de oorlog hebben gedaan. Zelfs de vorig jaar overleden oud-president Mitterrand nam het op voor René Bousquet, in de oorlog secretaris-generaal van de regering in Vichy. Mitterrand was zelf ambtenaar in Vichy geweest. Bousquet werd in 1993 vermoord voor het tot een proces tegen hem kwam. Alleen Paul Touvier, een 'kleine vis', werd in 1994 voor oorlogsmisdaden tot levenslang veroordeeld. Touvier is inmiddels overleden.
Premier Alain Juppé zei gisteren verheugd te zijn over het doorgaan van het proces-Papon. Hij hoopt dat het proces 'volledige opheldering verschaft over de vraag wie verantwoordelijk was voor die pijnlijke episode uit onze geschiedenis.'

