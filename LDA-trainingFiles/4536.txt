	Ode aan liefde van botanici
	De foto's van de Nederlander Paul den Hollander in zijn Voyage botanique dragen een niet geringe raadselachtigheid in zich. Bladzijde na bladzijde zijn er gedroogde bladeren en bloemen te zien, meelstampers en paddestoelen, omzichtig bevestigd aan het vloeipapier waarop zij in botanische instituten voor de eeuwigheid worden bewaard. Sommige gedroogde en geplette exemplaren zijn zo oud dat ze door de tijd half zijn verpulverd.
Het raadselachtige zit in het ontbreken van nadere uitleg bij wat Den Hollander laat zien. Welke bloemen en welke bladeren is hij op zijn voyage botanique tegengekomen en in welke archieven? Waarom hebben de Europese instituten die hij op zijn reis aandeed, hun botanisch bezit geordend zoals hij het aantrof? En waarom maakte hij deze, en niet een heel andere selectie?
We komen het niet aan de weet. Alleen enkele citaten voor in het boek verschaffen enige opheldering. De meeste komen uit Systema naturae van de beroemde Zweedse natuuronderzoeker Carl Linnaeus (1707-1778), wiens grootste verdienste het was dat hij de vormen van het aardse leven heeft gerangschikt en benoemd. Zijn standaardwerk werd, toen hij in Nederland woonde, in Leiden en Amsterdam uitgegeven, van 1735 tot 1745 in liefst achttien edities. 'De eerste stap naar wijsheid is het kennen der dingen; deze kennis bestaat uit een waarachtige notie van objecten; de objecten worden onderscheiden en onderkend door ze methodisch in te delen en ze toepasselijke namen te geven. Daarom zullen indeling en naamgeving de grondslag vormen van onze wetenschap', zo citeert Den Hollander Linnaeus. Hij heeft dit citaat verheven tot het motto van zijn boek. Meer specifiek gaat het hem om de zinsnede waarin de natuurvorser oproept tot 'een waarachtige notie van objecten'. Liefdevol heeft hij de door botanisten gefossiliseerde objecten gefotografeerd. Het zijn kleine stillevens geworden, waarop iedere bladnerf en elk bobbeltje van het vloeipapier zichtbaar zijn. Een streling voor het oog zijn vooral de vellen waarvan de kantlijn is beschreven met sierlijke handschriften en waarbij de woorden golven langs de contouren van de boombladeren.
Wie door de Voyage botanique bladert, vergeet allengs de wetenschappelijke doeleinden die aan de verzamelingen ten grondslag liggen. Die stoort zich ook niet langer aan het ontbreken van duiding. Want Den Hollander, die het boek zelf uitgaf (distributie Jan Smit, Hilversum; ÂŸ 85,-), heeft geen wetenschappelijke pretenties. Hij heeft alleen een ode willen brengen aan de wetenschappers die door de eeuwen heen hun leven wijdden aan ogenschijnlijk nietige objecten. De aandoenlijke zorgvuldigheid waarmee zij de vergankelijke natuur hebben bewaard en een simpel eikenblad tot kostbaar kleinood verhieven, is door hem opgemerkt en tot kunst verheven.
Arno Haijtema

Foto
	FOTO UIT 'VOYAGE BOTANIQUE'

