	Lijsttrekker Borst van D66 ziet aanhang verminderen maar blijft er laconiek onder 'We stormen niet als lemmingen op het kamerpluche af'
	Van onze verslaggever
Frank van Zijl

DEN HAAG
'Nee, ik noem geen zetelaantal.' Els Borst is voorzichtig geworden. Toen ze deze zomer als lijsttrekker naar voren werd geschoven, gokte ze op evenaring van het zetelaantal van 24. Sindsdien keldert D66 in de peilingen, met als voorlopig dieptepunt de NIPO-enqute van vorige week: de partij dreigt te worden gehalveerd.
Borst: 'Zelf probeer ik er laconiek onder te blijven. Pas als de campagne volop draait, kun je laten zien waarin je verschilt van anderen. Als ik de peilingen zie, prikkelt me dat wel. Dan denk ik: we zullen nog wel eens zien.'
Maar in D66 heerst nervositeit over de belabberde stand. In september brachten de peilingen de partij achttien zetels, daarna liep het aantal terug tot vijftien, en vorige week waren het er nog maar elf.
Van een partij in verval wil Borst niet weten. 'Dat is het laatste wat ik voel. Wij zijn overtuigd van onze goede ideen en onze prestaties. Wij realiseren ons dat we dat aan de kiezer moeten uitleggen.'
Ondertussen maakt ze zich wel zorgen. Net als PvdA en VVD. Want de coalitiepartners zien dat marginalisering van D66 een nieuw paars kabinet in gevaar brengt. En dat is waar Kok en Bolkestein zeker niet op uit zijn.
Borst: 'Ik denk dat Kok en Bolkestein het menen als ze zeggen: we hebben een paars kabinet, omdat we het met z'n drien doen. En als ze D66 prijzen vanwege de belangrijke inbreng, zeg ik: het is prettig als mensen de waarheid spreken.
'Natuurlijk zijn ze bij PvdA en VVD aan het tellen. Ze zien dat ze samen makkelijk een meerderheid van 75 zetels halen. Maar die twee partijen vormen geen nieuw paars kabinet, want dan heb je een andere coalitie, met een eigen spanningsveld en een eigen dynamiek.
'Ik denk dat een PvdA/VVD-kabinet aanzienlijk minder solide zal zijn. Ik zie dat tussen die partijen nog steeds een as van tegenstellingen ligt. Ik denk aan Schiphol, of aan de sociale zekerheid. Op een gegeven moment ontstaan er patstellingen in een kabinet waarbij de derde partner de oplossing kan aanreiken. Dat is vaak gebeurd en dat weten ze bij PvdA en VVD ook donders goed.'
Borst verzet zich tegen de gedachte van senaatsvoorzitter E. Schuyer dat D66 uit lijfsbehoud in de oppositie moet als er te weinig zetels worden binnengehaald. 'Ik ben dat niet met hem eens. Dergelijke scenario's gaan niet door mijn hoofd. We hebben als inzet gekozen voor Paars II. Ik trek dan geen grens met een aantal zetels.
'Invloed kan ook van kwalitatieve aard zijn. Wij stormen niet als lemmingen op het pluche af. Iedere keer moet je opnieuw afwegen waar je je invloed kan doen gelden.' Ze zou willen dat prominenten in de partij niet langer een minimum aantal zetels noemen als voorwaarde voor regeringsdeelname.
D66 heeft de tol voor het regeren eerder betaald. Zodra de partij deel uitmaakt van een kabinet, gaat dat gepaard met electoraal verlies. Regeren lijkt halveren voor D66. 'Als je in een coalitie zit met twee vleugelpartijen, trek je als middenpartij de minste aandacht', zegt ze.
'De PvdA heeft de premier die het volk op een rustige manier toespreekt, waardoor kiezers vertrouwen in hem krijgen. De zogeheten premierbonus zie je nu al terug in de peilingen, ik denk dat die al binnen is.
'De leider van de andere coalitiepartner, Bolkestein, heeft het voordeel dat hij buiten het kabinet staat en dus al heel precies, scherp en vergaand kan zeggen wat hij van de dingen vindt. Hij werkt niet in de beschermende cocon van het kabinet waarin je met elkaar compromissen hebt bereikt die je moet verdedigen.'
Dat de peilingen de sfeer bij D66 verpesten, is volgens haar pertinent onjuist. Toch wijzen ministers van PvdA en VVD op het gedrag van Van Mierlo, Sorgdrager, Wijers en Borst. De D66'ers zijn de laatste tijd nerveus.
Borst: 'Ik heb dat met grote verbazing gelezen. De collega's menen blijkbaar iets te zien. Maar ik ben absoluut niet nerveus in de ministerraad. Wijers is dat niet, Van Mierlo niet, Sorgdrager niet. Wij zitten daar allemaal vol zelfvertrouwen aan tafel.'
Marcel van Dam riep D66 in de Volkskrant op tot het brengen van een koninginne-offer. Borst zou als lijsttrekker plaats moet maken voor Thom de Graaf, de nieuwe fractievoorzitter. Hij zou beter in staat zijn jonge kiezers aan zich te binden. Borst: 'Ha, Van Dam, ja. Is lid van de PvdA, h? Misschien speelden andere belangen. Ik ben gecoiffeerd door de vergelijking met de koningin, maar deze koningin is niet van plan zich te offeren.'
Borst hunkert naar het moment dat premier Kok uit zijn torentje komt. Ze wil meer dan haar wenkbrauwen fronsen. 'Misschien moet ik hem eens uitdagen. Hij is tenslotte lijsttrekker van de PvdA. Ik ga ervan uit dat hij zich dan niet aan de discussie zal onttrekken.'
Ze wil met hem in debat over immaterile kwesties, zoals het vraagstuk rond leven en dood. 'Daarin is de PvdA in de persoon van Kok behoudender dan ik. Sorgdrager en ik hebben op het vlak van euthanasie een stap verder kunnen zetten. Wij hebben iets gedaan aan de meldingsprocedure.
'Als artsen daadwerkelijk euthanasiegevallen gaan melden, vindt D66 het moment daar om het Wetboek van Strafrecht te veranderen, waardoor artsen wordt toegestaan onder voorwaarden het leven van een patint te helpen beindigen. Dat is voor velen in de PvdA, onder wie Kok, een stap te ver.'
Haar campagne zal vanaf half januari serieus beginnen. Dan voelt ze zich verlost van de last van het ministerschap. 'Bolkestein heeft terecht gezegd dat ik een van de zwaarste portefeuilles heb in dit kabinet.' De VVD-leider noemde het premierschap een overschatte functie.
Borst: 'Een prachtige opmerking. Ik denk dat hij gelijk heeft. Kok werkt hard, maar er zijn meer momenten van ontspanning in het leven van een minister-president dan van een vakminister, want hij is niet verantwoordelijk voor een maatschappelijke sector. Maar Bolkestein vergist zich als hij denkt dat een premier net zoveel boeken kan schrijven en liberale congressen kan voorzitten als hij doet.'

Foto
	Lijsttrekker E. Borst van D66. FOTO DANIEL KONING - DE VOLKSKRANT

