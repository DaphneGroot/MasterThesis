Saint-Pierre en Miquelon.
Saint-Pierre en Miquelon (Frans: "Saint-Pierre-et-Miquelon") is een Frans overzees gebied en een voormalig Frans overzees departement.
Geografie.
Saint-Pierre en Miquelon bestaat uit een groep van acht kleine eilanden ongeveer 25 km voor de kust van Newfoundland, Canada in het noorden van de Atlantische Oceaan, met als hoofdplaats Saint-Pierre. Officieel wordt deze Franse archipel "Collectivité Territoriale Saint-Pierre-et-Miquelon" genoemd.
De voornaamste bron van bestaan is de visserij (vooral kabeljauw). De eilanden zijn bevoorradingsplaatsen van waaruit vissersschepen de vissersbanken kunnen bereiken. Vanwege de granietachtige bodem is er nauwelijks landbouw. De inwoners van deze eilanden zijn afstammelingen van Basken, Normandiërs en Bretons, wat te zien is aan de vlaggen van deze drie regio's boven in het wapen en links op de vlag van Saint-Pierre en Miquelon.
