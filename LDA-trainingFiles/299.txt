	'Nalatig' OM in proces tegen Hakkelaar toch ontvankelijk
	Van onze verslaggever
AMSTERDAM
 De Amsterdamse rechtbank verbindt geen gevolgen aan het achterhouden van informatie door het Openbaar Ministerie in de Hakkelaar-zaak. De 'nalatigheid' en 'beoordelingsfout' van het OM moet volgens de rechters worden betreurd, maar leidt niet tot niet-ontvankelijkheid. Tijdens de laatste zittingsdag sprak rechter F. Lauwaars van een 'gedenkwaardig strafproces'.

Vorige week werd bekend dat het OM aan de advocaat van kroongetuige Karman, M. van Gessel, per brief had medegedeeld dat het 'volstrekt niet het voornemen heeft een boete te eisen en/of een ontnemingsvordering aanhangig te maken'. Volgens de schrijvers van de brief, de officieren F. Teeven en M. Witteveen was het echter 'helaas niet mogelijk daarover een absolute toezegging te doen'.
De brief kon volgens de rechtbank worden uitgelegd als een rechtens afdwingbare toezegging en daarmee als een uitbreiding van de overeenkomst met de kroongetuige. De correspondentie had daarom beschikbaar moeten zijn voor het eindoordeel van de rechtbank. De advocaten van Johan V. en diens twee 'sous-chefs' Koos R. en Bertus K. spraken van misleiding en eisten van de rechters dat deze het OM het recht op vervolging van hun cliÃ«nten zou ontzeggen.
Het OM reageerde met zijn brief uit november 1996 op een vraag van raadsman Van Gessel of tegen Karman nog een 'Plukze'-vordering zou worden ingesteld. Karman heeft al de contractuele belofte van het OM dat een eventuele gevangenisstraf tegen hem niet ten uitvoer zal worden gelegd. Het OM zegt Karman niet te willen 'plukken' omdat hij niet over crimineel vermogen lijkt te beschikken.
De rechtbank kon gisteren 'niet uitsluiten dat het OM te goeder trouw tot zijn beoordelingsfout is gekomen'. Daarvoor was de briefwisseling met de advocaat te openhartig en het risico te groot dat deze bekend zou worden. Bovendien heeft het OM over eerdere toezeggingen aan Karman wel volledige openheid betracht. Daarnaast, stelden de rechters vast, heeft de nalatigheid van het OM er niet toe geleid dat de brief niet alsnog bij de uitspraak kan worden betrokken.
De advocaten van Koos R., de 'chef incasso' van de bende, willen dat de verklaring van Karman als bewijs wordt uitgesloten. Volgens de raadslieden geniet de kroongetuige door de brief van het OM feitelijk volledige strafimmuniteit, wat zelfs strijdig is met de voornemens van minister Sorgdrager van Justitie. Zij bereidt een wetsvoorstel voor waarin onder strenge voorwaarden deals met criminelen over getuigenissen worden toegestaan. De crimineel mag als tegenprestatie van justitie wel strafvermindering krijgen, maar geen volledig kwijtschelding van straf.

