	Kroongetuige domineert Hakkelaar-zaak
	Van onze verslaggevers
AMSTERDAM
Het Openbaar Ministerie is in de slotfase van het Hakkelaar-proces door het oog van de naald gekropen. De Amsterdamse rechtbank heeft het achterhouden van belangrijke informatie over de deal met kroongetuige Karman (nog) niet afgestraft. Op 6 februari wordt uitspraak gedaan, en dan zal blijken of de rechtbank de overeenkomst tussen justitie en Karman acceptabel acht.
De zaak tegen de van grootschalige hasjhandel verdachte Johan V. - alias de Hakkelaar - en zijn kompanen Koos R. en Bertus K. had een dramatisch voortijdig slot kunnen krijgen. Donderdagavond onthulde het televisieprogramma NOVA het bestaan van een brief, waarin het OM Karman belooft hem niet financieel te zullen pakken.
De verdediging wenste een onmiddellijke reactie van de rechtbank op het gebrek aan openheid van justitie. Het OM zou niet ontvankelijk verklaard moeten worden. Dit is de zwaarste sanctie die een officier van justitie aan de broek kan krijgen. De verdachten zouden dan op vrije voeten zijn gekomen.
Het is niet uitgesloten dat het OM alsnog in het zand moet bijten. Behalve de toezegging over het achterwege laten van actie waardoor Karman in de portemonnee wordt getroffen, is hem beloofd dat hij niet meer de cel in hoeft. Ook niet als de rechter hem een straf oplegt die langer is dan de periode die hij al in detentie heeft doorgebracht. Deze afspraak is uiterst omstreden, omdat daarmee de rechter in de strafzaak tegen Karman buitenspel wordt gezet. Bovendien onttrekt het OM zich daarmee aan de wettelijk opgedragen last om 'alle strafvonnissen' te voltrekken.
Op zichzelf zouden deze toezeggingen aan Karman al voldoende reden kunnen zijn voor het rechterlijk oordeel dat het OM zijn boekje te buiten is gegaan en dus voor niet-ontvankelijkheid. Vindt de rechtbank dit een te rigoureuze afstraffing, dan zou zij kunnen besluiten de verklaring van Karman niet als bewijsmiddel te aanvaarden. Maar hoe de uitspraak van de rechtbank ook zal luiden, het staat als een paal boven water dat de Hakkelaar-zaak in hoger beroep aan het hof wordt voorgelegd.
In het Hakkelaar-proces is voor het eerst nadrukkelijk gebruik gemaakt van kroongetuigen. De allesoverheersende vraag is of de inzet van criminele getuigen tegen beloning is geoorloofd. Het argument van het OM voor het gebruik van de kroongetuige luidt kortweg: het is onmisbaar in de strijd tegen criminelen die nu onaantastbaar zijn. Met klassiek opsporingswerk alleen krijg je ze niet achter de dikke deur.
Volgens de officieren verdient de kroongetuige de voorkeur boven andere, wel geaccepteerde opsporingsmiddelen zoals infiltratie, undercover-operaties en dekmantelbedrijven. Bij toepassing van die middelen kan de rechter minder openheid van zaken worden gegeven en kunnen de rechten van de verdediging meer in het gedrang komen.
De bewering van de verdediging dat een kroongetuige per definitie onbetrouwbaar is, bestrijdt het OM. 'Dat is een gevaar, geen premisse.' De 'zingende' getuige geeft zich zozeer bloot en maakt zich zo afhankelijk van justitie, dat een leugen fatale gevolgen kan hebben; namelijk verlies van gunsten, waaronder die van een eventuele bescherming van het leven.
Bovendien, aldus het OM, wordt de kroongetuige pas ingezet als afsluiting van een opsporingsonderzoek en dient zijn verklaring aangevuld te worden met ander bewijs. In het Hakkelaar-proces is uitgebreid steunbewijs aanwezig, onder meer in de vorm van gegevens over het geldverkeer van de criminele firma.
De kroongetuige is voor het OM een uiterst redmiddel. Gejeremieer over afbraak van de rechtsstaat maakt op de crime-fighters weinig indruk. Diezelfde rechtsstaat is immers ook gediend met succesvolle vervolging van misdaadbazen. De officieren wijzen erop dat vrijwel alle beschaafde rechtsstelsels in de wereld beloningen kennen voor verdachten die samenwerken met politie en justitie.
Volgens de verdediging is het Ã¼berhaupt ongepast dat justitie onderhandelt met personen die zij eigenlijk moet vervolgen. Als justitie de ene vis laat zwemmen om de andere te kunnen vangen, is dat in strijd met het grondwettelijk gelijkheidsbeginsel.
De inzet van een kroongetuige verstoort volgens de raadslieden ook de gelijkheid van wapens in het strafproces. De verdediging kan geen kroongetuige inzetten, eenvoudig omdat zij niet de bevoegdheid heeft tegenprestaties toe te zeggen zoals strafvermindering.
De verdediging heeft zwaar gehamerd op het ontbreken van een wettelijke regeling van de kroongetuige. Daarom zou het de rechter niet zijn toegestaan deze formeel niet bestaande figuur te accepteren. Dit lijkt een sterk punt, maar het feit dat heel wat buitenwettelijke opsporings- en bewijsmiddelen inmiddels zonder problemen in de praktijk zijn aanvaard, doet dit argument aan kracht inboeten. Zelfs het nemen van vingerafdrukken is niet wettelijk geregeld.
Marc van den Eerenbeemt
Victor Lebesque

