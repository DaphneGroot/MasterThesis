	Verontrusting over toenemende eenzaamheid is niet op zijn plaats, meent adviesgroep 'Eenzaam thuis sterven is uitzonderlijk'
	Van onze verslaggever
Stieven Ramdharie

DEN HAAG
Zelfs dr. A. Nauta, voormalig secretaris van de Wetenschappelijke Raad voor het Regeringsbeleid en ex-adjunctdirecteur van het Sociaal en Cultureel Planbureau, had sterk het gevoel dat eenzaamheid in de samenleving toenam. Signalen zijn er immers genoeg. De oprukkende individualisering is toch funest voor de gemeenschapszin?
En dan zijn er de verhalen over de vergrijzing van de samenleving en de berichten in de media over bejaarden die thuis sterven en weken later worden aangetroffen.
Nauta, lid van de nieuwe Raad voor Maatschappelijke Ontwikkeling, wil het probleem niet bagatelliseren: 'Eenzaamheid is in Nederland een reel probleem, maar grote verontrusting erover is niet op zijn plaats.' Dat constateert de Raad in zijn eerste advies, dat maandag werd gepresenteerd.
Het is een opmerkelijke conclusie, omdat Den Haag in de adviesaanvraag nog het beeld schetste van een 'ernstig samenlevingsprobleem' dat in omvang toenam en waartegen de overheid moest optreden. Onderzoek wijst echter uit dat het aantal Nederlanders dat zich eenzaam voelt, in twintig jaar nauwelijks is gestegen. Ook het aantal aanvragen bij de telefonische hulpdiensten is stabiel.
'Men praat nu makkelijker over eenzaamheid', zegt voorzitter van de raad A. Fenijn-van Delft. 'Dus je zou denken dat het meer gerapporteerd wordt en dat de cijfers stijgen. Dat is dus niet zo.'
Nauta: 'Natuurlijk, vereenzaming heeft de laatste jaren steeds meer aandacht gekregen. Maar de verwachting van de politiek, die toch een zekere gevoeligheid heeft voor het onderwerp, dat het een steeds groter probleem vormt, wordt door ons niet bewaarheid. We waren er zelf ook verrast over. Mensen die eenzaam thuis sterven zijn toch uitzonderingen. Het proces van individualisering hoeft al met al geen bedreiging te zijn.'
Vereenzaming is een van de terreinen, naast onder andere armoede, waarop de vorig jaar genstalleerde raad het kabinet adviseert om de 'maatschappelijke uitsluiting' van groepen burgers te voorkomen. Hoewel onderzoeken naar eenzaamheid schaars zijn, vond het kabinet dat er signalen genoeg waren om zich zorgen te maken.
Zo gaf n op de vijf Nederlanders in 1996 te kennen zich 'soms eenzaam' te voelen. Zo'n 5 procent was erg eenzaam. In een middelgrote stad als Dordrecht zei 14 procent twee jaar geleden zich duidelijk 'sociaal gesoleerd' te voelen, waarvan twee procent in extreme mate. En in Drenthe gaf 35 procent van de ouderen onlangs te kennen zich eenzaam tot zeer eenzaam te voelen.
Eenzaamheid, zo constateert overigens de raad, komt in zijn algemeenheid niet vaker voor onder ouderen. Of onder alleenstaanden. 'In tegenstelling tot wat vaak wordt gedacht, zijn deze groepen niet meer vereenzaamd dan andere', zegt Fenijn-van Delft. 'Onze boodschap is eigenlijk: het kan iedereen treffen.'
Verontrust hoeven we dan niet te zijn over een toename van vereenzaming, toch acht de raad een grotere bemoeienis van de overheid in bepaalde gevallen hard nodig. Zo vindt de raad dat in extreme gevallen overreding en drang moet worden gebruikt om de probleemgevallen te helpen, zelfs als ze daar niet om hebben gevraagd.
Voor deze 'bemoeizorg' ziet de raad een taak weggelegd voor vrijwilligersorganisaties. Bij sterk vereenzaamde burgers die overlast veroorzaken omdat zij vervuilen, moet sneller justitieel worden ingegrepen om een tijdelijke opname of ontruiming en het schoonmaken van de woning mogelijk te maken. Kortom, de problematiek moet tijdiger gesignaleerd en onderkend worden. Ook bij mensen die in een vroeg stadium van eenzaamheid verkeren.
Fenijn-van Delft: 'Het initiatief in de zorg ligt nu geheel bij het individu. De vraag is of we dit passief gedrag moeten laten voortduren. Moeten we als overheid en hulpverlening niet actiever worden? Als men constateert dat bij iemand twee weken de telefoon niet wordt opgenomen, dan moet er iets gebeuren. Zo'n bemoeienis zijn we niet gewend. Maar in bepaalde gevallen van afzondering is het nodig.'
Een systematische aanpak in het land is gewenst, meent Nauta. 'Er zijn gemeenten die met hun bemoeienis heel ver gaan, en anderen besteden er nauwelijks aandacht aan. Zo vraagt Zwijndrecht haar burgers op te letten als in een huis de gordijnen te lang dicht blijven. Wij zeggen: je moet er bedacht op zijn en zelfs een scenario gereed hebben om in te grijpen. Maar ook burgers moeten niet bang zijn om vriendelijk te zijn. Buren merken vereenzaming vaak als eerste op. Praat je als het ware in de flat.'
Fenijn-van Delft vindt niet dat de overheid te ver gaat met haar bemoeienis. 'Deze mensen komen op eigen kracht niet uit hun isolement. Uiteraard moet iedereen zijn leven inrichten zoals hij of zij dat wil. Maar we moeten langzamerhand erkennen dat er mensen zijn die zo eenzaam zijn, dat ze eronder gebukt gaan. Dat kan schadelijke gevolgen hebben voor de maatschappij, zoals alcoholisme of geweld. Wij bieden iets aan zodat ze weer participeren.'
Het kabinet zou zich, meent Nauta, bewust moeten zijn van de gevaren van het eigen beleid. 'Bij de maaltijdverzorging wordt nu vaak een magnetron met zeven maaltijden geleverd. De persoonlijke zorg raakt in de verdrukking. Bij toekomstige efficincy-operaties moeten we daarop letten.'

Foto
	Dr. A. Nauta en mevrouw A. Fenijn-van Delft van de Raad voor Maatschappelijke Ontwikkeling. FOTO MARCEL MOLLE - DE VOLKSKRANT

