De Fabeltjeskrant.
De Fabeltjeskrant is een dagelijks terugkerende korte uitzending juist voor kinderbedtijd op de Nederlandse televisie over de gebeurtenissen in het Grote Dierenbos in Fabeltjesland. Het nieuws wordt voorgelezen door Meneer de Uil. De serie is ook uitgezonden in Vlaanderen. In 2005 werd het programma in Nederland verkozen tot "Beste Kinderprogramma Aller Tijden." Momenteel is de kinderserie op RTL 8 bij "Telekids" te zien.
Eerste serie.
Het brein achter "De Fabeltjeskrant" was Leen Valkenier en het programma werd geproduceerd door Thijs Chanowski. In opdracht van hem ontwierp kunstenares Marie Troost de karakteristieke blauw-gele Meneer de Uil in de zomer van 1967. De oehoe vormde haar inspiratiebron. De overige poppenreeks werd aanvankelijk gemaakt door Joke Aletrino. "De Fabeltjeskrant" werd voor het eerst uitgezonden op 29 september 1968 door de NTS. De eerste fabels en personages waren geïnspireerd op de verhalen van Jean de La Fontaine, maar al snel ging het programma meer op het 'echte leven' lijken.
In de vier jaar waarin de eerste serie op de televisie was ontwikkelde "De Fabeltjeskrant" zich tot het best bekeken programma van die tijd. Het aantal kijkers lag tussen de één en twee miljoen per dag en dat waren lang niet allemaal kinderen of hun ouders. Vertaalde versies van "De Fabeltjeskrant" waren ook buiten het Nederlandstalig gebied zeer in trek.
Ogenschijnlijk was het programma bedoeld voor kleuters, door Meneer de Uil aangesproken als "kijkbuiskinderen", maar door allerlei toespelingen op de landelijke politiek was het ook voor veel volwassenen een leuk programma. Zo werkte in een periode dat Joop den Uyl minister-president was van Nederland, een Meneer de Uil die uit de Fabeltjeskrant voorlas bij veel mensen op de lachspieren.
Op 22 juni 1972 werd de serie beëindigd. Na een speciale verkiezingsuitzending op 27 november 1972 keerde het programma op 2 december 1973 terug op de zondagmiddag, gevolgd door dagelijkse uitzendingen vanaf 1 juni 1974. Na zes jaar en 1041 afleveringen kwam er op 31 augustus van dat jaar een einde aan "De Fabeltjeskrant".
De Woefs en de Lamaars.
In de jaren zeventig verscheen als een soort spin-off de serie "De Woefs en de Lamaars", die zich afspeelde in het Nijverdal waar de Woefs keihard en goed georganiseerd werkten aan de productie van wasknijpers. De bazen waren de Grote en de Kleine Bons. Zo gedisciplineerd als de Woefs (honden) waren, zo anarchistisch waren de Lamaars (katten). Enkele dieren zoals Woef Hektor en Snoespoes (een toespeling op Romeo en Julia) maakten ook in "De Fabeltjeskrant" hun opwachting. De enige van deze dieren die voorkwam in zowel de eerste serie van "De Fabeltjeskrant" als in serie twee was de ongelooflijke slijmjurk Woefdram.
Tweede serie.
Verschillende dieren in één scèneIn 1985 kwam producent Loek de Levita met een nieuwe reeks afleveringen, die meteen weer een groot succes werden. De schrijver was weer Leen Valkenier. De afleveringen werden door verschillende omroepen uitgezonden. Inmiddels was Nederland veranderd in een multiculturele samenleving en dat is terug te zien in de nieuwe serie, waarin een aantal exotische dieren werd geïntroduceerd. Deze dieren komen in het Dierenbos terecht vanuit het Derde Dierenbos (lees: de derde wereld) en elk hebben ze zo hun eigen problematiek. Voorbeelden van deze uitheemse dieren zijn Zaza Zebra en Mister Maraboe. Tijdens verkiezingen voor een nieuwe burgemeester van Fabeltjesland werd de Buitenbosse Chico Lama door de kijkbuiskindertjes verkozen. De tweede serie eindigde in 1989. Het totaal aantal afleveringen van "De Fabeltjeskrant" kwam hiermee op 1640.
Derde serie.
Nadat de publieke omroep "De Fabeltjeskrant" had stopgezet kocht het nieuwe RTL Véronique de serie en zond de krant uit tot 1992. Gevolg hiervan was wel dat er sluikreclame in de serie sloop. Zo bouwde Willem Bever in een van de afleveringen een schotelantenne, zodat hij ook RTL 4 kan ontvangen.
Vierde serie.
In maart 2016 werd bekendgemaakt dat er door Rubinstein Pictures en Levita Productions werd gewerkt aan een 3D-versie van de serie. Betrokken bij de plannen is Robin de Levita, zoon van bedenker Loek de Levita.
Stemmen.
Het merendeel van de stemmen werd ingesproken door Frans van Dusschoten, Ger Smit en Elsje Scherjon met daarnaast bijdragen van Aart Staartjes, Philippine Aeckerlin (als Philippine Ackerlin) en Trudy Libosan.
Poppenspelers.
De poppen werden gespeeld door o.a. Irma Fransen, Olga Reurslag, Jantien Windhouwer, Corrie Hamel, Martien Oltmans, Mildred Rison en Saskia Janse.
Decors.
De decors zijn ontworpen door Ruud van Dijk, en vervaardigd door Ruud zelf, Erika Brugman-Habets en Hans Lamboo. Zij tekenden ook voor de sets van de Woefs en de Lamaars.
Internationaal.
Meneer de Uil met een Zweedse Fabeltjeskrant
Algemeen.
Ook internationaal was "De Fabeltjeskrant" een succes. De rechten op het programma werden verkocht aan meer dan veertig landen over de gehele wereld. In Frankrijk werd zelfs een eigen serie van 39 afleveringen gemaakt. Alleen in Zweden was de serie net zo succesvol als in Nederland.
Titel in andere landen.
Verder was de serie te zien in België, Portugal, Zwitserland, Joegoslavië, Griekenland, Polen, Nieuw Zeeland, Spanje, Australië, Puerto Rico, El Salvador, Dominicaanse Republiek, Chili, Colombia, Nicaragua, Bolivia, Uruguay, Paraguay en Japan.
Tijdschrift.
Van 5 april 1969 tot 29 augustus 1970 verscheen er ook een jeugdweekblad dat "De Fabeltjeskrant" heette en geënt was op het televisiefeuilleton. Op 5 september 1970 veranderde het zijn naam in "Sprookjesland" en liep onder die naam verder tot 1 april 1972, waarna het blad herdoopt werd in "Disneyland" en nog gepubliceerd werd tot 29 maart 1974. De doelgroep van al deze bladen was kleuters en kinderen tot en met 12 jaar.
Film.
In 1970 ging "Onkruidzaaiers in Fabeltjesland", een film gebaseerd op "De Fabeltjeskrant", in première in de bioscoop. In de film wordt het Grote Dierenbos overspoeld door een horde kwaadwillende torren. Naar aanleiding van het succes van de film kregen de torren Thijl Schavuit en Sjefke Schelm een vaste rol in de televisiereeks. De film werd, net als de serie, geschreven door Leen Valkenier.
Twentse editie.
De regionale omroep RTV Oost bracht in 2007 "De Fabeltjeskrant in Streektaal" op het scherm. De originele Nederlandse dialogen werden omgezet in Overijsselse dialecten en opnieuw ingesproken. Voor de rechthebbenden van de auteursrechten stonden bij de onderhandelingen over deze versie niet zozeer financiële kwesties voorop, als wel dat de productie recht deed aan de kwaliteit van de originele "Fabeltjeskrant".
In 2008 kwam ook RTV West met een eigen versie. Onder anderen Pierre Wind, Paula Udondek en Cesar Zuiderwijk spraken oude afleveringen van de serie in met Zuid-Hollandse dialecten.
Musical.
Ruud de Graaf en Hans Cornelissen (De Graaf en Cornelissen Producties BV) en Robin de Levita (Robin de Levita Productions BV) brachten in het theaterseizoen 2007/2008 gezamenlijk een nieuwe originele musical gebaseerd op de legendarische televisieserie. Deze ging op 30 september 2007 in première in 's-Hertogenbosch. Acteur en auteur Jon van Eerd nam het script en de teksten van de nieuwe liedjes voor zijn rekening en de liedjes werden gecomponeerd door Ruud Bos, die eerder schreef voor Toon Hermans en Willeke Alberti. Hiernaast kwamen ook klassiekers uit de poppenserie terug, zoals 'Drink meer prik' en 'Hup daar is Willem met de waterpomptang'. Omdat het Dierenbos een soort afspiegeling is van de Nederlandse maatschappij, werd er een nieuwe bewoonster geïntroduceerd, genaamd Fatima de Poes. Fatima is een vooruitstrevende moslima. Zij staat open voor de dieren in het bos.
De stemmen van deze versie werden verzorgd door Florus van Rooijen (Meneer de Uil, Ed Bever, Bor de Wolf); Martin Stritzko (Willem Bever, Momfer de Mol); Willem-Jan Stouthart (Zoef de Haas, Lowieke de Vos); Arie Cupé (Meneer de Raaf, Gerrit de Postduif); Ilona Stokvis (Juffrouw Ooievaar, Isadora Paradijsvogel); Mieke Dijkstra (Truus de Mier, Fatima de Poes) en Sabine Beens (Myra Hamster, Martha Hamster).
Jon van Eerd (auteur), Ruud Bos (componist), Paul van Ewijk (regisseur), Ruud de Graaf en Robin De Levita (producenten) ontvingen de John Kraaijkamp Musical Award voor Beste Musical 2008.
Personages die kort meespeelden in de begintijd.
Hieronder enkele minder bekende personages die slechts korte tijd een rol hadden in de beginperiode van de serie.
Weetje: veel personages uit de begintijd zijn vernoemd naar medewerkers aan de serie.
Het andere oog van Meneer de Uil.
Aan het einde van elke aflevering wenst Meneer de Uil de kijkbuiskinderen een goede nachtrust toe. Hij doet dit door middel van een omgekeerde knipoog – oftewel een open knipoog, waarbij de ogen gesloten zijn – met zijn rechteroog (voor de kijkers links). Af en toe kwam er in de jaren zeventig een aflevering voorbij, waarbij hij juist een omgekeerde knipoog gaf met zijn linkeroog (voor de kijkers rechts). Ofschoon de samenstellers dit als een bewuste gimmick hadden gepresenteerd, was het toch wel iets wat diverse kijkbuiskinderen opviel en waarover ook brieven werden geschreven. In de nieuwere afleveringen in de jaren tachtig en bij de latere herhalingen van oudere afleveringen kwam deze gimmick niet meer voor.
Het begin- en eindfilmpje was een zogenaamde 'stop motion' of animatiefilm, gemaakt door de Hongaarse cineast Ben Csánky.
