Charles Eyck.
Limburgs bevrijdingsmonument op het Koningsplein in Maastricht
Beeld "Verkeer" in de stationshal van Utrecht Centraal. Het beeld werd onthuld in 1939 maar pas geplaatst in 1940, het was een geschenk van de Personeelraad aan de directie van de NS ter ere van het eeuwfeest van de NS en ontworpen door Charles Eyck, maar gehakt door Jo Uiterwaal.
Charles Hubert Eyck (Meerssen, 24 maart 1897 – Schimmert, 2 augustus 1983) was een Nederlands (Limburgs) beeldend kunstenaar. Met Henri Jonas en Joep Nicolas was hij een voortrekker van de z.g. Limburgse School.
Leven en werk.
Charles Eyck kreeg zijn opleiding monumentale kunst, zoals wandschilderingen, glas in lood, grisailles op opalineglas, aan de Rijksacademie in Amsterdam. Vooraf was hij begonnen als plateelschilder op de aardewerkfabriek Céramique in Maastricht. In 1922 won hij de Prix de Rome. Na korte verblijven in Zweden, Curaçao, Zuid-Frankrijk, Amsterdam, Clamart en Utrecht, vestigde hij zich in Schimmert.
Aanvankelijk was zijn werk expressionistisch van vormgeving. Later is hij bekritiseerd omdat hij bleef volharden in een min of meer gelijkblijvende religieuze stijl. Mede door deze kritieken en zijn toenemende doofheid leefde hij meer en meer in afzondering in het door hem zelf ontworpen huis "Ravensbos" in Schimmert.
Eyck kreeg na de onthulling van het bevrijdingsraam in de Goudse Sint-Janskerk (1947) de versierselen overhandigd van ridder in de Orde van Oranje-Nassau. Hij stuurde de onderscheiding bijna twintig jaar later terug, omdat hij zich niet kon verenigen met een huwelijk tussen prinses Beatrix en de Duitse Claus.
Charles Eyck stierf op 86-jarige leeftijd.
Trivia.
Openbaar-vervoerbedrijf Veolia vernoemde een van zijn Velios-treinen naar hem.
