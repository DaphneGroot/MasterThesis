	Afrika raakt cultureel erfgoed snel kwijt
	
Van onze verslaggeefster
Judith Koelemeijer

AMSTERDAM
Als er in het huidige tempo doorgeplunderd wordt, zijn rond het jaar tweeduizend alle archeologische vindplaatsen in Mali grotendeels verwoest. Dat wil zeggen: zodanig door illegale schatgravers omgeploegd dat archeologen met geen mogelijkheid de rijke - ongeschreven - geschiedenis van West-Afrika meer kunnen reconstrueren.
Laat staan dat ze er nog enig beeldhouwwerk of ander voorwerp zullen aantreffen die de vroegere volkeren van Mali in de vele 'woonheuvels' op het vlakke land hebben achtergelaten. Die beelden staan dan al lang op chique schoorsteenmantels in Europa.
Samuel Sidibe, directeur van het Nationaal Museum in Bamako, Mali, somt de feiten snel en droog op. Afrika wordt in rap tempo beroofd van zijn cultureel erfgoed. Was in 1991 45 procent van de woonheuvels in de Niger-delta geplunderd, in 1996 was dat al 65 procent. In een land als Nigeria heeft een groot aantal musea inmiddels zijn deuren moeten sluiten, simpelweg omdat er niks meer te tonen valt. De situatie is 'dramatisch', zegt Sidibe.
Hij stort een Franse vloed van grote woorden over de luisteraar uit ('On doit sensibiliser les gens') als ware hij een politicus met een missie, en die ¡s hij in zekere zin ook. Sidibe is de cordinator van de driedaagse Conference on the protection of the African heritage die, op initiatief van de ICOM (de International Council of Museums) vanaf vandaag in het Amsterdamse Tropeninstituut wordt gehouden. Een groot aantal vertegenwoordigers van Afrikaanse en westerse musea komt hier bijeen om te praten over een gezamenlijke aanpak van de illegale handel in cultureel erfgoed.
Sidibe hoopt op niet minder dan een 'bewustzijnsverandering'. Tot nu toe wordt er veel te weinig samengewerkt tussen westerse en Afrikaanse musea, vindt hij.
De vraag is natuurlijk wat musea tegen de illegale handel kunnen doen. Ze tellen op de markt al niet mee, omdat hun aankoopbudgetten zo bescheiden zijn.
Wat moeten musea uitrichten tegen handelaren die steeds professioneler worden - zoals ook Sidibe bevestigt - en complete graafexpedities financieren om aan hun waar te komen? Het is voor slecht betaalde douaniers en lokale machthebbers nog steeds lucratief om een oogje dicht te knijpen, weet ook Sidibe.
Maar ondanks deze problemen gelooft hij in het effect van adequate internationale wetgeving. En op het totstandkomen daarvan kan de museumwereld invloed uitoefenen, zegt hij. Zo voert de ICOM nu een sterke lobby bij west-Europese regeringen om het Unidroit-verdrag te ratificeren; een verdrag uit 1995 waarin onder meer is vastgelegd dat bezitters van cultureel erfgoed gedwongen kunnen worden tot teruggave. De bezitters moeten bovendien kunnen aantonen dat ze hun best hebben gedaan de herkomst van een object te achterhalen.
Hoewel ook Sibid weet dat de handelaren voorlopig nog een sterke tegenlobby voeren, heeft hij er vertrouwen in dat Unidroit ooit kan werken in praktijk. 'Er kan nu eindelijk druk op handelaren worden uitgeoefend.'
Minstens zo belangrijk is dat de Afrikaanse landen hun wetgeving harmoniseren. Mali heeft het 'geluk' een president te hebben - Alpha Oumar Konar - die zelf archeoloog is, zegt Sidibe. De bescherming van cultureel erfgoed staat er hoog op de politieke agenda. Maar in het buurland Niger is niets wettelijk vastgelegd.
Sidibe: 'Een groot aantal beelden wordt nu illegaal de grens overgebracht en vanuit Niger verder verhandeld. Of ze duiken op in andere west-Afrikaanse landen, die wel wetten hebben die de export van eigen cultureel erfgoed verbieden, maar niet van Malinees erfgoed. Daar komt nog bij dat vaak lang niet duidelijk is wat het cultureel erfgoed precies is. Elk land hanteert eigen, lang niet volledige lijsten.'
De plaatselijke bevolking is zich lang niet altijd bewust van het belang van cultureel erfgoed, zegt Sibide. Daarom participeert het Nationaal Museum in Bamako in grootscheepse publiekscampagnes, in de vorm van bijvoorbeeld theatervoorstellingen en het verspreiden van affiches. Deze projecten worden financieel ondersteund door Nederland, via het Rijksmuseum voor Volkenkunde in Leiden, dat ook steun verleent bij de bouw van een nieuwe depot, het inventariseren van de collectie, en het gezamenlijk opzetten van een verzamelprogramma in het Dogon-gebied. In dat gebied wordt zo veel geroofd, dat de musea nu samen een representatieve Dogon-collectie willen aanleggen - voor het te laat is.
De intensieve samenwerking tussen Leiden en Bamako is helaas uitzonderlijk, zegt Sidibe. Musea zouden veel meer moeten samenwerken. Om te redden wat er te redden valt, dat allereerst. Maar ook om eraan te werken dat de collecties ooit in Afrika gexposeerd kunnen worden, hoopt hij.
Sidibe: 'Veel Afrikaans erfgoed is nu alleen nog in Europa te zien. Als we die stukken in bruikleen kunnen krijgen, hoeven we er niet meer over te discussiren of ze eigenlijk niet terug moeten naar Afrika.'

Foto
	Samuel Sidibe. FOTO ARNO LINGERAK

