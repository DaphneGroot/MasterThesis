 ALPINVEST FINANCIERT EXPANSIE VAN PS GROUP. 
 NAARDEN, 13 jan (Reuter) - Participatiemaatschappij Alpinvest Holding NV heeft meegedeeld dat zij de expansiefinanciering van automatiseringsbedrijf PS Group BV in Almere voor haar rekening heeft genomen. 
 Het gaat hier om een aandelenemissie van PS Group die groei op het gebied van marketing en verkoop van software voor productberekening en productieoptimalisatie in de VS, Azie en Europa zeker moet stellen in de komende jaren. 
 Alpinvest heeft hierdoor een belang van 22,7 procent verworven in PS Group. De andere aandelen blijven in handen van het management van dit bedrijf, aldus Alpinvest. 
 PS Group verwacht over 1997 met 150 medewerkers een omzet van 40 miljoen gulden te boeken. 
 Alpinvest zelf is voor bijna de helft in handen van ABN AMRO. De participatiemaatschappij heeft eerder laten weten dat zij mogelijk in de loop van 1997 een eigen beursnotering zal aanvragen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
