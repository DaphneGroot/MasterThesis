Palestrina (Italië).
Palestrina is een stad in Italië, 25 kilometer ten oosten van de hoofdstad Rome. De stad heeft ruim 21.000 inwoners.
De oude naam van de stad, die al in de Romeinse tijd werd gebruikt, is "Praeneste" of "Preneste". Telegonus, de zoon van Odysseus en Circe, wordt wel als stichter van de stad genoemd. In de stad bevindt zich een archeologisch museum.
Praeneste is ook bekend van de "Fibula praenestina", de speld van Praeneste, een vondst uit 1871 in het Bernardinigraf in Praeneste. Hij dateert uit de 7e eeuw v.C. en zou het oudste Latijnse opschrift bevatten.
Maar er wordt ook geopperd dat de speld een vervalsing zou zijn, gemaakt om de academische carrière van de archeoloog Helbig vooruit te helpen. De opgang van deze theorie kwam tot een kentering in 1983 door een artikel van Catherine Trümpy. Zij verklaarde met een aantal argumenten dat de speld toch geen vervalsing zou zijn. Latere onderzoeken in 2011 bevestigden de authenticiteit van de inscriptie.
