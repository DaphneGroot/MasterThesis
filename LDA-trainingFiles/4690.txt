	De Russische mens als mestkever of mug
	HIJ werd in 1962 in Moskou geboren. Vijf jaar geleden debuteerde hij met de verhalenbundel De blauwe lantaarn, waarvoor hij in 1993 de Russische 'Kleine Booker-prijs' kreeg. Twee jaar geleden werd zijn eerste roman, Omon Ra en de race naar de maan, in het Nederlands vertaald. Maar van Viktor Pelevin is ¢¢k bekend dat hij betrokken is geweest bij een geheim onderzoeksproject met het doel Mig-straaljagers te beschermen tegen de schadelijke invloed van insecten onder tropische omstandigheden.
Dat laatste is niet onbelangrijk om te weten, omdat wij, aangenaam getroffen door Pelevins eerste twee boeken, reikhalzend hebben uitgezien naar nieuwe, nog aangrijpender avonturen. We worden nu verrast met Het leven der insecten, ofwel Pelevins allerbeste werk tot nog toe.
Wat is Het leven der insecten? Een entomologische studie? Een heimelijke ode aan Kafka? Een kostelijke verzameling dierenfabels? Een gogoliaanse satire op het postcommunisme in Rusland, misschien zelfs op het postmodernisme in het algemeen? We zullen zien.
Plaats van handeling is een badplaats aan de Zwarte Zee. Decennia lang was dit een exclusief vakantieoord, waar de socialistische mens op verhaal kon komen. Inmiddels heeft deze eens zo glorierijke pleisterplaats een metamorfose ondergaan. De vorstelijk brede strandboulevard lijkt voorgoed in bezit genomen door stug voortwoekerend onkruid. Het 'stalinopalladiaanse' pension, waar men tot voor kort nog elke lingustische variant van het Slavisch kon beluisteren, is een toonbeeld van verval geworden.
Zo gaat het er nu toe in de disco: 'Opeens werd de muziek luider, de lampen doofden, flitsten vervolgens om beurten voor een fractie van een seconde aan en ontrukten zo aan het duister de nu eens groene en dan weer blauwe of rode, als uit n steen gehouwen roerloze menigte, die in die korte momenten van haar bestaan deed denken aan een stortplaats van gipsfiguren, hier bijeengebracht van alle Sovjetpleinen en pionierskampen. Na een minuut of wat was het voor eens en altijd duidelijk dat er eigenlijk geen dans, geen dansvloer en ook geen dansenden waren, maar een grote hoeveelheid dode ''cultuur- en recreatieparken'', die stuk voor stuk slechts bestonden zolang er een lamp brandde en vervolgens voor altijd verdwenen, opdat na een oogwenk op hun plaats een ander, even levenloos en uitgestorven ''cultuur- en recreatiepark'' verscheen, dat zich alleen van het vorige onderscheidde door de kleur van de eenmalige hemel en de mate waarin de standbeelden hun ledematen bogen.'
In dit schimmenrijk, dat nauwelijks nog herinnert aan het arbeidersparadijs van weleer, blijkt de opvolger van de homo sovieticus zich moeiteloos te kunnen transformeren in een mug, mestkever of nachtvlinder en vice versa. Niet dat daarmee de strijd om het bestaan zoveel makkelijker is geworden. Misschien wel integendeel, want de nieuwe, hybridische mens staat bloot aan nieuwe bedreigingen. Het alom loerende gevaar van mafiose wespen en buitenlandse parasieten is er de oorzaak van dat niemand zich meer veilig mag wanen in de postcommunistische wildernis.
Maar men zou Viktor Pelevin danig tekort doen door Het leven der insecten alleen op te vatten als een allegorie voor primitief bloeddorstig kapitalisme in een volkomen verward Rusland. De schrijver is er dan ook niet op uit om alleen maar grappen te maken over in- en uitheemse bloedzuigers of de toenemende bandeloosheid in dit deel van de wereld. Viktor Pelevin is ontegenzeglijk een van de meest veelbelovende, meest hoopgevende verschijningen te midden van al die na-gorbatsjovse treurnis, en hij is geen schrijver die zichzelf tevreden stelt met zomaar een moraliserende parodie.
Vanzelfsprekend kent hij zijn klassieken. Toch is Het leven der insecten niet alleen zo briljant vanwege het feit dat Pelevin het zijne toevoegt aan de Russische literaire traditie, zoals de dierenfabels van Ivan Krylov en de grotesken van Nikolaj Gogol. Ook Krylov en Gogol waren in de ogen van hun tijdgenoten in de eerste plaats scherpzinnige satirici, die op vernuftige wijze zinspeelden op allerlei sociale en anderssoortige misstanden. Krylov was heel goedmoedig en zelfs vadsig (hij bezweek na nuttiging van een reusachtige portie kwartelhutspot). Gogol was behalve erg schrander toch ook gewoon gek (hij ging te gronde aan godsdienstwaanzin), maar beiden hadden vermoedelijk toch een wat ruimere opvatting over literatuur dan enkel het op de hak nemen van gezagsdragers of het kritiseren van lokale buitensporigheden. Ware dat niet zo, dan was hun werk voor ons, ruim honderdvijftig jaar later, niet te volgen en wellicht zelfs onverteerbaar geweest.
Ook Pelevin heeft met zijn laatste boek zo'n plaats- en tijdgebonden limiet gepasseerd. Aan de hand van een reeks anekdoten, die systematisch met elkaar verbonden zijn, voert hij ons letterlijk het leven der insecten binnen. Hij beschrijft het leven van de insecten zoals het eruitziet, als zij begiftigd zouden zijn met onze verstandelijke vermogens (en dus niet dat van de mens als die bedeeld was met bepaalde geleedpotige kwaliteiten).
Kon u zich, bijvoorbeeld, een geloofwaardige socratische dialoog voorstellen tussen twee motten, handelend over zintuiglijke waarneming bij insecten? ('''Het hele leven van een nachtvlinder'', zei hij, ''is niets anders dan die seconde die hij spendeert aan het afscheid van het donker. En behalve die seconde is er gewoon niets. Snap je? Heel het enorme leven, waarin jij van plan bent mettertijd naar het licht terug te keren, is in werkelijkheid niets anders dan dat ene moment waarop jij het donker kiest.''')
Dergelijke bespiegelingen leiden tot grensverleggende, tot v¢¢r Pelevins boek geheel onbekende inzichten in een discipline, die we voorshands maar de entomologische wijsbegeerte zullen noemen. Bovendien blijken er bepaalde zaken te bestaan waarvan we (althans, opnieuw t¢t Pelevin) veronderstelden dat ze uitsluitend deel uitmaakten van antropocentrische entiteiten. Maar zoals in Het leven der insecten onmiskenbaar duidelijk wordt gemaakt, zijn het in feite categorien die een universele geldigheid bezitten.
Meende u dat de mythe van Sysiphus en Freuds 'Id' enkel en alleen voor de menselijke soort van betekenis zijn? Pelevin toont aan dat ze hun equivalent hebben in de psyche van een jonge mestkever. ('Alle insecten hebben een Yk. Maar alleen scarabeen zijn in staat het te zien. En scarabeen weten bovendien nog dat de hele wereld ook een deel van hun Yk is, daarom zeggen ze ook dat ze de hele wereld voor zich uit duwen.')
En wat te denken van de kakkerlak die gelooft dat hij een cicade is en zich ondergronds een weg baant naar het paradijs om er daar per toeval achter te komen dat hij op elk willekeurig moment in zijn leven slechts een halve meter naar boven had hoeven graven om bovengronds te geraken? Of van de tragische liefdesgeschiedenis van twee hexapoda, die uit verschillende werelddelen afkomstig zijn ('''Eat me'', fluisterde Natasja en trok aan de lange ruige antennes onder Sams ogen, waarop hij met een zoemende kreun zijn spriet in de krakende groene chitine boorde.')
Wat is Het leven der insecten? Geen studie, ode, fabel of satire - hoogstens een combinatie hiervan. Het is een genre op zichzelf. Het is het meest speelse, geestrijke, ontroerende boek dat de laatste jaren in Rusland is geschreven. De vele tekenen bedriegen niet. Viktor Pelevin is meer dan een belofte.
Antar El-Mecky
Viktor Pelevin: Het leven der insecten.
Uit het Russisch vertaald door Aai Prins. Wereldbibliotheek; 190 pagina's;  34,50.
ISBN 90 284 1754 0.

Foto
	Sochi aan de Zwarte Zee. FOTO CARL DE KEYZER

