	Volleybalploeg uit Capelle toont karakter
	Van onze volleybalmedewerker
CAPELLE AAN DEN IJSSEL
De volleyballers van Capelle hebben woensdagavond in het Europese toernooi voor bekerwinnaars hun eerste zege behaald. Met 3-1 bleven ze de Sloveense bekerhouder OK Maribor de baas: 9-15,
15-7, 15-12, 15-7.
Vorig jaar nog eindigde Capelle als derde in het Europa Cup II-toernooi. Maar van dat team stond tegen Maribor nog maar één speler in het veld: aanvoerder Van Ree. Rondom spelverdeler Van Ree en de Canadese powerhitter Martens moest trainer Leeuwerink de afgelopen maanden een volledig nieuwe ploeg bouwen. Omdat de resultaten tegenvielen moest hij vlak voor het Europese toernooi ook nog zijn selectie versterken met de Slowaakse aanvaller Rostar.
Daarom was het begrijpelijk dat het teamverband tegen Maribor aanvankelijk veel te wensen overliet. De felle Slovenen, die de afgelopen jaren hun vorming kregen in de Midden-Europese competitie profiteerden daarvan in de eerste set bekwaam. Met scherpe aanvalscombinaties brachten ze het Capelse team danig van zijn stuk. Na een 5-1 achterstand namen ze het initiatief en stootten ze door naar de verrassende setwinst. Op dat moment had trainer Leeuwerink even de vrees 'dat zijn ploeg onder de voet zou worden gelopen'.
Maar Capelle toonde karakter. Onder leiding van een sterk spelende De Nijs werd vooral de netverdediging hechter. De ploeg toonde zich ongevoelig voor de emotionele provocaties van de tegenstander. En met bij vlagen voortreffelijk aanvalsspel kreeg Capelle definitief greep op de wedstrijd.
In hetzelfde toernooi bij de vrouwen herstelde Volco Ommen zich van het recente zwakke optreden in de competitie. In een tot de laatste plaats bezette sporthal De Blokken behaalde de ploeg tegen de Oekraïense bekerhouder Kerkinitida Evpatoria de eerste overwinning in Europees verband uit de clubgeschiedenis.
Met een sterke opslag en onder leiding van de uitblinkende Elles Leferink ontregelde de Ommense ploeg de Oekraïense spelopbouw permanent. In 65 speelminuten werd het 3-0 via 15-6, 15-8 en 15-7.
Een ontspannen spelend VVC had in de Champions League geen kind aan het teleurstellende Albacete uit Spanje. In een uur werd het
3-0: 15-6, 15-7, 15-9.

Foto
	Hanneke van Leusen (links) en Jetty Fokkens van Volco maken de vloer schoon in het duel tegen Kerkinitida uit Oekraïne. FOTO ANP

