	Een huis zoals een kind zich droomt VPRO steekt nek uit met nieuwe Villa
	WAT IN hemelsnaam bezielt de VPRO? Verlaten ze een dertiental karakteristieke villa's rondom de 's-Gravelandseweg in Hilversum voor, ja, voor wat eigenlijk? In elk geval voor een karakterloos bedrijventerrein aan de rand van het dorp, zonder winkels, cafs en bewoners. En dan staan er bij de ingang van dit zogenoemde 'Media park' ook nog eens slagbomen met een hoekig wachthuis van Oost-Duitse signatuur.
Ooit overwoog de VPRO zijn hoofdkwartier te vestigen aan de Weteringschans in Amsterdam. Die droom werd geen daad omdat de omroepwet in de weg stond. Er moest meer 'netgewijs' worden samengewerkt en dan hoor je bij elkaar te zitten, alle moderne communicatiemiddelen ten spijt.
Toen is even gedacht om het befaamde Zonnestraal, de schepping van Jan Duiker uit 1926/31, te betrekken. Er zou radio en televisie worden gemaakt in die open, heldere paviljoens van het voormalige Hilversumse sanatorium.
Ook dat werd het niet. Het werd een bedrijvenpark, met slagbomen, en als je daar even rechtdoor gaat, doemt in de eerste bocht tussen de bomen het nieuwe onderkomen op: een betonnen skelet op palen, ingevuld met verdiepinghoge, soms goud, soms groen getinte ruiten, gevat in houten kozijnen met een opkrullende verdieping waaronder een grote, aflopende nis is verborgen die wordt verlicht door een chaotisch geheel van blauwe neonbuizen.
Het kan niet missen: dit is eigentijdse architectuur. De ingang is nauwelijks te vinden en als de deur eindelijk opengaat, sta je voor een betonnen trap met in het midden een leuning van een halve boomstam.
Even afgezien van de rare locatie; die bouwopdracht was wel in orde. De VPRO wilde een gebouw zoals de omroep zelf programma's maakt: laat de ontwerper vrij zijn gang gaan. En die ontwerper kwam niet uit de gevestigde orde, er werd gekozen voor een jonge, echt prille jaargang.
En pril waren Winy Maas (1959), Jacob van Rijs (1964) en Nathalie de Vries (1965) toen de VPRO hen in 1993 aanzocht. Ze hadden net hun bureau opgericht, dat ze de beginletters van hun achternamen meegaven: MVRDV. Maas en Van Rijs kwamen van OMA, het bureau van Rem Koolhaas. De Vries had gewerkt bij Mecanoo. In 1993 hadden ze nog niets gerealiseerd. Hun toegangspaviljoentjes voor de Hoge Veluwe waren nog in aanbouw. Toch kregen ze de opdracht een krankzinnig groot kantoor te bouwen.
Wat je ook van het resultaat mag vinden, de VPRO valt te prijzen voor die opdracht. De omroep durfde zijn nek uit te steken, wilde een karakteristiek gebouw en gaf jonge architecten de kans hun gang te gaan.
'We willen dat het klimaat van het gebouw refereert aan de villa's, zonder dat er sprake is van imitatie', zo luidde in het kort de toelichting op het uitgebreide programma van eisen. Voor zo'n 350 mensen moesten werkplaatsen worden gecreerd, uiteenlopend van redacties en administratieve ruimten tot radio- en televisiestudio's.
Maas, Van Rijs en De Vries moeten wel een beetje geschrokken zijn van de omvang van de opdracht. En van de complexiteit ervan: als je het pakket van moeilijk verenigbare wensen in ogenschouw neemt, moet het een bijna onmogelijke opgave lijken.
MVRDV ontwerpt in principe een gebouw van binnenuit, en wat dat voor de gevels betekent lijkt bijzaak. Zo ontstond in eerste instantie een vierkante, betonnen doos van 53 bij 53 meter met een hoogte van 21 meter. Daarin werden met ongeremde inventiviteit alle gevraagde ruimten gestopt. De werkplekken zijn niet van elkaar gescheiden door wandjes, muren of schotten; daarvoor werden puur architectonische middelen gebruikt. Je zou kunnen zeggen dat hun ontwerp voor de Villa VPRO een van boven naar beneden, en van links naar rechts slingerende ruimte is, waarin materialen, trappen, patio's, akoestiek, hoogte, uitzicht, vloerbedekking en vooral interieurgrapjes de werkruimten moesten bepalen.
Natuurlijk bestaan er van dit gebouw plattegronden. Voor alle vijf lagen n, en bovendien is er een extra plattegrond voor het met gras begroeide dak waar men kan verpozen. Maar die plattegronden zeggen weinig. Want het gebouw is van binnen nergens plat, de sensatie van ruimte en beweging verdwijnt geen moment.
Wie de ingangstrap achter zich heeft gelaten, komt in een andere wereld terecht. Dat de receptiebalie als een geknakte plaat beton uit de vloer oprijst is curieus. Dat je vanuit de entree in de parkeergarage koekeloert, is ook niet alledaags. En dat is nog maar het begin.
Daarachter speelt zich een schouwspel af van een anarchistische aaneenschakeling van ruimten. Het is een doolhofachtig pretpark met vele dwarsverbindingen, verborgen trappen en doorgangetjes. Het is als een huis zoals een kind zich dat droomt: met gezellige zolderverdiepingen en onheilspellende kelderruimten.
Een fabriek waarin alles naast elkaar gebeurt. Een redactieruimte die in vier, nee vijf lagen trapsgewijs omhoog loopt en zo een waanzinnige ruimte wordt die van hoog tot laag verandert en toch n geheel blijft. Terwijl de trapjes tussen de werkterrassen zijn gemaakt van iel plaatwerk.
Werp een blik in de vide met een gekromde betonnen wand, betreed het trapje - alweer van iel plaatstaal - met wiebelende leuningen als een jungle-hangbrug, en je zult die ervaring niet snel vergeten. Of neem de grote vergaderzaal, uitsluitend via een waranda in de openlucht te bereiken, met zijn ramen van vloer tot plafond. Je weet: vroeg of laat loopt iemand tegen het glas, maar magistraal is het.
En dan is daar, aan de voet van de centrale trap, in de hoek van de muur, een open haard gemetseld. Het gebouw is inderdaad, tegelijkertijd, een villa. Een wirwar van Artemide-lampen boven een leestafel, Perzische tapijten, een kroonluchter, een oude fauteuil versterken het idee dat is geprobeerd het iedereen naar de zin te maken.
Villa VPRO staat op de verkeerde plaats. Is vormgegeven door architecten die nog net niet de durf hadden zich echt te ontworstelen aan de vormentaal van hun leermeesters. Hokken, schuren en rond gebogen plafonds van doorzichtig golfplaat, trapleuningen met een half doorgesneden boomstam: dat zijn hun laatste blijken van onzekerheid, zoals de VPRO zelf nog geen afstand wou doen van zijn oude meubilair en een ratjetoe aan nostalgie heeft toegelaten. Dat neemt niet weg dat een fantastisch gebouw is gemaakt waarin de ruimte zingt en zindert.
De VPRO kreeg het bezielde pand dat de omroep, als royale opdrachtgever, heeft verdiend.
Villa VPRO. Architecten: Winy Maas, Jacob van Rijs en Nathalie de Vries (MVDRV). Opdrachtgever: VPRO. Opdracht: 1993. Gereed: juni 1997.

Foto
	Het interieur van Villa VPRO. FOTO WIM RUIGROK - DE VOLKSKRANT

