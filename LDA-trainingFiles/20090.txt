Eerste brief van Petrus.
De eerste brief van Petrus (vaak kortweg 1 Petrus genoemd) behoort tot de algemene zendbrieven in het Nieuwe Testament van de Bijbel. Traditioneel wordt aangenomen dat de brief rond 60 n.Chr. werd geschreven door de apostel Petrus vanuit Rome. Anderen dateren de brief later; zij beschouwen de inhoud niet zozeer als een weerspiegeling van het begin van de vroegchristelijke traditie, maar veelmeer als verdere uitwerking ervan en menen dat hij geschreven is aan het einde van de eerste of het begin van de tweede eeuw.
Auteurschap.
In het eerste vers van het boek identificeert de schrijver zich als "Petrus, een apostel van Jezus Christus". In 5:1 noemt de schrijver zich "medeoudste en getuige van het lijden van Christus". In 5:12 noemt hij Silvanus, waarvan men aanneemt dat daarmee Silas bedoeld wordt, als medeauteur. Verder noemt de schrijver Marcus, waarmee mogelijk Johannes Marcus bedoeld wordt, "zijn zoon".
Over wie daadwerkelijk de auteur van de eerste Petrusbrief was lopen de meningen uiteen. Er zijn in ieder geval drie mogelijkheden. De traditionele variant gaat ervan uit, op basis van het eerste vers, dat de brief inderdaad door de genoemde apostel Petrus geschreven is. Anderen menen, onder andere vanwege het verzorgde Grieks en de citaten uit de Septuagint, dat de in vers 5:12 genoemde Silvanus een grote rol heeft gespeeld in de totstandkoming van de tekst. De tekst zou Silvanus' uitleg en uitwerking van Petrus' leer zijn, mogelijk op schrift gesteld na Petrus' dood. De derde mogelijkheid is dat de brief pseudepigrafisch is en dus niet door Petrus geschreven is, maar mogelijk door volgelingen of aanhangers van Petrus.
In de oudkerkelijke traditie wordt het auteurschap van Petrus in de 2e eeuw door Polycarpus, Papias, Clemens van Alexandrië en Irenaeus van Lyon en in de 3e eeuw door Tertullianus, Origenes en Cyprianus bevestigd. Bij deze schrijvers wordt de eerste Petrusbrief tot de algemeen erkende schriftgedeelten gerekend en opgenomen in de canon.
Datering.
Net als over het auteurschap is er over de datering weinig met zekerheid te zeggen. Wel kan men aannemen dat de brief ontstaan is voor 120 of 130 n.Chr., omdat andere schrijvers uit die tijd de brief kennen.
Plaats van oorsprong.
In 5:13 wordt Babylon genoemd als plaats waar de brief geschreven werd. Hiermee kan het oude Babylon niet bedoeld zijn, want deze stad lag in de eerste eeuw n.Chr. in puin. Er is ook geen enkele traditie die enige werkzaamheid van Petrus in dit gebied bevestigt, evenmin als voor het alternatief: de Egyptische militaire kolonie Babylon. Het ligt daarom voor de hand dat 'Babylon' de schuilnaam was voor Rome, wat aansluit bij de aanname dat Petrus, net als Paulus, zijn laatste jaren in die stad doorbracht. In sommige Joodse apocriefen wordt Rome zo aangeduid en deze schuilnaam schijnt in de apocalyptiek van de periode na de vernietiging van Jeruzalem door de Romeinen in 70 n.Chr. in opkomst te zijn gekomen. Ook in de Openbaring van Johannes wordt Rome zo genoemd.
Het is echter ook mogelijk dat "Babylon" verwijst naar een ballingschap in algemene zin, in deze wereld, als voorportaal van het hemelse vaderland. Dit wordt in verband gebracht met het feit dat uit de hele brief een gedachte van ballingschap ademt.
Geadresseerden.
Volgens vers 1:1 is de brief aan de gemeenten in Pontus, Galatië, Kappadocië, Asia en Bithynië gericht. Deze namen worden opgevat als aanduiding van Romeinse provincies in Klein-Azië. Pontus en Bithynië leveren dan echter een vraagstuk op, want deze landstreken vormden samen één provincie. Daarom beschouwen sommige auteurs deze namen als de namen van landstreken. In dat geval zouden de gebieden rond Efese en Iconium er niet onder vallen.
De kerken zullen bij het verschijnen van deze brief zowel Joods als niet-Joodse leden gehad hebben.
Inhoud en structuur.
Als de inleiding (1:1,2) en het slot (5:12-14) wordt weggelaten, resteert een onpersoonlijk schrijven, in geen geval een echte brief. Omdat vooral in het begin van de brief de doop vaak wordt genoemd, wordt vaak aangenomen dat de geadresseerden recent gedoopt waren en de brief in feite een doophomilie is. Naast de homilie, bevat de brief ook vier hymnen en enkele catechetische fragmenten.
De brief begint met een korte adressering gevolgd door een lofprijzing. Daarna volgt een oproep om te leven volgens Gods wil en waakzaam te zijn. Vanaf 2:11 volgt reeks praktische aanwijzingen voor vrije staatsburgers, slaven, vrouwen en echtparen. Vervolgens komt vanaf 3:13 het lijden van de gelovigen aan de orde.
