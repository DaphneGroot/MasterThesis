Oudergem.
Oudergem (Frans: "Auderghem") is een plaats en gemeente in het Brussels Hoofdstedelijk Gewest. De gemeente telt ruim 33.000 inwoners.
Oudergem is een vrij groene en residentiële gemeente, met onder meer een deel van het Zoniënwoud op haar grondgebied. Het is ook een van de meest verfranste gemeenten van het Brussels Hoofdstedelijk Gewest; zo bestaat het gemeentebestuur bijvoorbeeld bijna uitsluitend uit FDF-mandatarissen, met boegbeeld Didier Gosuin als burgemeester.
De gemeente ligt tussen Watermaal-Bosvoorde en Sint-Pieters-Woluwe. De grenswijken met Sint-Pieters-Woluwe, in de buurt van de Tervurenlaan, zijn vrij weelderig. In het noordwesten grenst Oudergem aan Etterbeek en een klein stukje Elsene, ter hoogte van de VUB. Aan de rand van het Gewest (Zoniënwoud) zijn er ook grenzen met de gemeenten Tervuren en Overijse.
Geschiedenis.
Oudergem, Watermaal en Bosvoorde zijn historisch drie dorpjes gelegen in het Zoniënwoud die samen bestuurd werden vanuit Watermaal. Oudergem ontstond in de vallei van de Woluwe, langs de Waversesteenweg. In 1794 werden ze gesplitst in drie verschillende gemeenten. Napoleon voegde ze in 1811 weer samen, maar na de Belgische onafhankelijkheid werd Oudergem in 1863, en dit tot op heden, toch opnieuw een eigen gemeente. Watermaal en Bosvoorde vormen nu samen de gemeente Watermaal-Bosvoorde.
Resultaten gemeenteraadsverkiezingen sinds 1976.
(*)1982: UNF, URD 1988: PTB-PVA 1994: ICA, PCN-NCP, PTB-PVA
Representativiteit.
Voor Oudergem, net zoals voor de andere gemeenten van het Brussels Hoofdstedelijk Gewest, geldt dat het aantal kiezers in verhouding tot het aantal inwoners erg laag ligt, zowel absoluut als in vergelijking met de rest van het land. Dit is het gevolg van het hoge aandeel niet Belgische inwoners (ook al kunnen deze onder bepaalde voorwaarden over gemeentelijk stemrecht beschikken). Daarnaast ligt ook het aantal kiezers dat niet komt opdagen, ondanks de stemplicht, erg hoog zodat het totaal aantal uitgebrachte stemmen, inclusief ongeldige en blanco, in de 19 gemeenten van het gewest slechts 44,66% van het aantal inwoners bedraagt. Oudergem scoort duidelijk beter met een verhouding van 51,95% uitgebrachte stemmen/inwoners.
Bestuur 2012-2018.
Het bestuur van Oudergem bestaat uit een coalitie van LB, de lijst van FDF-burgemeester Gosuin, en Ecolo. In Oudergem was er lange tijd geen Vlaamse schepen omdat er geen Vlaming verkozen geraakte. De FDF-burgemeester heeft er echter voor gezorgd dat er bij de verkiezingen van 2012 een Vlaamse eenheidslijst komt waardoor er wel iemand verkozen kan raken en een schepen kan komen, wat ook gebeurd is. Dit is financieel voordelig omdat Brusselse gemeenten subsidies krijgen voor een Vlaamse schepen.
Erfgoed en bezienswaardigheden.
In Oudergem bevindt zich Kasteel Hertoginnedal, waar belangrijke Belgische en Europese politieke onderhandelingen plaatsgevonden hebben, en Rood-Klooster (ook Rooklooster).
Cultuur.
In de gemeente bevindt zich het Nederlandstalig gemeenschapscentrum "GC Den Dam".
Mobiliteit.
Oudergem wordt gekenmerkt door het Herrmann-Debrouxviaduct (E411/A4), die dwars door de gemeente loopt tussen west en oost. Aan Delta eindigt deze autosnelweg. Tussen noord en zuid loopt dan weer de R22 (de Vorstlaan), waarover tramlijn 94 loopt. Op de kruising van beide wegen ligt de metrohalte Herrmann-Debroux, die de eindhalte is van de Brusselse metrolijn 5 (de oude lijn 1A).
