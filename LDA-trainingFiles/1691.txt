	Brussel pakt belcentra aan met btw-heffing
	Van onze verslaggever
AMSTERDAM
Belcentra die goedkope, internationale gesprekken aanbieden moeten btw gaan betalen. De Europese Commissie heeft dat plan gelanceerd op aandrang van alle vijftien lidstaten van de EU, die met lede ogen aanzien dat veelal Amerikaanse telefoonmaatschappijen miljoenen dollars binnenhalen door de Europese consument goedkope telefoonverbindingen aan te bieden naar het buitenland.

Brussel hoopt de telefoonmaatschappijen in het Europa van de vijftien te beschermen door ook de concurrerende belcentra te verplichten btw te heffen. PTT Telecom toont zich dan ook voldaan over het Europese plan. 'Het neemt oneerlijke concurrentie weg', stelt een woordvoerster van het telecommunicatiebedrijf vast. PTT Telecom kan niet zeggen hoeveel omzet het bedrijf misloopt door de opkomst van de zogeheten call back-ondernemingen. 'Maar we beschouwen ze in ieder geval als serieuze concurrenten', zegt de woordvoerster.
In 1995 haalde PTT Telecom een omzet van 2,4 miljard gulden uit het internationale telefoonverkeer. 'Het internationale verkeer is een groeimarkt en ook bij PTT Telecom neemt de omzet toe. Maar het is niet te zeggen hoeveel omzet we mislopen als gevolg van de belcentra.'
Maar directeur Paul Gelderloos van Global Acces, de grootste aanbieder van goedkope gesprekken naar het buitenland, schat het aandeel van de call back-bedrijven op 5 tot 7 procent, wat neerkomt op 120 tot 150 miljoen gulden.
'Het is een obscuur voorstel', zegt Gelderloos over de plannen in Brussel, 'omdat zo veel dingen nog zo onduidelijk zijn'. Volgens hem is de Europese Commissie overstag gegaan onder Duitse en Franse druk. Twee weken geleden besloot Duitsland al dat de belcentra btw moesten gaan betalen en een week later volgde Frankrijk met eenzelfde maatregel. Brussel bestempelde beide eenzijdige maatregelen toen als illegaal, maar probeert nu een oplossing te vinden voor de hele EU.
Toch heeft Global Acces, dat naar eigen zeggen in Nederland een aandeel heeft van 80 procent van de markt voor call back-diensten, al ingespeeld op de dreigende btw-heffing. Gelderloos: 'Wij zagen het aankomen en hebben al een direct service vanuit Amsterdam. Als we daar btw gaan heffen, merkt de gebruiker daar niets van, want tegelijkertijd gaan de tarieven omlaag.' Op die manier neemt Global Acces de btw voor eigen rekening.
Global Acces kan zich dat gemakkelijk permitteren, omdat de tarieven nu al 20 tot 50 procent lager liggen dan die van PTT Telecom. Na betaling van btw kan het bedrijf nog altijd goedkoper werken dan de grote concurrent. Global Acces opereert vanuit Lelystad al ruim vier jaar op de Nederlandse markt. Naast de marktleider is er nog een handvol grotere bedrijven actief en nog een flink aantal kleintjes.
Europees commissaris Mario Monti zei woensdag in Brussel er heilig van overtuigd te zijn dat de vrijheid voor de lidstaten om btw te heffen het 'oneerlijke concurrentievoordeel voor telefoonmaatschappijen van buiten de EU' zal wegnemen. 'Alle telecommunicatiediensten zullen binnen de EU op een neutrale manier worden belast, of ze nu aangeboden worden door Europese of door niet-Europese ondernemingen', aldus Monti.
Onder de nieuwe regels kunnen de lidstaten Europese klanten van Amerikaanse call back-maatschappijen aanslaan voor btw. In de toekomst worden echter nieuwe Europese regels van kracht waardoor de fiscale last wordt verschoven naar de maatschappijen zelf. Telefoonmaatschappijen van buiten de EU moeten zich dan binnen de Unie laten registreren als zij hun diensten op de Europese markt willen aanbieden.
Via facturen van klanten wil de commissie controleren of Amerikaanse of andere buitenlandse belfirma's ook daadwerkelijk btw-heffingen in rekening brengen. Europees commissaris Monti baseert zich bij zijn voorstel op de richtlijn dat over elke transactie binnen de EU belasting mag worden geheven. De btw op gesprekken via buitenlandse belcentra blijft in de regel voor grote ondernemingen wel fiscaal aftrekbaar.

