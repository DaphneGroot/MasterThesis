 OMZET INVESTERINGSGOEDEREN +15 PCT IN 3E KWARTAAL. 
 VOORBURG, 3 jan (Reuter) - De omzet van de groothandel in investeringsgoederen is in het derde kwartaal van 1996 met ruim 15 procent gestegen ten opzichte van dezelfde periode in 1995, aldus het Centraal Bureau voor de Statistiek (CBS). 
 Ondernemers hebben bovendien gunstige verwachtingen voor het vierde kwartaal van 1996, zo voegt het CBS daaraan toe. 
 Rekening houdend met de tijd van het jaar verwacht 36 procent van de ondernemers een "gunstige" omzetontwikkeling in het vierde kwart. Samen hebben die bedrijven een marktaandeel van 40 procent. 
 Dertien procent van de ondernemers, met een omzetaandeel van negen procent, vindt de vooruitzichten ongunstig. Bij de grotere bedrijven is de stemming optimistischer dan bij de kleine, aldus het CBS. 
 Vooral de groothandel in computers, kantoormachines en kantoormeubels heeft volgens het CBS goede zaken gedaan in het derde kwartaal van 1996. 
 Deze sector, die ongeveer de helft van de omzet van de groothandel in investeringsgoederen voor haar rekening neemt, boekte in deze periode een omzetgroei van 18,5 procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
