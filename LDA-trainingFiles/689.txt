	Kopiëren cd's fluitje van een cent met gratis computerprogramma
	Van onze verslaggever
Lucas van Grinsven

AMSTERDAM
Muziekliefhebbers hoeven niet langer dure cd's aan te schaffen. Voor de prijs van een tientje maken zij een perfecte kopie op een blanco compact disc. Met een simpele druk op de knop kopiëren zij het nieuwste album van Marco Borsato, of een computerspelletje, of een encyclopedie op cd-rom. Dat kan dankzij een programmaatje dat het Eindhovense bedrijf Elektroson vanaf deze week gratis uitdeelt aan kopers van een cd-recordable speler (cd-r).
Cd-r-spelers worden in snel tempo goedkoper. Momenteel zijn de spelers, die met een snoertje aan de personal computer worden vastgemaakt, al te koop vanaf iets meer dan vijfhonderd gulden. Een jaar geleden was dat nog meer dan duizend gulden. Met zo'n speler kan een gebruiker allerlei digitale informatie naar een leeg cd-schijfje schrijven. Elektroson is het eerste bedrijf dat deze technologie toegankelijk maakt voor een breed publiek. Tot nu toe konden alleen computerexperts overweg met de uitgebreide mogelijkheden van cd-r.
Cd-r-spelers zijn al langer op de markt, maar werden tot op heden vooral verkocht aan zakelijke gebruikers die de goudkleurige schijfjes zien als goedkope archiefruimte voor elektronische documenten. Een cd-r-schijfje kan vijfhonderd keer meer informatie bevatten dan een gewone computerdiskette.
Door de dalende prijzen breidt de cd-r-markt zich razendsnel uit. In 1996 werden wereldwijd een miljoen spelers verkocht. Dit jaar verwacht de industrie dat er drie tot vijf miljoen apparaten worden verkocht, de meeste aan huishoudens.
Met het programmaatje Gear Replicator van Elektroson maken die consumenten in een half uur een perfecte kopie van hun geliefde cd, of die van de buurman. Er zijn al cd-r-spelers op de markt met een kopieertijd van zeven minuten. De platenindustrie ziet het verschijnsel met lede ogen aan. 'De consument mag alleen een kopie maken voor zichzelf', waarschuwt een woordvoerder van de BumaStemra, die auteursrechten bewaakt. De handel in dit soort huis-tuin-en-keuken-kopieën is verboden.
Elektroson zelf is niet strafbaar. 'Wij leveren alleen de technologie. Wat de gebruikers er mee doen, moeten ze zelf weten', zegt Europees directeur A. Klaassen. Naast Elektroson is er één andere grote software-leverancier voor cd-r-spelers, het Amerikaanse Adaptech. Maar dat bedrijf levert geen programma's voor consumenten.
Philips, de grootste fabrikant van cd-r-spelers met een aandeel van 50 procent op de wereldmarkt, zegt dat de consument niets in de weg staat om kopietjes te draaien. Er is zelfs helemaal geen afspraak gemaakt over de bescherming van de rechten van de artiest.
Niet alleen de prijs van de spelers daalt snel, ook die van de schijfjes loopt snel terug. Momenteel kosten ze tien gulden per stuk. De grootste fabrikant, Ricoh, kan de vraag nauwelijks aan en bouwt in ijltempo extra fabrieken.

