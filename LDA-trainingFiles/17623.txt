 OMZET EN WINST OHRA FORS HOGER IN EERSTE HALFJAAR. 
     DEN HAAG, 16 sept (Reuter) - Ohra Verzekeringen en Bank 
 Groep BV zei op maandag dat het een zeven procent hogere omzet 
 en een 35 procent hoger resultaat heeft behaald over de eerste 
 zes maanden van 1996. 
     De winst steeg tot 21,9 miljoen gulden van 16,2 miljoen, 
 vooral als gevolg van schadelast-beheersing en de toegenomen 
 (rente-)marge in het bankbedrijf. 
     De omzet nam toe tot 740 miljoen gulden en Ohra gaat uit van 
 een verdere stijging tijdens de rest van het jaar. 
     "De verwachting is dat de totale omzet over 1996 met circa 
 zeven procent zal toenemen tot 1,5 miljard gulden", zei Ohra. 
     Het aantal contracten steeg met ruim 10 procent en een meer 
 dan gemiddelde groei deed zich voor in de sector schade, met 
 name employee benefits produkten. 
     Het eigen vermogen nam ook toe, met negen procent tot 530 
 miljoen gulden per einde juni, van 488 miljoen eind 1995. 
     -- Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
