Wolder.
Zicht op de St-Petrus-en-Pauluskerk vanaf de Médoclaan in Campagne
De middeleeuwse kerk van Wolder, gesloopt in 1897
Wolder (voorheen ook bekend als "Wilre" en "Wilre in den Vroenhof") was tot 1920 een dorp in de gemeente Oud-Vroenhoven, een gemeente die in 1920 is geannexeerd door Maastricht. Het dorp is een wijk van deze stad geworden. Wolder grenst in het noorden aan de wijk Daalhof, in het oosten aan de wijk Campagne, in het zuiden aan de wijk Sint-Pieter en in het westen ligt de landsgrens met België.
Geschiedenis.
Wolder heeft een lange geschiedenis die teruggaat tot de Romeinse tijd. Tijdens het ancien régime behoorde het gebied rondom Wolder tot het graafschap van de Vroenhof, een Brabants leen. Na 1839 vormde het dorp de kern van de gemeente Oud-Vroenhoven. In 1920 werd deze gemeente geannexeerd door Maastricht.
Geografie.
Wolder ligt in het zuidwesten van de gemeente Maastricht aan de verbindingsweg tussen Tongeren en Maastricht, de "Tongerseweg", iets voor de grens met Vroenhoven (gemeente Riemst) in België. De voormalige verbindingsweg tussen beide steden, de Romeinsebaan, ligt noordelijk van Wolder en doorkruist de wijk Daalhof. De huidige Tongerseweg is aangelegd tussen 1804 en 1813. Wolder ligt op een kleine hoogte, met in het zuidoosten de Louwberg en Cannerberg.
Bij de annexatie door Maastricht van de gemeente Oud-Vroenhoven, met het dorp Wolder als centraal deel, was het grondoppervlak van deze laatste gemeente veel groter dan dat van Maastricht zelf. Het reikte van de huidige Maastrichtse wijken Caberg, via Pottenberg en Belfort tot aan Sint Pieter. De bebouwing van het dorp bestond vooral uit boerderijen, gelegen aan enkele straten en langs de verbindingswegen naar respectievelijk de Louwberg, Maastricht, Montenaken en Kesselt. Montenaken is de oude naam voor het huidige dorp Vroenhoven.
Op de Tranchotkaart nummer 83, een kaart van het Rijnland, gemaakt door de Pruisische officieren Jean Joseph Tranchot en von Müffling tussen 1803 en 1820 is Wolder inclusief zijn bebouwing duidelijk te zien.
Voorzieningen.
Wolder heeft een beperkt aantal winkels en horecavoorzieningen. Er is een R.K. kerk Sint-Petrus-en-Pauluskerk en een basisschool. Tevens is er een sportcomplex, waar onder andere amateurvoetbalvereniging RKSV Leonidas-W gebruik van maakt. Op muzikaal gebied kent de wijk onder andere twee landelijk bekende harmonieën, "Harmonie Sint Petrus en Paulus" (in de volksmond ook wel "de groene" genoemd) en " Harmonie Wilhelmina" (in de volksmond ook wel "de blauwe" genoemd).
De wijk is goed bereikbaar per openbaar vervoer; behalve buslijn 3 van Veolia, die er zijn eindpunt heeft, wordt de wijk ook aangedaan door buslijn 62 van De Lijn.
Kerkgebouw.
De huidige kerk van Wolder is gebouwd aan het eind van de 19e eeuw, als vervanging van een veel ouder middeleeuws kerkje.
Kermis en processie.
Elk jaar is er twee keer kermis: in juni begint de jaarlijkse zomerkermis ("Bronkfeest") met een sacramentsprocessie en in november is er nog een najaarskermis. Op 11 november is het de feestdag van Sint Maarten en Sint Maarten ”eet niet mee in Biesland”: de zondag na Sint Maarten is de kermis in Biesland en de zondag daarna in Wolder.
Maria van Fatima.
In september 1947 passeerde het beeld van Onze-Lieve-Vrouw van Fátima, dat op tournee was door Europa en vanuit Tongeren op weg was naar Maastricht, in Wolder de Nederlands-Belgische grens.
Carnaval.
Ook in Wolder wordt jaarlijks aan het begin van de vastentijd carnaval gevierd, met als hoogtepunt de optocht op carnavalsmaandag. Hieraan doen veel verenigingen en eenlingen mee. Ook inwoners van omliggende (Belgische) dorpen worden bij de carnavalsviering betrokken.
