	Dagbladuitgevers bewegen zich met kartel op drijfzand
	Drie medewerkers van het Economisch Instituut voor het Midden- en Kleinbedrijf (EIM) onderzochten de claim van de krantenuitgevers dat hun kartel goed is voor de pluriformiteit van de pers. Met die claim proberen de uitgevers zich te verweren tegen de pogingen van minister Wijers van Economische Zaken om alle markten, ook die van de dagbladen, te liberaliseren, ofwel: te ontdoen van kartels.
De onderzoekers maken korte metten dat verweer: 'Ons onderzoek levert geen aanwijzingen op die erop duiden dat de Nederlandse prijsafspraken hebben bijgedragen tot een groot aantal redactioneel zelfstandige titels per inwoner of tot een relatief gunstige ontwikkeling daarin', zo melden ze in Economisch Statistische Berichten. Anders gezegd: de uitgevers bewegen zich op drijfzand door zich met dit argument te verweren.
Het onderzoek heeft zich uitgestrekt tot België, Nederland, Denemarken, Duitsland, Frankrijk, Groot-Brittannië en Zweden en lijkt erop te duiden dat landen met een liberalere wetgeving juist een grotere pluriformiteit in hun dagbladpers kennen. 'Op de zeer concurrerende Engelse dagbladenmarkt is bijvoorbeeld het aantal redactionele zelfstandige titels een stuk hoger', aldus de onderzoekers.


