Sirhan Sirhan.
Sirhan Bishara Sirhan (Jeruzalem, 19 maart 1944) schoot op 5 juni 1968 de Amerikaanse senator Robert F. Kennedy dood in het Ambassador Hotel in Los Angeles.
Jeugd.
Sirhan Sirhan kwam uit een Palestijns-christelijk gezin. Toen hij twaalf jaar was, emigreerde het gezin naar de Verenigde Staten om in New York te gaan wonen. Niet lang daarna verhuisde de familie naar Californië, waar ze eerst in Altadena en later in Pasadena woonden.
Moord op Robert Kennedy.
Robert Kennedy, die presidentskandidaat was, had zojuist de voorverkiezingen in Californië en South Dakota gewonnen. In het Ambassador Hotel had hij een groep aanhangers toegesproken en hij was van plan nog een persconferentie te houden. Op weg daarheen werd hij beschoten. Hij werd driemaal geraakt: eenmaal in zijn hoofd en tweemaal bij zijn oksel. Op 3 maart 1969 bekende Sirhan Kennedy te hebben vermoord. Nog vóór de moord, die plaatsvond toen Kennedy bij de achteruitgang van het hotel het personeel de hand schudde, schreef Sirhan in zijn dagboek: "Robert F. Kennedy moet neergeschoten worden op uiterlijk 5 juni 1968". Direct na de moord beweerde hij zich er niets meer van te herinneren. Hij verklaarde dat hij onder hypnose was geweest.
Net als bij de moord op president John F. Kennedy doen ook inzake de moord op diens broer Robert tal van complottheorieën de ronde, mede naar aanleiding van in de balzaal gemaakte foto's waarop CIA-agenten te zien zijn die in 1961 betrokken waren bij de mislukte anti-communistische invasie in de Varkensbaai op Cuba. Verder klopte de positie van Sirhan in de balzaal (tegenover de senator, op enige meters afstand) niet met de inslag van het dodelijke schot in Kennedy's achterhoofd (afgevuurd vanaf ongeveer 5 centimeter). In een andere theorie wordt de vraag opgeworpen, hoe er 11 kogels konden komen uit een pistool met een magazijn voor maximaal 8 patronen, dat bovendien met slechts 6 patronen gevuld zou zijn.
De openbaar aanklager in het proces tegen Sirhan was voormalig luitenant Lynn 'Buck' Compton (ook bekend van de televisieserie Band of Brothers). Sirhan werd veroordeeld tot de doodstraf, maar nadat de doodstraf door het Hooggerechtshof van Californië in 1972 ongrondwettelijk was verklaard, werd die omgezet in levenslange gevangenisstraf. Theoretisch kan Sirhan voorwaardelijk worden vrijgelaten, maar in maart 2011 werd een verzoek hiertoe (het dertiende) afgewezen. Vrijlating of heropening van zijn proces worden dan ook niet verwacht, ondanks de herhaalde roep om een nieuw onderzoek naar de moord en de rol van Sirhan daarbij. Sirhan zit zijn straf uit in de Richard J. Donovan Correctional Facility in San Diego County.
