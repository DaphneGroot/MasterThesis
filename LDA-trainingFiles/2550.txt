	'Ik speel nu eenmaal het liefst achter de spits'
	Van onze verslaggever
John Volkers
 NOORDWIJK
Ouwe koeien, schampert Clarence Seedorf. De jeugdige international beschouwt interviews over voetbal toch al als een beproeving, maar als het op herhaling van oude gebeurtenissen uitdraait, kan hij zijn afkeer nauwelijks verbergen. Zeker niet als het weer het vraagstuk betreft wie in de nationale ploeg achter de spitsen moet spelen, De Boer of Seedorf.
- Met welk gevoel ben jij vorige maand uit Parijs teruggekeerd?
'Mwaahh. Mmm.'
- De bondscoach heeft gezegd dat het daar in de tweede helft totaal verkeerd is gegaan.
'Welke bondscoach?'
- Hiddink deze keer.
'Ooo.'
- De team-afspraken van na het Europees kampioenschap zijn door hem nog maar eens herhaald.
'Dat is goed.'
- Was dat nodig?
'Hij vond dat waarschijnlijk nodig. We praten veel te veel, vind ik. Allemaal. Eromheen bedoel ik, h. Binnenskamers mag gepraat worden, hoor. Moet er gepraat worden.'
- Want het liep in Parijs niet zo als het zou horen.
'We hebben die wedstrijd met 2-1 verloren. En wedstrijden die je verliest moet je nog kritischer analyseren. Dan ga ik het binnenskamers oplossen. Zo hoort het ook. Daarvoor ben je een ploeg. Alleen zo kun je iets bereiken. En eromheen moeten we alles zo rustig mogelijk houden. Want er is in principe geen probleem.'
- Maar had jij nu geen zin op die rechtermiddenveldpositie te spelen of gewoon geen trek in een oefeninterland?
'Heb jij me zien trainen op de dag voor die wedstrijd. Nee? Dan had je mijn voorbereiding kunnen zien. Die was goed.'
- Maar het gaat toch om de uitvoering?
'Dat is een ander verhaal.'
- Het belangrijkste verhaal.
'Als je je goed voorbereidt, dan kan het in de wedstrijd goed gaan. Maar het kan ook anders uitpakken. De instelling was goed, ik wilde winnen.'
- Je was teleurgesteld na afloop, zeker over coach Rab.
'Ik heb nooit wat uitgesproken in die richting.'
- Je liet je toch uit over je positie?
'Tja. Als mensen mij gaan vragen, nog steeds na al die jaren, waar ik het liefst speel. Dus heb ik gereageerd. Dat dat toch wel bekend was. Meer niet. Er zijn interessantere punten in deze wereld om te bespreken. Vraag 'ns iets over Madrid.'
- Als speler met allround-kwaliteiten kom je nu eenmaal in aanmerking voor meer plaatsen.
'Bij mijn club, Real Madrid, word ik niet op meer posities gebruikt. Daarmee wil ik zeggen dat het niet altijd zo is. Zelfs als bij Real, zoals laatst gebeurde, twee rechtermiddenvelders geblesseerd zijn, houd ik mijn plaats achter de spits, mijn rugnummer 10. Raul is naar rechts gegaan en Lasa heeft links op het middenveld gespeeld.'
- In Madrid houden ze meer rekening met je voorkeur?
'Ik heb altijd gezegd, vanaf Ajax, vanaf mijn vijftiende, dat elke speler een favoriete positie heeft en een positie waar hij het meest tot zijn recht komt. Dat gaat altijd gepaard met gevoelens. Een verdediger zal heus niet zeggen: ik ben het best in de spits. Een voetballer kan dat goed inschatten.
'Ik heb ook gezegd dat er altijd momenten, dagen, wedstrijden zijn dat er gewisseld moet kunnen worden. Omdat de trainer dat zo ziet, de wedstrijd er om vraagt. Dat zijn incidenten. Maar een jonge speler die aan het groeien is, kan het best op n positie spelen. Omdat hij zich daar kan ontwikkelen, kan gaan specialiseren.'
- Wat is jouw favoriete positie?
'Aoohh. Hoe lang is het nou al geleden? Ik was vijftien, toen heb ik het al gezegd. Ik speel het liefst op de positie achter de spits, ik heb mijn hele jeugd daar gespeeld. Ik hoef dat toch niet allemaal te herhalen, wel? Leven in het verleden is niet goed.'
- De mensen herinneren je van Ajax-1 vooral als rechtermiddenvelder. Je hebt tot je overstap naar Sampdoria dus jaren niet op je favoriete positie gespeeld?
'Ik heb alles nog thuis liggen, videobanden, knipsels. Ik heb dat op mijn vijftiende al gezegd. Vraag het Patrick Kluivert maar. En al zou heel Nederland denken dat rechtshalf mijn plaats is? Waar speel ik bij mijn club? Waarom vragen jullie er elke keer weer naar?
- Misschien ben je toch niet duidelijk genoeg geweest?
'Die duidelijkheid probeer ik al jaren te scheppen. Maar zullen we over iets anders praten nou?'

Foto
	Clarence Seedorf duikt over doelman Southall van Wales heen. FOTO GUUS DUBBELMAN - DE VOLKSKRANT

