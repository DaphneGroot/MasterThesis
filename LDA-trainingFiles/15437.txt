Wevelgem.
Wevelgem is een gemeente in de Belgische provincie West-Vlaanderen. De gemeente telt ongeveer 31.000 inwoners. Wevelgem-centrum is gelegen aan de Leie, die de grens vormt met Lauwe.
Wevelgem is de laatste jaren enorm verstedelijkt en is in de eerste plaats een forensenwoonzone geworden voor mensen die in Kortrijk en omstreken werken.
Geschiedenis.
De oudste bekende vermelding dateert uit 1197.
Tot het einde van de 18e eeuw bezat Wevelgem een abdij: de Guldenbergabdij, een cisterciënzerinnenabdij die in de buurt van de Leie was gelegen.
Voor Wevelgem was de rivier de Leie vroeger belangrijk. Men liet er vroeger het vlas in weken ("roten") om het daarna te verwerken in de vele vlasfabrieken in Wevelgem. De Leie kreeg toen ook zijn bijnaam, namelijk "The Golden River", verwijzend naar de kleur van het vlas. In de glorie van de vlasteelt immigreerden velen naar Wevelgem en bleven er dan uiteindelijk na enkele generaties wonen. Nu is de vlasteelt niet meer zo belangrijk als hij was, maar er zijn nog enkele bedrijven die vlas verwerken in Wevelgem.
In de Eerste Wereldoorlog legden de Duitsers een vliegveld aan. Dit bestaat nog steeds en wordt vooral voor privédoeleinden gebruikt. Nog een overblijfsel is het Duits Militair Kerkhof, dat deels gelegen is in de buurgemeente Menen. Op deze militaire begraafplaats liggen 47.864 soldaten begraven die sneuvelden tijdens de Eerste Wereldoorlog. Dit maakt van de begraafplaats de grootste Duitse begraafplaats in heel België. Schuin aan de overkant van dit kerkhof lag tijdens de Eerste Wereldoorlog een (misleidend) vliegveld, met houten vliegtuigen om de vijand te misleiden; overblijfselen daarvan zijn nog een grote bunker en een kleine bunker aan de spoorweg. De brug die Wevelgem en Lauwe verbinden, werd vernietigd tijdens de Tweede Wereldoorlog en achteraf heropgebouwd.
Kernen.
Wevelgem heeft drie deelgemeenten. Naast Wevelgem-centrum zijn dit Gullegem en Moorsele. Wevelgem, Gullegem en Moorsele worden gescheiden door de A17 en A19, die bijna volledig met de deelgemeentegrenzen overeenkomen.
Kaart.
Wevelgem, deelgemeenten en buurgemeenten. De gele gebieden zijn bebouwde kernen.
Wijken.
Sint-Theresiakerk en -parochie in het westen van Wevelgem, langs de Leie
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
2013-2018.
Burgemeester is Jan Seynhaeve van de CD&V. Deze partij heeft de meerderheid met 18 op 31 zetels.
Resultaten gemeenteraadsverkiezingen sinds 1976.
De rode cijfers naast de gegevens duiden aan onder welke naam de partijen bij elke verkiezing opkwamen.
De zetels van de gevormde coalitie staan vetjes afgedrukt
Economie.
Op het grondgebied van de gemeente Groot-Wevelgem liggen de industriezones Gullegem-Moorsele, Wevelgem-Noord als Wevelgem-Zuid. Wevelgem kent een goede commerciële groei en heeft dan ook een groeiend aanbod aan industriële gronden in de diverse industriezones, namelijk Industriezone-West, Vliegveld, Gullegem-Moorsele, Noord.
Sport.
De gemeente vormt elk voorjaar de aankomstplaats van de wielerklassieker Gent-Wevelgem. De voetbalclub SV Wevelgem City speelde in zijn geschiedenis verschillende jaren in de nationale afdelingen. Basketteam LP Wevelgem was enkele jaren vertegenwoordigd in de hoogste divisie, nu speelt het team in 2de nationale. Turnster Aagje Vanwalleghem is afkomstig uit de gemeente.
