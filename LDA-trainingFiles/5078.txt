	Alles is voor niets geweest in Klazienaveen
	Van onze verslaggever
Bart Jungmann
KLAZIENAVEEN
Ze hadden in Klazienaveen gedacht een droom te kopen. Ze noemden hun sportpark De Planeet, hun sporthal De Zon en ze kochten een Chinese om Europa te veroveren.
Zaterdagmiddag in de veenkoloniën. Het mist.
Voor de ingang van sporthal De Zon staat een Volkswagen Polo van dealer Joh. Zijl bv. In sierlijke letters staat op de deur van de bestuurder Ni Xia Lian geschreven. In de kantine is het een drukte van belang. Het hele dorp is naar De Zon gekomen om de lokale tafeltennisvereniging De Treffers de wedstrijd van het jaar te zien winnen. Tegenstander is Statisztika Boedapest uit Hongarije.
Achter de bar vertoont de televisie continu een reclamefilmpje. Te zien zijn: Ni Xia Lian, een auto en de directeur van Joh. Zijl bv met zijn echtgenote. Ni probeert het echtpaar een auto te verkopen, mevrouw begrijpt er niets van, meneer wel. 'En dan krijg je een leuke mengeling van Chinees met Drents', zegt de directeur.
Voor de radio hebben ze iets vergelijkbaars gedaan, zegt hij. Joh. Zijl bv hoopt er de eerste prijs mee te winnen in een reclamefilmpjeswedstrijd van Radio Drenthe.
Er wordt veel reclame gemaakt in Drenthe. De toegangswegen naar Klazienaveen hangen vol met billboards van HAKA. Op een zwarte achtergrond staan vijf witte letters en een apostrof: Bell'n?
HAKA is een regionale handel in electronica en de kurk waarop tafeltennisvereniging De Treffers is komen bovendrijven. Na achttien jaar zijn geld in de handbalclub van Emmen te hebben gestoken, besloot directeur Jan Kuilder zich in 1992 over de tafeltennisclub van Klazienaveen te ontfermen.
De Treffers was destijds het Volendam van de tafeltenniscompetitie, zegt Kuilder. Na degradatie volgde promotie, volgde degradatie. Hij bracht daarin verandering, want de derby's met de tafeltennisclub van Scheemda leverde hem publiciteit op in de noordelijke kranten.
Maar de sponsor in Scheemda vond het op een gegeven moment welletjes en daarmee was de regionale krachtmeting verleden tijd. Kuilder besloot op Europa te mikken.
Met Gerdie Keen, Bettine Vriesekoop en de Russin Elena Timina deed hij vorig jaar voor het eerst een gooi naar de Europa Cup. Maar in de halve finale bleek Statisztika Boedapest, met een Taiwanese speelster in haar midden, te sterk.
Kuilder besefte nergens te komen zonder de inbreng van een Chinese speelster. Timina kon vertrekken, het budget ging naar drieëneenhalve ton en nu komt de winnares van de Top-12 in het haar geschonken autootje naar Klazienaveen als dat nodig is.
Eigenlijk is Ni Xia Lian zelden nodig. In de nationale competitie zijn de verhoudingen zoek door de expasiedrift van De Treffers - alsof PSV is teruggezet naar de hoofdklasse in de afdeling Brabant. Alleen Den Helder slaat nog wel eens een balletje terug tegen De Treffers.
Ook in Europa wordt er met ontzag gesproken over Klazienaveen. In de kwartfinale was de Joegoslavische kampioen Temerin geen partij. En nu staat De Treffers opnieuw in de halve finale, opnieuw tegenover Statisztika Boedapest, 22 maal winnaar van de Europa Cup, de meest gevreesde tegenstander .
Hak 'r in de pan, roept een toeschouwer als Gerdie Keen het in de eerste partij opneemt tegen Wang Chen, het Boedapester antwoord op Ni. Keen doet haar best, heeft soms ook het beste van het spel, maar als er het er echt op aan komt, laat de nummer zeven van de wereld zich heus niet in de pan hakken door de nummer 67.
Bettine Vriesekoop trekt de zaak in de volgende partij recht tegen Irina Palina. Ze weet meestal wel raad met het verdedigende spel van de Russin. Nu ook. Kuilder klapt en juicht. Tafeltennis is misschien niet zijn sport, De Treffers is wel zijn club.
Kuilder bekent dat hij het liefst eerste-divisieclub Emmen bezoekt. 'Ik heb geen stem meer als ik bij Emmen vandaan kom.' Hij is sinds kort vice-voorzitter van Emmen.
Dan is Ni aan de beurt en valt de droom van Kuilder binnen een uur in duigen. Ni verliest eerst van de Hongaarse Krisztina Toth en daarna samen met Vriesekoop in het dubbelspel tegen Toth en Wang. Het was een gevecht van drie tegen één, zal coach Jan Vlieg er later van zeggen.
En zo kijkt De Treffers in de pauze tegen een 3-1 achterstand aan. 'Een streep door onze Drentse rekening', zegt de speaker van dienst. Jan Kuilder trekt nerveus aan een sigaret. Hij heeft zojuist een grap gemaakt over een Chinese tafeltennisster, maar weigert die te herhalen. Hij gaat binnenkort eens praten met het bestuur van De Treffers hoe dat nu verder moet. Of dat wel verder moet.
Na de pauze is de droom echt voorbij. Keen verliest volgens verwachting van Palina. De return op 8 maart lijkt een zinloze onderneming geworden. Kuilder zal er in elk geval niet bij zijn. Emmen speelt die dag uit tegen Excelsior.
Als De Zon leegstroomt, blijft op de tribune een zielig hoopje Ni over. 'De mensen hier zijn zo aardig voor me geweest', zegt ze. 'Ik wist dat ze op deze dag zaten te wachten en ik wilde zo graag iets terug doen. Alles is voor niets geweest.'
De directeur van Joh. Zijl bv. slaat een arm om haar schouder. Vandaag heb je misschien verloren, zegt hij, maar samen gaan we de reclamefilmpjeswedstrijd winnen. Dank u, zegt Ni, u bent zo aardig voor me geweest.

Foto
	Ni Xia Lian slaat op. FOTO GUUS DUBBELMAN - DE VOLKSKRANT

