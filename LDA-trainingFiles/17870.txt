 FUSERENDE FNV-BONDEN STAAN OPEN VOOR MEER PARTNERS. 
 WOERDEN, 22 nov (Reuter) - De fusiepartners Industriebond FNV, FNV Dienstenbond, de Vervoersbond FNV en de Voedingsbond FNV staan open voor nieuwe partners als de fusie eenmaal een feit is, aldus de dienstenbond. 
 Enige maanden geleden zeiden de vier FNV-bonden dat ze werken aan een fusie en dat deze op 1 januari 1998 een feit moet zijn. 
 Vice-voorzitter Kitty Roozemond van de FNV Dienstenbond stelt dat de fusie tussen de huidige vier fusiepartners eerst op gang moet komen, maar dat de vier bonden daarna open staan voor meer toetreders. 
 "Er bestaat geen blauwdruk, maar het zou ideaal zijn als op termijn meer bonden toetreden tot het samenwerkingsverband," zei Roozemond. 
 "Een eenheidsvakbond zou ideaal zijn," aldus Roozemond. 
 De FNV bestaat nu nog uit 18 verschillende bonden met in totaal ruim 1,1 miljoen leden. 
 Naast de huidige vier fusiepartners zijn dat onder meer de AbvaKabo, Bouw-en Houtbond, de Horecabond en de Kappersbond. 
 Volgens de vice-voorzitter zou het te veel energie en tijd vergen om nu meer partners te betrekken bij de lopende fusiebeprekingen. "Deze stap moet eerst achter de rug zijn." 
 Volgens Roozemond is een samenwerking tussen de bonden noodzakelijk, omdat de bedrijven en sectoren in ontwikkeling zijn en grenzen tussen sectoren vervallen of verschuiven. 
 Informatica en media zijn sectoren die steeds meer naar elkaar toegroeien, aldus de vice-voorzitter. 
 Als het aan Roozemond ligt, vervagen op termijn ook de grenzen tussen de FNV en andere vakcentrales. 
 Naast de FNV bestaat er nog het Christelijk CNV en de de vakbond voor middelbaar en hoger personeel MHP. 
 - Wendy Braanker, redeactie Amsterdam +020 - 504 5000. 
 (c) Reuters Limited 1996. 
