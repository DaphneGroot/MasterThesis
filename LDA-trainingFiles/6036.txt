Chatten (communicatie).
Chatten (van het Engelse "to chat": kletsen, praten) is het voeren van een gesprek door het over en weer typen van tekst tussen twee of meer gebruikers van computers. De verbinding loopt via internet.
Procedure.
De getypte tekst van de ene gebruiker komt meteen op het scherm van de gesprekspartner(s), meestal als de persoon op enter drukt. De tijd die het duurt van het moment dat een bericht verstuurd wordt tot het bij de gesprekspartner(s) aankomt, wordt lag genoemd. Nadert deze nul, dan kan direct op het bericht gereageerd worden.
Bij chatten wordt zin per zin heen en weer gestuurd, terwijl bij e-mail meerdere zinnen in een keer worden verstuurd.
Chatten heeft een grote vlucht genomen door het ontstaan van computernetwerken, maar bestond in de tijd dat mensen tegelijkertijd op verschillende terminals van een multi-usersysteem werkten.
Communicatiewijze.
Omdat mensen sneller denken en spreken dan ze kunnen bijhouden op een toetsenbord, zijn er allerlei eigenheden aan dergelijke conversaties, zoals het gebruik van internetjargon, afkortingen en smileys (smileys worden (vooral in MSN) emoticons genoemd; een bekend voorbeeld is codice_1 dat vrolijkheid weergeeft) ter vervanging van het ontbrekende oogcontact. Telegramstijl komt vaak voor. Daarnaast kiezen chatters een karakteristieke nickname, waar ze hun persoonlijkheid mee kenbaar willen maken. Jongeren gebruiken bij de spelling ook wel breezertaal.
Door de sterke ontwikkeling van de technologie ontstaan meer en meer sociale netwerken zoals Netlog, Facebook en Twitter. Op dergelijke netwerken is het mogelijk om foto's en filmpjes te posten en dus te delen met vrienden en eigenlijk de hele wereld.
Van oudsher is IRC het meest gebruikte protocol om te chatten, maar tegenwoordig wordt er vooral veel gechat met behulp van instant-messagingsoftware zoals XMPP (dit protocol wordt ook gebruikt door Google Talk), ICQ of Windows Live Messenger. Verder zijn er ook websites, zoals services voor online dating of virtuele vriendennetwerken, die de mogelijkheid bieden om elkaar te ontmoeten in een chatroom.
Via computerspellen wordt ook veel gechat, vooral multiplayerspellen, en dan met name in de categorie MMORPG.
Gevaren.
Chatten is niet zonder gevaren. Vele jonge kinderen wisselen gemakkelijk persoonlijke informatie uit, maar de persoon aan de andere kant van de computer is niet altijd wie hij zegt te zijn. Vaak passen deze mensen ook hun taal aan zodat ze niet door de mand vallen. Sommige pedofielen maken gebruik van het internet om contact te leggen met kinderen.
Chatten door bedrijven.
Hoewel chat is geassocieerd met interactie tussen consumenten onderling, wordt het steeds meer ingezet als communicatiekanaal tussen bedrijven en hun klanten (B2C, "business-to-customer"). Hiermee krijgt een bezoeker van een website direct en live ondersteuning. Dit in tegenstelling tot de telefoon of e-mail. Onderzoek (bijvoorbeeld bij TNO Informatie- en Communicatietechnologie) toonde aan dat het gebruik van chat op de helpdesk efficiënter is dan het gebruik van telefoon of e-mail.
Ook bedrijven gebruiken de chat steeds vaker om kennis tussen medewerkers uit te wisselen en bijvoorbeeld om de CEO direct te laten praten met grote groepen medewerkers wereldwijd. Zeker wanneer medewerkers op veel verschillende locaties werkzaam zijn, is dit een efficiënte en goedkope manier om te vergaderen.
