	Hilton bereid bod op ITT-hotels te verhogen
	KRF, AFP, Bloomberg
NEW YORK
De aandelenkoers van het Amerikaanse ITT, eigenaar van de Sheraton-hotels en Caesars World-casino's, is flink gestegen na het bod van concurrent Hilton op de hotels. Beleggers rekenen erop dat Hilton zijn bod van 10,5 miljard dollar (bijna 20 miljard gulden) zal verhogen.
De Hilton-directie belde maandag het miljardenbod telefonisch door aan de leiding van ITT en bevestigde het later schriftelijk. Een antwoord kwam er niet ogenblikkelijk, maar ITT bevestigde het bod 'waar we niet om hebben gevraagd' te hebben ontvangen.
Hilton's hoogste directeur Stephen F. Bollenbach zei in een interview dat hij al in de herfst had getracht ITT via een bemiddelaar te benaderen, maar ITT weigerde te praten. 'Vandaag probeerde ik ze zelf te spreken, maar zij hebben geen teken gegeven dat ze zouden willen praten', zei hij gisteren.
Als de poging slaagt onstaat in één klap 's wereld grootste hotel- en casinoconcern. Het bedrag dat Hilton wil betalen is inclusief de overname van de schuld van ITT.
Hilton biedt 55 dollar per aandeel ITT, bijna een derde boven de 425/8 dollar van vorige week. Maandag, na sluiting van Wall Street, ging het fonds al zo'n 14 dollar omhoog en gisteren kwam daar 's ochtends nog een dollar bij tot 591/4. ITT sloot gisteren uiteindelijk op 567/8.
'Het zal niet tegen een prijs van 55 dollar gebeuren', zegt Marvin Roffman, casino-analist van het effectenkantoor Roffman Miller Associates in Philadelphia. Volgens hem zal ITT vechten om zelfstandig te blijven.
Het ironische van het geval is dat ITT tot voor kort model stond voor het gediversifieerde wereldconcern. Vorig jaar ontdeed het zich van zijn industriële en financiële belangen om zich te richten op hotels, casino's, media en sportactiviteit. ITT telt nu 415 hotels met meer dan 130 duizend kamers. Daarnaast bezit het veertien casino's. Hilton omvat 240 hotels met 100 duizend kamers, plus zestien speelhuizen.
ITT is eigenaar van het Newyorkse stadion Madison Square Garden en de New Yorks Knicks en Rangers, respectievelijk basketball- en ijshockeyploegen. Hilton wil deze sportbelangen als niet-strategische activiteit afstoten.
Hilton heeft het bod gedaan enkel en alleen op basis van openbare informatie en gezegd dat in samenwerking met ITT een nog hoger bod mogelijk is. Het concern gaat uit van mogelijke besparingen in de orde van grootte van honderd miljoen dollar per jaar.
De overname zou niet de eerste zijn in de recente geschiedenis van Hilton. In december kocht het nog Bally Entertainment Corp voor 3 miljard dollar.

