	Iers geweld tussen de schuifdeuren BLEKER & ELMENDORP: TWEE STIJLEN, TWEE RITMES
	MET Z'N TWEEEN een roman schrijven, kan dat wel? En hoe moeten we ons dat voorstellen: de auteurs samen knus voor n tekstverwerker, elkaar enthousiast vondsten toeschreeuwend, of om de beurt een verrassend stukje schrijvend, bij wijze van feuilleton? Misschien vullen beide schrijvers, nog een mogelijkheid, ijverig hun deel in van de vlakjes van een vooraf ontworpen kleurplaat. Hoe dan ook, het eindresultaat moet in alle gevallen als uit n mond klinken; n hartenklop moet het ritme bepalen waarin het verhaal wordt ontvouwd.
Bij Jan Tetteroo - een naam waarachter zich twee symbiotisch opererende schrijvers schijnen te verschuilen - is die eenstemmigheid aardig gelukt, wat je ook verder van zijn/hun werk mag vinden. Bij de firma Joyce & Co, een obscuur artistiek bedrijfje dat later onder de naam van zijn algemeen directeur Geerten Meijsing krachtig uit de rode cijfers werd getrokken, bleek achteraf slechts n vennoot aan het werk te zijn geweest. De rest had zich slechts de snoepreisjes naar Toscane en de werkbijeenkomsten op de tennisbaan laten welgevallen - of had simpelweg nooit bestaan.
Bleker & Elmendorp - de naam van dit debutantenduo klinkt als een dynamisch advocatenkantoor - hebben zich in elk geval samen duchtig voorbereid op hun eerste grote project, de in Ierland spelende roman Zwart glas. Een paar avondjes brainstormen moet al een overdonderende hoeveelheid materiaal hebben opgeleverd. Zoals de auteurs fijntjes aanvoelden dat hun voornamen Frank en Ruud te lullig zouden klinken in de firmanaam, zo begrepen ze ook dat een succesvolle pomo-roman niet n thema heeft, niet binnen n genre te vangen is en dat begrippen als oorspronkelijkheid en authenticiteit volstrekt pass zijn. Clichs, uit de high en de low culture, zijn de lichtgevende kurkjes waarop zo'n smakelijke hybride drijft.
De auteurs, dertigers, kennen hun klassieken. Ze kennen hun Joyce, althans ze ontleenden hun motto aan deze grote schrijver en laten Ulysses ongelezen in de schoot of boekenkast van al hun personages liggen: grapje. Ze kennen hun spionageromans, en de journaalbeelden van ontplofte auto's, uitgebrande cafs en menselijke resten na een bomaanslag - recente IRA-geschiedenis. Ze kennen hun kasteelromans, in elk geval van horen zeggen, en maken gretig gebruik van de beelden die vrouwenharten sneller doen kloppen: vervallen kasteeltje met krakende traptreden, waarin een oude graaf treurt om het verlies van vrouw en kind.
Graaf krijgt bloedmooie meid als gezelschapsdame; mooie meid begint iets met een beeldschone analfabete herder die. . ., jawel hoor, de verloren zoon blijkt die zich op het sterfbed van paps bekendmaakt, enzovoort. Het stadse typetje trouwt met haar herder, niet dan nadat wij talloze malen te horen hebben gekregen 'dat het wel een kasteelroman lijkt' - want het onthullen van clichs hoort er ook bij; we mochten eens denken dat het gewone smakeloosheid is. Zoals ze ook de stadse New-Agers bespotten die in Ierland het rauwe leven zoeken in een verstild landschap met eeuwenoude geheimen, voordat ze zo'n zoekstertje als heldin opvoeren. Tot slot kennen ze het gezicht van het moderne leed: mooie Amaryllis is een vrouw met een 'verhaal', en dat verhaal heet - jawel - incest.
Een exotische locatie, snuifje kunst, scheutje kitsch, echte gruwelgeschiedenis, wat potjes grof geweld en boerse seks, en dit alles gesmoord onder een waterdichte laag ironie - kan een debuut aan het eind van een eeuw met talloze modes en codes voor het vertellen completer zijn? De bouwtekening voor deze pomo-hutspot is, dat moet gezegd, met vaardige hand neergezet. Bleker & Elmendorp kozen voor een ingewikkelde, spannende plot, die zich in korte scnetjes met telkens een handvol acteurs ontrolt.
Die aanpak maakte het duoschrijven mogelijk: als j¡j nu dat dronkemansgevecht in de kroeg doet, dan beschrijf ik hoe het oog van de dokter uit zijn kas wordt gelepeld, zo ongeveer moeten de schrijvers te werk zijn gegaan. En omdat beiden waarschijnlijk blaakten van vertel- en combineerdrift kijkt de lezer na 107 van die scnetjes tegen een torenhoge stapel lichamen aan, die op inventieve wijze tot lijk zijn gemaakt: uiteengespatte hoofden, verkoolde ledematen, geknakte kelen - het schrijfplezier kende geen tijd. Resultaat was een kloek werkstuk, dat bewondering afdwingt om het enthousiasme en de volharding waarmee het is voltooid.
Maar meer ook niet. Schokkend of meeslepend wordt deze roman nergens. De details zijn volmaakt: de geile pastoor, de in drugs handelende cafbaas, het complexe verraad van de dubbelspionnen, de motivatie van de ontgoochelde terrorist en de verwarring van het geschonden stadsmeisje. Visueel klopt het en psychologisch klopt het. En toch wordt het nergens meer dan wat Iers geweld tussen de schuifdeuren. De clichs, met vette knipogen opgevoerd, worden nergens op verrassende wijze gebruikt, niemand ontsnapt aan zijn psychologische mal. Misschien was dat ook niet de bedoeling, en moeten we Zwart glas lezen als pastiche op vele genres - maar voor zo'n vilein gedrocht schiet de stijl weer schromelijk tekort.
In de gehele roman blijven twee zeer verschillen stemmen hoorbaar, twee stijlen van vertellen, twee ritmes. Een van de twee is een behendig dialoogschrijver - dat zal Frank Bleker zijn, die eerder voor toneel schreef. Hij heeft gevoel voor 'bekkende' dialogen, hij weet dat 'showing' te prefereren is boven 'telling'. Als jongetje heeft hij goed geluisterd naar boeventaal en gemene gangstergrappen op de tv en hij heeft de hoek bestudeerd waarin het mes op een keel, en de loop op een slaap gunstig uitkomen. Jammer genoeg begint hij iedere scne met het inzoomen op een tafereeltje, het decor waarin personages en requisieten klaarstaan, zoals: 'Zingend wankelden drie mannen over het plein, hun silhouetten schouder aan schouder in het blauwe licht dat hen uit de put tegemoet straalde.' Zo'n begin krijgt na drie keer iets van een trucje dat er werd ingehamerd op de schrijfcursus.
De andere schrijver is een beduidend stilist, al doet hij zijn best zijn zinnen naar literatuur te laten klinken. 'Een wandeling door het dorp was als een rondleiding door een volgehangen prentenkabinet' is zo'n voltreffer. Of een bij nadere bestudering onbegrijpelijke mededeling als: 'Een troost was dat de genade Gods hen dierbaar was.' Heeft zijn kompaan een voorkeur voor 'snelle' zinnetjes, rake beelden en natuurlijke spreektaal, deze schrijver houdt van kleurloze abstracties als 'dimensie', 'perspectief' en 'predikaat'. En van omslachtigheid. Over een priester: 'Haalde hij in het begin voldoening uit het afnemen van de biecht, ook die attractie bleek aan slijtage onderhevig. Het kenmerkte zich door herhaling (. . .).'
Zwart glas is een interessant en roekeloos experiment. Het resultaat is bij vlagen onderhoudend (net een echte roman), maar uiteindelijk mislukt. Een vrolijk baksel met de vorm en geur van een roman. Best bruikbaar als requisiet in een toneelstuk; maar onverteerbaar voor wie van literatuur eist dat de samenstelling uit bekende delen telkens een verrassing oplevert.
Aleid Truijens
Bleker & Elmendorp: Zwart glas.
Prometheus; 288 pagina's;  39,90.
ISBN 90 5333 757 3.

Foto
	Frank Bleker (links) en Ruud Elmendorp FOTO DANIEL KONING - DE VOLKSKRANT

