	Miguel Indurain kan opofferingen voor nog een Tourzege niet meer opbrengen    De Koning uit Pamplona stapt definitief af
	Van onze correspondent
Cees Zoon

MADRID
Miguel Indurain heeft een punt gezet achter zijn wielerloopbaan. De vijfvoudig winnaar van de Tour de France heeft maanden nagedacht en getwijfeld, maar hakte de knoop door toen een overgang naar de ONCE-formatie om financiële reden niet haalbaar was gebleken. 'Van nu af ga ik leven als een normaal mens.'
Als de Spaanse premier was afgetreden, had dit minder opschudding gewekt dan Indurains besluit. Zijn persconferentie, donderdag in Pamplona, werd op alle tv-stations live verslagen en luidde een periode van nationale rouw in. De reacties op het afstappen van Indurain gingen de hele dag door de ether. Sommigen begrepen zijn beslissing, de meesten betreurden deze, maar allen kwamen tot dezelfde conclusie: Spanje verliest de grootste sportman uit zijn geschiedenis.
De 32-jarige Indurain gelooft fysiek nog altijd in staat te zijn zijn zesde Tour te winnen. Maar de opofferingen die dit zou vergen, kan hij niet langer opbrengen. 'Op het hoogste niveau blijven eist veel van je, en elk jaar dat verstrijkt blijkt het moeilijker dit voor elkaar te krijgen. Ik denk dat ik genoeg tijd aan het wedstrijdfietsen heb gewijd. Nu wil ik ervan genieten als liefhebberij.'
Het besluit van El Rey ('de koning') kwam niet helemaal uit de lucht vallen. In feite werd erover gespeculeerd sinds 17 juli vorig jaar, toen hij in de etappe naar zijn thuishaven Pamplona op acht minuten werd gereden. Een dag eerder had hij de Tour al verloren op de Hautacam. 'Het einde van een tijdperk is gekomen', concludeerde de Spaanse sportpers. Niettemin werd Indurain in Pamplona onthaald met een enthousiasme dat zelden een verliezer in de sport ten deel viel.
De twijfels over voortzetting van zijn carrière groeiden toen hij door zijn Banesto-ploeg gedwongen werd de Ronde van Spanje te rijden. Indurain had er geen zin in. In de dertiende etappe passeerde hij het rennershotel en besloot zijn bed op te zoeken zonder de finish te passeren. Het leidde tot een breuk met Banesto. Ploegleider Echavarri was donderdag zowat de enige Spanjaard die weigerde te reageren op Indurains vertrek.
Vorige maand werd duidelijk dat er nog twee mogelijkheden waren: Indurain stapte over naar de ONCE-ploeg óf hij stopte. Bij Banesto verdiende hij een jaarsalaris van bijna 18 miljoen gulden bruto. Dat bedrag kon en wilde ONCE niet betalen. Bovendien stuitte de komst van Indurain op verzet van de andere vedetten, met name Laurent Jalabert. Toch kwam de persconferentie van donderdag voor zowel Banesto als ONCE als een verrassing.
'Het is doodzonde', zegt oud-renner Vicente Belda, 'te meer omdat ik denk dat hij nog op het hoogste niveau meekan. Het ergste is dat hij zijn supporters achterlaat met de honing op de lippen, het verlangen dat hij zijn zesde Tour wint.'
'Spanje treurt om het verlies van een vedette', constateerde bondscoach Pepe Grande. 'Het zal niet gauw gebeuren dat we nog eens zo'n groot kampioen krijgen.' Een Spaanse verslaggever stelde het stoppen van Indurain vrijwel gelijk aan het einde van het profwielrennen: 'Het profpeloton blijft achter als een groep wezen.'

