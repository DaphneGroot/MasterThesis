	Religie en nationalisme
	TOEN DE ISRAELISCHE soldaat Noam Friedman op een markt in Hebron zijn geweer op Palestijnen leeg schoot, maakte hij een pijnlijke waarheid zichtbaar. Hij liet zien hoe gevaarlijk het mengsel van religie en nationalisme is geworden.
Friedman was overduidelijk een onevenwichtige jongeman; een psychiater had geadviseerd hem niet in het leger toe te laten. Maar in welke mentale toestand hij ook mag hebben verkeerd, hij handelde in een sfeer van fanatiek religieus nationalisme en hij uitte zich in de slogans van die beweging.
Toen hem werd gevraagd waarom hij op de menigte had geschoten, voerde hij een religieus motief aan: 'Abraham kocht de Grot van de Aartsvaders voor vierhonderd zilveren shekels', zei hij. 'Niemand zal haar teruggeven.'
Het is een passage uit de bijbel die vaker wordt aangevoerd door religieuze leiders. Ze proberen ermee te voorkomen dat Israëlische troepen worden teruggetrokken uit het grootste deel van Hebron, zoals door de overeenkomsten van Oslo wordt voorgeschreven. Een groep nationalistische rabbi's had soldaten aangespoord orders om Hebron te verlaten, niet op te volgen en rabbi Eliezer Waldman uit de nabijgelegen joodse vestiging Kiryat Arba had verklaard: 'Soldaten mogen een bevel dat indruist tegen een opdracht uit de torah, niet opvolgen.'
Zodoende werd in deze schietpartij zichtbaar wat velen van de niet-religieuze meerderheid in Israël beschouwen als de grootste bedreiging van hun samenleving: het feit dat een aantal ultra-orthodoxe Israëli's het gezag van de democratische staat kennelijk niet erkennen. In plaats daarvan geloven ze dat ze datgene wat ze zien als een goddelijk opdracht, kunnen afdwingen.
Israël heeft een premier verloren aan het fanatisme. Yigal Amir verklaarde, toen hij in 1995 Yitzhak Rabin had vermoord, dat hij een godsdienstige plicht had vervuld. In 1994 schoot Baruch Goldstein - net als Friedman een joodse kolonist op de westelijke Jordaanoever - 29 Palestijnen dood toen ze in Hebron aan het bidden waren.
Het is niet mogelijk deze acties af te doen als het werk van eenlingen. Er zijn jonge Israëlische vrouwen die hebben gezegd Yigal Amir te bewonderen. Er zijn extremisten die op bedevaart gaan naar Goldsteins graf. Er behoeft geen twijfel te bestaan over de vraag of de ultra-orthodoxen serieus geloven dat goddelijk gezag ten grondslag ligt aan hun territoriale verlangens. Evenmin behoeft de emotionele gehechtheid van sommige joden aan plaatsen als Hebron in twijfel te worden getrokken. Vele generaties joden hebben daar gewoond, totdat ze in 1929 werden uitgemoord.
Maar het principe om over territoriale eisen te beslissen op grond van oeroude religieuze teksten, is een recept voor onveiligheid. Door de aanwezigheid van vierhonderd joods-extremistische kolonisten te midden van 120 duizend Palestijnen in Hebron is een zware last op de schouders van de Israëlische strijdkrachten komen te liggen. Hoe zou de wereld eruit zien als iedere stam of sekte op deze manier zijn eisen zou doordrukken.
Daar komt nog bij dat het idee strijdig is met de historische basis van het zionisme. Theodor Herzl, de stichter van deze beweging, wilde een joodse nationale staat, niet uit religieuze overwegingen maar om de joden in staat te stellen een normaal leven te leiden. En degenen die het moderne Israël stichtten, David Ben-Gurion en de zijnen, deden dat niet met een beroep op bijbelteksten. Ze zochten de legitimiteit in de internationale politiek en in diplomatie; in resoluties van de Verenigde Naties; in de steun die ze in 1948 kregen van president Truman. De meeste orthodoxe joden verwierpen het zionisme tot na de Tweede Wereldoorlog en sommigen doen dat nog.
Pas in de laatste jaren zijn de ultra-orthodoxen in Israël begonnen de strijdkrachten in te zetten voor hun religieuze opvattingen - en zijn nationalisten religieuze groepen gaan gebruiken om hun territoriale doelstellingen te bereiken. Dat is het mengsel dat zo gevaarlijk is voor Israël. Het heeft de pogingen om tot een oplossing te komen van het Israëlisch-Palestijnse conflict zeer bemoeilijkt. De hoop op vrede kan niet meer worden los gezien van de kwestie van kerk en staat in Israël.
Er was, nadat Friedman zijn dolzinnige daad had gepleegd, een ogenblik waarop heel even het verlangen naar echte vrede te zien was. Het hoofd van de Israëlische veiligheidsdienst, Ami Ayalon, ontmoette zijn Palestijnse collega op de Westoever, Jibril Rajub, voor iedereen zichtbaar midden in Hebron. Ze bespraken mogelijkheden om de ontstane spanningen te verminderen.
Het was een teken dat Israëli's die verantwoordelijkheid dragen voor de veiligheid het een en ander zijn gaan begrijpen: op de lange duur kan veiligheid niet tot stand worden gebracht door één van beide partijen. Ze ontstaat uit de verstandhouding tussen de twee volken die niet op absoluutheden is gebaseerd, maar op de politiek die aanpassingen inhoudt: een verstandhouding van wederzijds respect.
Anthony Lewis
The New York Times/de Volkskrant

