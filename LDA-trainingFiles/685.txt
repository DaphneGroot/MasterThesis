	Nacht
	HOE LANG is het nu al niet geleden dat minister Melkert de Commissie Nachtindeling instelde? Ik denk dat het al honderd nachten geleden is. Er werd toen veel gespot over die commissie in verband met de Randen van de Nacht die Kok had uitgevonden en de Holst van de nacht die de biograaf van HenriÃ«tte van der Schalk had blootgelegd en de Handtas van de Nacht waarmee d'Ancona haar onderhuurster had geslagen. Maar de Commissie Nachtindeling, onder leiding van Dries van Agt, heeft zich daar niets van aangetrokken en is rustig aan de slag gegaan. Het tussenrapport is nu uitgelekt en als het waar is dat zij zo'n revolutionaire nieuwe nachtindeling voorstellen, dan voorspel ik dat ons land te klein zal zijn.
Hoezo: ons land te klein zal zijn? Ik hoor die uitdrukking mijn hele leven al, maar wat het volume van een land te maken heeft met de idiotiteit van, bijvoorbeeld in dit geval, een nieuwe nachtindeling, blijft een raadsel. Misschien bedoelt men dat een plan, in dit geval Melkerts Nachtplan, zoveel heisa veroorzaakt dat de verontwaardigde geluiden over onze grenzen heen in de Noordzee en Duitsland terecht komen. Het lijkt mij niet slecht als men na onze abortus, euthanasie, marihuana en andere onsmakelijkheden ook eens een fris en oorspronkelijk idee uit Holland ziet komen. Dacht u dat er enig ander land was met een Commissie Nachtindeling? Als ik het niet in de krant had zien staan, zou ik het zelfs niet van Nederland geloven.
Wat mij in Melkerts voorstel erg trof is zijn verzekering dat de burgers zich niet aan zijn Nachtindeling hoeven te houden. Dat lijkt een hele geruststelling. Maar als een politicus zoiets zegt, denk ik altijd: dus hij denkt dat hij de macht heeft om ons te gebieden ons er wel aan te houden? Dan zal een opvolger van Melkert de politie naar onze slaapkamers zenden om te kijken of we ons aan de Nachtindeling houden. Die inkijkoperatie gebeurt natuurlijk met cameraatjes en zo kan de vaderlandse nachtkijkersindustrie die in de Golfoorlog zo'n klap heeft gekregen, weer een mooie order krijgen.

