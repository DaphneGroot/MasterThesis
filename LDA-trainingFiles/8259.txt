Kraanvogelachtigen.
Kraanvogelachtigen (Gruiformes) zijn een orde van vogels die een heterogene verzameling van vogels omvat, die waarschijnlijk geen natuurlijke groep is. De orde wordt in het Nederlands ook wel "kraanvogels, rallen en verwanten" genoemd. Er zijn veel fossielen van deze orde gevonden met een aantal uitgestorven families. De oudste fossielen stammen uit het vroeg-Eoceen.
DNA resultaten.
DNA-onderzoek van Hackett (2008) bevestigt de heterogene aard van de traditionele orde. Er blijft nog een romp van de orde over die de kraanvogels en rallen (Grues) omvat en die samen met de koekoeken (!) en (wat verder) de trappen (Otidae) een groep vormt, maar van de verwantschap met de overige groepen blijkt bitter weinig. De seriema's zijn mogelijk verre verwanten van de valken en de zangvogels. De zonneral en de kagoe zijn nauw aan elkaar verwant maar gerelateerd aan nachtzwaluwen, gierzwaluwen en kolibrie's, en de steltrallen blijken opmerkelijk genoeg verwant aan de duiven, zandhoenders en keerkringvogels. De vechtkwartels vallen binnen de steltlopers. Er blijft daarmee van de traditionele orde niet veel over.
