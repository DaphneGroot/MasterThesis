Arkansas (staat).
Arkansas State Capitol in Little Rock
Luchtopname van Hot Springs National Park
Arkansas is een van de staten van de Verenigde Staten. De standaardafkorting voor de "Natural State" ("Natuurlijke Staat"), of "The Land of Opportunity" ("Het land van de mogelijkheden") zoals de bijnamen luiden, is AR. De hoofdstad is Little Rock.
Geschiedenis.
Het gebied dat nu Arkansas heet werd oorspronkelijk bevolkt door Indianenstammen zoals de "Quapaw". De naam van de staat verwijst vermoedelijk, via het Frans, naar hen en zou zoiets betekenen als "stroomafwaarts". Arkansas is de enige staat waarvan de uitspraak van de naam wettelijk is vastgelegd (in 1881): "ár-ken-saw" op zijn Engels uitgesproken.
De eind-S wordt dus niet uitgesproken.
De regio was lang in handen van de Fransen. Gedurende enige decennia eind 18e eeuw was het Spaans bezit. Frankrijk verkocht het uiteindelijk in 1803 aan de Verenigde Staten als onderdeel van de "Louisiana Purchase".
In 1819 werd "Arkansas Territory" opgericht en op 15 juni 1836 werd Arkansas formeel, als 25e, een staat van de Verenigde Staten. Tijdens de Amerikaanse Burgeroorlog koos het de kant van de Confederatie. Er werden enige kleine schermutselingen in de staat uitgevochten.
De spanning rond de rassenscheiding in de VS kwam in 1957 tot uitbarsting in Arkansas. De zuidelijke deelstaten moesten rassenscheiding in het onderwijs verbieden. In de hoofdplaats Little Rock besloot een blanke middelbare school zwarte leerlingen toe te laten. Toen de eerste acht na de zomervakantie naar school gingen, maakten woedende blanken de straten onveilig. De gouverneur van Arkansas weigerde de zwarte scholieren te beschermen. Daarom stuurde president Eisenhower federale troepen. Het hele schooljaar gingen de acht zwarte leeringen onder militaire bewaking naar school. Het zou nog jaren duren alvorens aan de rassenscheiding op zuidelijke scholen een eind kwam.
Geografie.
De staat Arkansas beslaat 137.732 km², waarvan 134.856 km² land is. Het behoort tot de "Central" tijdzone. Het grenst in het noorden aan de staat Missouri, in het westen aan Oklahoma en Texas, in het oosten aan Tennessee en Mississippi en in het zuiden aan Louisiana.
De belangrijkste rivieren zijn de Mississippi, die de gehele oostgrens definieert en de erin uitkomende Arkansas.
Het noordwesten van de staat is licht bergachtig met als hoogste punt Magazine Mountain (839 m) in de Ozark Mountains. In het westen, langs de grens met Oklahoma, liggen de Ouachita Mountains. Het zuiden en oosten van Arkansas bestaat uit laaglanden.
In Arkansas vinden we eveneens de Blanchard Springs grotten.
Klimaat.
Arkansas, dat tot de zuidelijke staten wordt gerekend, heeft een subtropisch klimaat met warme zomers en koude winters. In de hooglanden kan tot 25 cm sneeuw vallen, terwijl in de zuidoostelijke laaglanden niet meer dan ongeveer 5 cm per jaar valt. Het weer in Arkansas kent verschillende extremen met tornado's, onweersbuien, hagelbuien en sneeuwval. Per jaar zijn er ongeveer 60 dagen met onweersbuien. Hoewel het ver genoeg van de Golf van Mexico ligt, heeft de staat toch elk jaar te maken met resten van tropische depressies of orkanen. Hierdoor vallen er elk jaar ook grote hoeveelheden regen en kunnen er verschillende tornado's door deze buien ontstaan.
Demografie.
In 2015 had Arkansas naar schatting 2.978.204 inwoners (21,8 per km²), van wie zo'n 78% blanken en ruim 15% Afro-Amerikanen. De belangrijkste godsdienst is het christendom, dat door 86% van de inwoners wordt aangehangen.
Economie en infrastructuur.
De economie van Arkansas berust voor een belangrijk deel op de landbouw. De belangrijkste landbouwproducten die de staat produceert zijn onder andere pluimvee, eieren en sojabonen. De industriesector heeft zich in recente decennia echter ontwikkeld en neemt in belang toe. Arkansas is de enige staat in de VS waar diamanten worden gevonden. Verder wordt er ook bauxiet en bromine gedolven.
Het bruto product van de staat bedroeg in 2001 68 miljard dollar.
Het grootste vliegveld is "Little Rock National Airport".
Bestuurlijke indeling.
Arkansas is onderverdeeld in 75 county's.
Deelstaatniveau.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2014 werd Asa Hutchinson van de Republikeinse Partij verkozen tot gouverneur van de staat Arkansas. Hij nam op 13 januari 2015 het ambt over van zijn Democratische voorganger Mike Beebe, die het gouverneurschap acht jaar lang onder zijn hoede had.
Voormalig president van de Verenigde Staten Bill Clinton was gouverneur van Arkansas in de jaren tachtig van de twintigste eeuw.
De wetgevende macht bestaat uit het Huis van Afgevaardigden van Arkansas ("Arkansas House of Representatives") met 100 leden en de Senaat van Arkansas ("Arkansas Senate") met 35 leden.
Federaal niveau.
Bij de Amerikaanse presidentsverkiezingen 2004 koos de staat voor George W. Bush en ook in 2008 stemde de meerderheid voor de Republikeinse kandidaat John McCain.
