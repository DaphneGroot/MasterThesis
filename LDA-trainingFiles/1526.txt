	Philips-man aan top van Grundig moet vertrekken
	Van onze verslaggever
AMSTERDAM
Grundig gaat onderzoeken of het Philips kan laten boeten voor de schade die is veroorzaakt bij het Duitse televisie- en hifibedrijf. De woede van de Duitsers over de onverwachte terugtrekking van Philips heeft inmiddels zijn eerste slachtoffer geëist. De door Philips aangestelde bestuursvoorzitter Pieter van der Wal ruimt het veld.
Zevenhonderd Grundig-arbeiders verzamelden zich maandag rond het hoofdkantoor in Fürth waar zij het aftreden van Van der Wal eisten. De raad van commissarissen kon hen 's middags tevreden stellen. De Nederlander zal opstappen. 'Van der Wal heeft het vertrouwen verspeeld door zijn dubbelzinnige optreden', zei een lid van de ondernemingsraad.
Nadat Philips twee weken geleden aankondigde dat het zijn verlieslijdende Duitse dochter niet langer wil leiden, werd Van der Wals positie onhoudbaar. De raad van commissarissen, die voor het eerst na de mededeling van Philips bijeen was, heeft de teugels nu van hem overgenomen. 'Het bestuur is vanaf nu verantwoording schuldig aan ons', zei de voorzitter Christian Schwarz-Schilling.
Hij zei ook dat de aftocht van Philips rechtsvragen heeft opgeworpen. 'Er moet worden onderzocht wat de verplichtingen zijn van Philips tegenover Grundig na de beëindiging van het ondernemingsverdrag', zei hij. De ondernemingsraad zei dat mogelijk geprobeerd moet worden de claims op Philips via de rechter te vorderen.
Grundig moet zonder Philips een eigen strategie uitstippelen. 'Alle tot nu toe genomen beslissingen staan ter disussie', zei Schwarz-Shilling. Een door Grundig samen te stellen adviesraad moet binnen acht weken een toekomst-senraio op tafel leggen. Daarin moet staan in welke sectoren Grundig actief wil zijn en in welke landen. Tot de uitkomst van dat rapport zal Van der Wal nog zijn functie blijven vervullen. Daarna moet hij weg. De Nederlander zei dat hij het besluit betreurde.
Philips heeft aan Grundig sinds de overname in 1984 ruim drie miljard gulden verloren, ondanks voortdurende afslankingen van het bedrijf. In de afgelopen vijf jaar verdwenen twaalfduizend van de twintigduizend banen. Dit jaar worden er nog ruim tweeduizend arbeidsplaatsen geschrapt, vooral bij vestigingen in het dure Duitsland. Het bedrijf maakt nog steeds verlies.
De vakbonden nemen Philips kwalijk dat het te lang heeft gepraat over een nieuwe bedrijfsopzet, en dat het Grundig heeft gehinderd in zijn ontwikkeling door innovatie te beperken.

