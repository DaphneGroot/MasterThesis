	Osinga vindt weg terug met tweede plaats in Frans degen-toernooi
Schermster Pernette Osinga is bij een sterke bezet internationaal degentoernooi in het Franse Soissons als tweede geëindigd. De veelvoudig Nederlands schermkampioene, als militair tegenwoordig lid van de KMS, verloor in de finale met 15-14 van de Duitse Ulrike Rettich uit Bonn.
Osinga had na een langdurige mindere periode in haar loopbaan 'eindelijk weer het juiste twempogevoel'. Ze verloor enigszins ongelukkig de finale van de Duitse Ulrike Rettich. Een 14-12 achterstand wist Osinga te nivelleren, 'maar toen ging ik toch weer iets te veel forceren.'
Sonja Tol van Zaal Kardolus haalde in Soissons de laatste acht door in een fraaie partij van de Luxemburgse Schmit te winnen. In de kwartfinale moest ze echter haar meerdere erkennen in haar vroegere clubgenote Osinga (15-13). Tol eindigde als zesde net vóór Rebacca van Emden van Zaal Hazes uit Haarlem.
Nationaal floretkampioene Indra Angad-Gaur, vorige week nog achtste in Havana, haalde bij de wereldbekerwedstrijd in Boedapest het finaletableau net niet. De Duitse Monica Weber hield de Rotterdamse studente bij laatste acht weg: 15-9. Angad-Gaur, met wie internationaal tegenwoordig danig rekening wordt gehouden, kwam in de eindrangschikking op de twaalfde plaats terecht. Het toernooi kwam op naam van de Russische Svetlana Bojko door een zege op de plaatselijke favoriete Aida Mohamed: 15-11.
Het internationale schermtoernooi van Amsterdam, met deelneming van 77 floretschermers en -schermsters uit Duitsland, België en Nederland, leverde bij de vrouwen een zege op voor Henne Liebrand-Van Es (Zaal Visser, Amsterdam). Ze won in de eindstrijd met 15-13 van de Brabantse Zehra Alp (Zaal Verwijlen, Oss). Het brons ging naar Heleen Schipperheyn en Fabienne Pieters.
Arvid Oostveen (Zaal ter Weer) was in het sportcentrum van de universiteit van Amsterdam de beste bij de mannen. De Hagenaar versloeg de onverslijtbare Andries Toth in de finale overtuigend met 15-8. Nathan Ducastel en Chakib Zair eindigden als derde.

