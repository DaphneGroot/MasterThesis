	Zelf een vliegveld aanleggen
	Met een klik op de muis legt de onderzoeker een nieuwe start- en landingsbaan bij IJmuiden. Uit de drie typen vliegtuigen kiest hij voor de Boeing 747-300, een notoire lawaaischopper. Vervolgens maakt hij een keuze uit vier opties voor de startprocedure en stelt hij het hoogteprofiel in. 'En nu druk ik op de grote toverknop', zegt hij.
De computer berekent in een mum van tijd het geluidsniveau ten opzichte van het fictieve huis van de onderzoeker, dat hij vlakbij de Hoogovens heeft gesitueerd. Een staafdiagram toont de score in zijn achtertuin: 54 decibel. Iconen en pictogrammen laten zien dat deze geluidsbelasting het midden houdt tussen het geroezemoes in een bibliotheek en het geruis van een stofzuiger.
Projectleider H. Boering van het Nationaal Lucht- en Ruimtevaartlaboratorium (NLR) is in zijn nopjes met de cd-rom - Groei van de luchtvaart in Nederland - die zijn instituut heeft ontworpen. Vanaf volgende week kunnen ook genteresseerde politici, beleidmakers en milieu-organisaties met behulp van de cd-rom achter hun eigen pc scenario's over de toekomst van de luchtvaart intoetsen en doorrekenen. Ook zou het schijfje volgens de makers geschikt kunnen zijn als lesmateriaal.
Met de cd-rom wil het NLR bijdragen aan het debat over het nut en de noodzaak van uitbreiding van Schiphol. Behalve de interactieve ontwerpfaciliteit waarmee de gebruiker zelf op een plaats naar keuze een landingsbaan kan aanleggen, bestaat de mogelijkheid om aan het huidige Schiphol te sleutelen en te rekenen.
In deze laatste optie zit de visie van het NLR verpakt. 'We willen laten zien wat technologie vermag', zegt Boering. 'Voordat je zeventig miljard gulden in zee gooit voor de aanleg van een vliegveld, doe je er verstandig aan eerst de kansen van de technologie te benutten om het bestaande Schiphol te verbeteren. Bovendien duurt het minstens vijftien jaar voordat een luchthaven in zee klaar is.'
V¢¢r die tijd blijken er volop mogelijkheden voor verbetering aanwezig. Het NLR heeft zojuist de resultaten van een proef met een andere manier van aanvliegen berekend. Sinds mei dit jaar wordt er op n aanvliegroute gexperimenteerd met zogeheten Continuous Descent Approach.
'Kernpunt van deze manier van landen is', zegt ir. L. Erkelens van het NLR, 'dat de vliegtuigen met een stationair toerental als het ware in glijvlucht gaan dalen.' Het eerste resultaat van de proef is spectaculair. 'Het aantal klachten uit Leiden is met zeventig procent gedaald.'
Ook het steiler stijgen en dalen kan volgens de specialisten van het NLR stevig bijdragen aan een vermindering van de geluidsbelasting. Nu manoeuvreren de vliegtuigen veelal op een hoogte van 2000 voet (600 meter), waar ze op lage snelheid met kleppen en wielen uitgeslagen flink wat luchtweerstand ondervinden, en mede daardoor fikse herrie produceren. Volgens het NLR kunnen deze manoeuvres ook op 3000 voet plaatsvinden. Op de cd-rom kunnen de geluidscontouren van deze variatie zichtbaar worden gemaakt.
De alternatieve start- en landingsprocedures kunnen wel leiden tot meer files in de lucht, en ook moeten de verkeersleiders worden bijgeschoold en voorzien van radartechnieken die de vliegtuigen ook in hun glijvlucht op grote hoogte terdege in de peiling kunnen houden. 'Maar dat probleem is oplosbaar', aldus Erkelens.
Het NLR denkt dat met dergelijke innovaties op het gebied van de start- en landingsprocedures de geluidsbelasting van Schiphol de komende jaren met dertig procent kan afnemen. Een verdere reductie van twintig procent is volgens het NLR mogelijk door technische verbeteringen aan de motoren.
Boering: 'Daarbij moet je denken aan stillere motoren als gevolg van aanpassingen van de turbinebladen, en geluidsonderdrukking door het toepassen van dempingsmateriaal.' Daarnaast kan door een betere stroomlijning van de kleppen en het onderstel de luchtweerstand verminderen en daarmee de geluidsbelasting.
Op de cd-rom kunnen de consequenties van verschillende groeiscenario's worden doorberekend. Momenteel groeit Schiphol met negen procent per jaar. 'Verwacht mag worden dat deze groei vroeg of laat zal afvlakken, want ook Schiphol is afhankelijk van de wereldwijde ontwikkelingen en die wijzen in de richting van vijf procent groei', aldus Boering.
Ook de vijfde baan op Schiphol kan alvast tegen het licht worden gehouden. De zogeheten 35 Ke-contour, die als een milieugrens voor het geluid geldt, verschuift als de nieuwe baan in gebruik wordt genomen van steden als Amstelveen en Haarlem in de richting van weilanden en andere, relatief 'lege' gebieden. 'Daar moet je dus geen huis kopen', zegt Boering. Hij verwacht dat ook makelaars en projectontwikkelaars om die reden belangstelling zullen hebben voor het schijfje.
De cd-rom, die ontwikkeld is door het bedrijf Demis in Delft, geeft aan de hand van achtergrondpagina's in hypertekst uitleg over de moeilijke begrippen waarmee het luchtvaartdebat is doorspekt. De kaartjes kunnen tot op het detail van een wijk in Amsterdam worden ingezoomd. De gebruiker kan niet verdwalen, en is met n klik weer terug in het hoofdmenu.
De verschillende geluidsniveaus worden zichtbaar gemaakt met een soort thermometer, die loopt van het geritsel van bladeren en het geluid van een koelkast naar een sirene en een drilboor. Echt geluid ontbreekt. 'Daar hebben we na lange discussie niet voor gekozen', zegt Boering. 'Je krijgt nooit representatief vliegtuiglawaai uit de boxjes bij de pc.'
Het NLR meent dat met de cd-rom duidelijk wordt dat de mogelijkheden van de technologie nog lang niet ten volle zijn benut. Halvering van de geluidsbelasting klinkt inderdaad spectaculair. 'Het is aan de politiek of deze winst voor het milieu en voor de omwonenden wordt gepakt, of dat de halvering juist ruimte schept om de luchthaven verder te laten groeien', aldus Boering.
Uitstel van de beslissing over de groei van Schiphol of de bouw van een vliegveld in zee, is het parool van het NLR. Boering: 'Door nu technische maatregelen te treffen, kunnen we kijken hoe een onzekere factor als de groei van de luchtvaart zich ontwikkelt. Dan kan later een beter onderbouwde beslissing worden genomen.'
Ren Didde
Nationaal Lucht- en Ruimtevaartlaboratorium, Amsterdam: Groei van de luchtvaart in Nederland
Prijs is nog niet vastgesteld

Foto
	FOTO STIJN RADEMAKER

