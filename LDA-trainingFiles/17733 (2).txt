Salt Lake City.
Salt Lake City is de hoofdstad van Utah, een van de staten van de Verenigde Staten van Amerika. In de Bos' Schoolatlas der geheele aarde uit 1877 wordt de plaats nog Grote Zoutmeerstad genoemd. Salt Lake City werd in die tijd namelijk ook in het Engels Great Salt Lake City genoemd.
Volgens de volkstelling van 2000 bedroeg het aantal inwoners van Salt Lake City 181.743 (tegenover 159.936 in 1990). In 2013 werd het aantal inwoners geschat op 191.180. Het aantal inwoners van de gehele agglomeratie bedraagt ruim 1 miljoen.
In 2002 werden in Salt Lake City de Olympische Winterspelen gehouden. Salt Lake City is ook de thuishaven van de Utah Jazz uit de NBA (National Basketball Association).
Geschiedenis.
Op 24 juli 1847 werd Salt Lake City gesticht door 143 mannen, 3 vrouwen en 2 kinderen. De nederzetting werd gevestigd aan de oostkust van het Great Salt Lake (het "Grote Zoutmeer"). De eerste Europeanen die zich vestigden in het gebied dat thans bekendstaat als Utah, waren Mormoonse pioniers die trachtten te ontsnappen aan geloofsvervolging. Op de bewuste ochtend sprak Brigham Young, die de groep Mormonen leidde na de dood van hun sekteleider Joseph Smith Jr., de historische woorden: "dit is de plek". Hij verwees daarbij naar een visioen dat hij zou hebben gehad dat hem vertelde waar hij de Mormonen zich moest laten vestigen.
Salt Lake City is thans niet alleen de hoofdstad, maar inmiddels ook uitgegroeid tot de grootste stad van Utah. De stad zelf heeft een rechthoekig stratenstelsel waarbij de meeste straten precies van noord naar zuid, of van oost naar west, lopen. Het beginpunt van het stratenstelsel is de zuidoosthoek van Temple Square, de locatie van de Salt Lake City tempel van de Mormonen. De adressen zijn de coördinaten in dit stelsel.
Geografie.
De stad is gelegen in een grote vallei, de Salt Lake Valley. Vanuit de stad zijn skigebieden in de bergen binnen een half uur te bereiken. Dankzij de nabijheid van deze sneeuwgebieden heeft de stad de reputatie dat zij de beste sneeuw op aarde heeft. Ten oosten en zuiden van Salt Lake City zijn diverse bosgebieden zoals Wasatch-Cache National Forest, Asley National Forest, Uinta National Forest, Manti-la Sal National Forest, Fishlake National Forest en Dixie National Forest.
De stad heeft een totale oppervlakte van 285,9 km², waarvan 3,3 km² water.
Klimaat.
In januari is de gemiddelde temperatuur -2,3 °C, in juli is dat 25,5 °C. Jaarlijks valt er gemiddeld 411,0 mm neerslag (gegevens op basis van de meetperiode 1961-1990).
Het grote zoutmeer ten noordwesten van de stad heeft een matigend effect op het winterweer in de stad. De temperatuur komt slechts zelden onder de -20 °C. Ook de zomer heeft door het zoutmeer een gematigd karakter, alsmede door het feit dat de stad op een hoogte van 1300 meter boven de zeespiegel ligt. Elk jaar zijn er wel een paar dagen met temperaturen boven de 37 °C. Deze dagen zijn echter niet ondraaglijk omdat de vochtigheidsgraad in deze droge omgeving bijzonder laag is. Van november tot maart kunnen er sneeuwbuien vallen, maar deze buien leveren in de vallei slechts zelden meer dan 30 cm sneeuw op. Plaatsen in de buurt krijgen vaak het veelvoudige daarvan. Van juli tot september heerst er een regenseizoen. Dat brengt af en toe hevige onweersbuien.
Demografie.
De bevolking is voor 11% ouder dan 65 jaar en bestaat voor 33,2% uit eenpersoonshuishoudens. De werkloosheid bedraagt 3,5% (cijfers volkstelling 2000).
Ongeveer 18,8% van de bevolking van Salt Lake City bestaat uit hispanics (van oorsprong Spaanstalige Amerikanen), 1,9% is van Afrikaanse oorsprong en 3,6% van Aziatische oorsprong.
Het aantal inwoners is van 159.952 in 1990 gestegen naar 181.743 in 2000 en naar 191.180 in 2013.
Plaatsen in de nabije omgeving.
De onderstaande figuur toont nabijgelegen plaatsen in een straal van 12 km rond Salt Lake City.
Evenementen.
Evenementen zijn onder andere Pioneer Day op 24 juli, het Sundance Film Festival en de Salt Lake City Marathon.
Verkeer en vervoer.
Het openbaar vervoer wordt verzorgd door Utah Transit Authority (UTA). Sinds 1999 bestaat ook "Salt Lake City Light Rail".
Er zijn twee grote wegen naar Salt Lake City en wel de Interstate 15 naast de Interstate 80. Salt Lake City International Airport ligt circa 6 km ten westen van downtown.
