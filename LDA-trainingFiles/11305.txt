Sliedrecht.
Topografische gemeentekaart van Sliedrecht, december 2016
Sliedrecht () is een plaats en gemeente in de Nederlandse provincie Zuid-Holland. De gemeente telt inwoners (, bron: CBS) en heeft een oppervlakte van 13,47 km². Sliedrecht ligt aan de Beneden-Merwede, en is één van de zogenaamde Drechtsteden. Binnen de gemeentegrenzen liggen geen andere kernen, maar alleen het gehucht Baanhoek.
Sliedrecht staat bekend om de vele grote baggerbedrijven (onder andere Boskalis en IHC Merwede) die ervandaan komen. Iedere twee jaar vindt in Sliedrecht het Baggerfestival plaats, voor het laatst in 2017. Ook is er het Nationaal Baggermuseum gevestigd.
Geschiedenis.
Tot 1421 bestond Sliedrecht uit twee delen: Slydregt op de zuidelijke oever van de Merwede, waar nu de Biesbosch is (op die moerasachtige gronden stond ook slot Crayestein). En Over-Slydregt lag op de noordelijke oever. Toen de Sint-Elisabethsvloed in dat jaar Slydregt verwoestte, ging Over-Slydregt verder onder de naam Sliedrecht.
Sliedrecht was in de 15e en de 16e eeuw een „normaal dorp.” „De bewoners leefden van de visvangst, veeteelt en een beetje landbouw.” Bekendheid als ”baggerdorp” verwierf het pas na de komst van de stoommachine. „Toch zat dat baggeren er hier al vroeg in. Eeuwenlang hadden de inwoners in dit gebied te maken met de strijd tegen het water. In de 13e eeuw werd er al een hoogheemraadschap opgericht, werden om de 100 el sloten gegraven om het gebied droog te maken en werden er dijken aangelegd. De boeren kregen algauw in de gaten dat ze met dijken aanleggen meer geld konden verdienen dan met hun vee. De veeboeren werden dijkwerkers. Uit de archieven blijkt dat arbeiders uit Sliedrecht in de 15e eeuw al betrokken waren bij het graven van havens in Dordrecht. Rond 1600 ontstond baggerbedrijf Prins, waar al het werk met de hand werd uitgevoerd.” Het duurde tot rond 1860 voordat de vermaarde Sliedrechter Adriaan Volker de eerste stoombaggermolen in gebruik nam.
Juridisch gezien bestond Sliedrecht lange tijd uit de drie heerlijkheden (Over)Sliedrecht of Lockhorst, Naaldwijk en Niemandsvriend. Van 1 april 1817 tot 23 augustus 1818 bestonden deze laatste twee ook korte tijd als aparte gemeente. Daarna werden ze weer bij Sliedrecht gevoegd.
In 1978 kwam de eerste IKEA van Nederland in Sliedrecht. Deze werd echter in 2006 gesloten wegens het beperkte oppervlak van de vestiging en omdat er inmiddels grotere, nieuwere vestigingen in de buurt waren gekomen (Barendrecht, Breda en Utrecht).
Winkelen.
Er zijn vier winkelcentra. Met name de Kerkbuurt is geschikt voor recreatief winkelen. Ook is er de Sliedrechtse woonboulevard op de Nijverwaard.
Weekmarkt is er op woensdag, dit is op het Burgemeester Winklerplein. Donderdagavond is het koopavond.
Verkeer en vervoer.
De waterbuslijn 23 legt aan bij het Middeldiep en geeft 1x per uur een verbinding met de Biesbosch en met Dordrecht.
