	Goodbye, American dream
	HET LIJKT WEL alsof de grote Amerikaanse schrijvers nog voor de eeuw om is hun gooi naar de Great American Novel willen doen. Vanaf de jaren twintig heeft dat spookbeeld zijn schaduw op het bureau van iedere ambitieuze Amerikaanse schrijver geworpen. Wie ermee begonnen is of waar dat wonderlijke idee vandaan komt, laat zich moeilijk achterhalen, maar niemand lijkt eraan te ontkomen, aan de droom een groots opgezette, panoramische roman te schrijven, waarin de volledige Amerikaanse levenservaring tot zijn recht komt. Het is alsof er een tekort is dat moet worden ingelost, een achterstand die moet worden ingelopen om de Amerikaanse literatuur met terugwerkende kracht bestaansrecht te verlenen.
Ergens in die schrijvershoofden gaan keer op keer de namen van Theodore Dreiser, Thomas Wolfe en John Dos Passos spoken, schrijvers die ieder voor zich in het begin van de eeuw indrukwekkende pogingen deden dat literaire monument voor Amerika op te richten. Het heeft geen zin te betogen dat die ongemakkelijke dromen nergens voor nodig zijn, en dat de Amerikaanse literatuur inmiddels kasten vol Great Novels kent. De ambitie zo'n groots epos te schrijven, dat de geschiedenis van dat vreemde, onhandig grote en heterogene land in een alomvattende metafoor beschrijft en misschien zelfs op een zinvolle manier verklaart, blijft.
Zo verscheen verleden jaar van John Updike The Beauty of the Lillies, een roman die onmiskenbaar beoogde een eenduidig en samenhangend perspectief te bieden op de geschiedenis van Amerika in de twintigste eeuw. En zo is er nu Philip Roths American Pastoral, een roman die, hoezeer hij ook verschilt van Updike's boek, eenzelfde ambitie heeft.
Waar Updike de breedte inging, concentreert Roth zich. Hij concentreert zich op een milieu, een schoolklas, een familie en ten slotte zelfs op een personage - een man van ruwweg zijn eigen leeftijd, die, anders dan Roth en zijn literaire alter ego Nathan Zuckerman, vooral een vader is. Hij concentreert zich bovendien op een stad, op een straat en ten slotte op een huis - zo'n degelijk huis in New England, van honderdzestig jaar oud, dat aan het eind van zijn boek verlaten moet worden. Het is een klassieke maar onverslijtbare metafoor, het huis van de geschiedenis dat aan het eind van de twintigste eeuw niet zozeer onbewoonbaar geworden is, als wel door een noodlottige ontwikkeling in de koppen van zijn bewoners niet meer bewoond kan worden.
Het is alsof Roth zich naar binnen toe heeft willen werken, in zijn personages en hun huizen, steeds preciezer heeft willen worden, steeds gedetailleerder, om ergens in het gemoed van zijn hoofdfiguur of in een kelder van zo'n gebouw de harde kern van het geheim, the American dream, terug te vinden.
Het vehikel dat hij daarvoor gebruikt is zo oud als zijn oeuvre zelf: Nathan Zuckerman gaat naar de renie van zijn school, gaat bijna een halve eeuw na dato naar de wereld van zijn eerste boek, zijn verhalenbundel Goodbye, Columbus.
Het is het milieu van de kinderen van de Amerikanen van de tweede generatie, daar waar de herinnering aan de armoede nog wel springlevend was, maar al niet meer tastbaar - daar waar, anders gezegd, the American dream gestalte had gekregen.
Zuckerman bezoekt die renie, terwijl ook hij wel weet hoe onvergefelijk stom dat is, hoezeer dat vragen is om melancholie, bittere gal en onheelbare wanhoop. Zoveel vergane glorie, zoveel onuitgekomen verwachtingen en onvervulde hoop, zoveel teleurstelling en, vooral, solide middelmatigheid als je cadeau krijgt wanneer je aan het einde van je leven oog in oog staat met de mensen die je aan het begin ervan kende: geen mens is ertegen opgewassen. Maar Zuckerman doet het. Kort tevoren heeft de held van zijn middelbare-schooltijd contact met hem gezocht, Seymour Levov, even joods en middle class als hijzelf, maar daarnaast zo atletische gebouwd en blond dat hij de bijnaam 'the Swede' verwierf.
'The Swede' wilde Zuckerman iets vertellen en ofschoon hij tijdens een maaltijd in een New Yorks restaurant enkel gemeenplaatsen te berde bracht, vermoedt Zuckerman hardnekkig een veel wezenlijker verhaal - een definitief verhaal, het geheim van die droom, misschien.
Het blijkt een nachtmerrie. Het verhaal van 'the Swede' is het verhaal van de teloorgang van de droom, van het ideaal van Amerika dat misschien zelfs wel Amerika zelf is. Tijdens de renie wordt de ontsluiering ervan in gang gezet: de broer van 'the Swede' - al die broers ook altijd in het werk van Roth: vaders en broers, daar draait het om, in het land van de pioniers - komt Zuckerman vertellen dat 'the Swede' zojuist gestorven is. Het idool van Zuckermans jeugd is dood, het geheim definitief onachterhaalbaar. Gestorven aan kanker en van verdriet, en het lijdt geen twijfel dat dat de kanker en het verdriet van Amerika zijn.
De vader van de jongetjes-Levov had een handschoenenfabriek, opgebouwd met de vlijt van het emigrantenkind. Zijn eigen vader stond nog in de stank van de leerlooierij, hijzelf produceert het middel om de handen schoon te houden - eerst in eigen huis, dan met hulp van andere thuiswerkende emigrantenkinderen, Italianen, Polen, joden. Productie wordt handel en als de oorlog komt zelfs groothandel en massaproductie: soldaten hebben handschoenen nodig. Er zit in American Pastoral een handboek handschoenenkunde verborgen, doordat vader Levov bezeten is van zijn vak - bezeten van de wijze waarop hij het tot bloei heeft gebracht, betoverd door de welvaart die de handschoenen hem hebben gebracht.
Maar waar de dames van weleer een hele handschoenengarderobe hadden, is de handschoen inmiddels uit de mode geraakt en de productie verplaatst naar Midden-Amerika en Azi. En de bedrijvigheid van de Levovs wordt terloops een subtiele metafoor voor de vuile handen die de Amerikanen juist in die streken hebben opgelopen. Goodbye, American Dream.
'Mijn zoon werd opgeleid tot hartchirurg', zegt vader Levov mismoedig over een van zijn kinderen, 'maar het lijkt wel alsof hij louter een cursus echtscheiden heeft gevolgd.' Vier gebroken gezinnen in een familie en zo goed als die zoon in de operatiekamer kan omgaan met het menselijk hart, zo slordig is hij er thuis mee. Amerika is een land geworden waar hartchirurgen scheppen geld binnenhalen, maar aan het hartzeer zelf is niets te doen. Vader Levov wordt een oude schriftgeleerde zonder schriften, een rabbijn die zijn voorbeelden niet uit de Talmoed hoeft te halen doordat zijn eigen leven hem die biedt.
En dan dat kind, de derde generatie Amerikanen. 'The Swede' heeft een dochter, die halverwege de jaren zestig wordt gegrepen door de 'anti-war movement'. Ze is nog maar een tiener als ze een bom plaatst bij de manufacturenhandel-annex postkantoor-annex gereedschappenwinkel-annex benzinepomp, die het centrum is van iedere kleine Amerikaanse stad. Benzine, post en gereedschappen: het is opnieuw een metafoor voor Amerika zelf. De bom blaast de winkel op, doodt de toevallig passerende dokter, ook al zo'n monument van Amerikaanse degelijkheid - en verwoest de droom.
Gore Vidal heeft Updike vorig jaar naar aanleiding van The Beauty of the Lillies verweten een sentimentele conservatief te zijn, een traditionalist die zijn tijd niet kan pruimen. Roth is in zijn American Pastoral net zo sentimenteel als in al zijn eerdere boeken - en minstens net zo geestig ook -, maar zijn pastorale is geen pleidooi voor het herstel van oude waarden. Die zijn stuk. Maar hij eindigt zijn boek in een schreeuwende vraag. 'Waarom?', luidt die vraag.
Verklaren doet hij niets, verstehen des te meer - a great American novel, if ever there was one.
Michal Zeeman
Philip Roth: American Pastoral.
Houghton Mifflin Company, import Nilsson & Lamm; 423 pagina's;  49,95.
ISBN 0 395 86021 0.

Foto
	School in Hadley, Massachusetts (1909)

