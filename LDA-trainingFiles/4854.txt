	't Gevoel van trots en tevredenheid sloeg tenslotte om
	Van onze basketbalmedewerker
HAARLEM
De vijftiende Basketball Week kreeg uiteindelijk de winnaar die het evenement verdiende. Maccabi Tel Aviv kwam heel laat in het toernooi en had aan twee gemakkelijke overwinningen (op Rode Ster Belgrado, 77-62, en Den Helder, 61-92) genoeg om zich te plaatsen voor de 'droomfinale' tegen Kalev Tallinn, die de organisatie van begin af aan voor ogen stond.
Het Estlandse team, vorig jaar nog toernooiwinnaar in Haarlem, had het geluk lichtelijk aan zijn zijde toen bleek dat Cagiva Varese pas in de laatste poule-wedstrijd (overigens moeiteloos gewonnen van EBBC) kon beschikken over Marcelo Damiao en Andrea Meneghin. Beide internationals moesten eerder nog met het Italiaanse team tegen North-Carolina spelen, waardoor een gehandicapt Vares krap verloor in de poule van Tallinn en daarmee meteen de kans op een finaleplaats verspeelde. Het beslissende duel won Maccabi met 96-78.
En wat restte voor de beide Nederlandse ploegen in de finalepoule? Gewoon de laatste plaatsen voor het nationale clubbasketbal in de Haarlem Basketball Week en een individuele vermelding voor Marcel Huybens als topscorer van het toernooi. Een magere oogst en meer was er ook niet weggelegd voor EBBC/Den Bosch en Rene Colthof/Den Helder. Daarvoor was het deelnemersveld in Haarlem veel te sterk en eens te meer werd onderstreept dat het Nederlandse basketbal te klein is voor grote evenementen. In de onderlinge krachtmeting won EBBC moeiteloos met 87-71 van Den Helder.
Het Haarlemse basketbal-evenement draaide ook de afgelopen dagen weer op volle toeren, maar toch kon een indruk van teleurstelling niet worden weggenomen. Na afloop van het toernooi heerste toch een ietwat meewarige sfeer in de Haarlemse sporthal. Frank Voskuilen, als voorzitter van de Week, was aanvankelijk een trots en tevreden mens en het sterke deelnemersveld toonde ook zijn gelijk. Een sterke college-ploeg uit Amerika, eindelijk ook eens een Italiaanse formatie, Maccabi Tel Aviv en de toernooiwinnaar van de veertiende editie, Kalev Tallinn uit Estland.
Maar gaande het toernooi ontstonden er irritaties. De opzet van het evenement bijvoorbeeld, ogenschijnlijk een vondst, bleek toch niet tot de verbeelding te spreken. De exhibitions van de University of North Carolina pasten wel in de opzet van de Week, maar niet in de uitwerking van het toernooi. Toen de succesvolle studentenformatie na twee dagen naar Italië afreisde (waar in Napels de nationale ploeg met 74-81 werd geklopt) viel het evenement even in een zwart gat.
Daarnaast, maar dat is meer een organisatorische teleurstelling waar de toeschouwers pas op termijn iets van zullen merken, hing de controverse tussen de organisatie van de HBW enerzijds en de gemeente Haarlem en de leiding van het Extran Sportcentrum anderzijds als een loodzware deken over het toernooi. Lang bleven de controversiële standpunten binnenskamers maar met het vorderen van de Week verhardden zich de standpunten.
De gemeente Haarlem koos de zijde van de hal-sponsor (die zich fel kantte tegen het afplakken van de eigen reclameborden), hal-manager Kitty van Gilst liet in het Haarlems Dagblad weten niet van wijken te willen weten en een claim tot schadevergoeding te zullen indienen (namens hal-sponsor Nutricia), terwijl HBW-voorzitter Frank Voskuilen met de cijfers en bewijzen kon gooien dat hij alle gelijk van de wereld had.
In de vijftiende editie van de HBW werd de toon gezet voor de toekomst. Daarover liet Voskuilen gisteravond geen twijfel bestaan. Het evenement krijgt een steeds grotere naamsbekendheid en in de toekomst zal daarom het deelnemersveld alleen maar sterker kunnen worden. Maar met de 'groei' van het evenement zullen ook de nadelen van het sportcentrum in Haarlem nadrukkelijker aan het daglicht komen.
De Extran-hal is te klein. Een nieuwe accommodatie is in de Noord-Hollandse hoofdstad niet voorhanden en uitwijken naar een lokatie buiten Haarlem lijkt dan ook de enige mogelijkheid. 'De Jaarbeurs heeft ons al verscheidene keren benaderd', monkelde Voskuilen. 'Misschien moeten we ooit de kant van Utrecht op.'

