	Roma speelt met de B van ballen en de H van hersens
	Recital Igor Roma, met Beethoven, Liszt, Skrjabin, Rachmaninov. Vredenburg, Utrecht, 16/1. Tournee.
Hoe zou het met Igor Roma gaan - pardon, wie zegt u?
De grote vraag na ieder pianoconcours - hoe gaat het verder met de winnaar - wordt door veel internationale concoursen zelf medebeantwoord. De organisaties doen er tenminste hun pogingen toe. Laureaten worden op tournee gezonden, of krijgen 'management' aangeboden. Ook omdat het belang van een concours wordt afgemeten aan de carrires van zijn laureaten.
Het effect van het winnen neemt vaak snel af. Weinig of niets vernemen we nog van Volondat of Nikolski, concourswinnaars in Brussel. De carrire van Martijn van den Hoek, die in 1986 het eerste Lisztconcours in Utrecht won, nam ook geen torenhoge vlucht, en zelfs de flamboyante Enrico Pace, de onomstreden winnaar van de tweede editie, moet knokken voor zijn plaats onder de pianistenzon.
Igor Roma was de 27-jarige Italiaan die in mei de jury in Utrecht tot euforie bracht met Liszts Sonate en Totentanz. Daags daarop speelde hij Liszt in het Amsterdamse Concertgebouw, en daar begon de tournee die hem van Zwolle en Hattem naar centra als Haarzuilens, Arnhem en Maastricht zou voeren. Terug in Itali speelde Igor Roma, de pianist die in Utrecht op het schild werd geheven wegens zijn 'onvoorstelbaar talent, ongelooflijke fantasie en krankzinnige virtuositeit' een keer in Vicenza. En dat was het dan ongeveer.
Roma is weer in Nederland. Tot eind januari speelt hij in Breda, Nijmegen, Groningen, Den Haag, Houten en Eindhoven, om vraag twee te beantwoorden: wat kan hij nog meer, behalve Liszt spelen?
In het Utrechtse Vredenburg begon hij donderdag met Beethovens sonate opus 2 nr 3, en wel zo, dat de impressie 'het is maar vroege Beethoven' geen ogenblik de kans kreeg. Het was grote Beethoven, met de B van ballen en de H van hersens. Rijk aan grillig thematisch relif, maar verbluffend consequent in de begrenzing van de dynamiek, en in de gehoorzaming aan de onderliggende cadans.
Roma hoort, in tegenstelling tot zijn academiegenoot Enrico Pace (eveneens afkomstig uit de school van Franco Scala in Imola) meer tot het beeldhouwende dan tot het toverende pianistentype. Hij is geen charmeur maar een neerzetter, die het niet moet hebben van geniale ingevingen, maar van zijn overzicht. Na Liszt Dantesonate - niet gespeeld als door een duivel die op zijn eksteroog is getrapt, maar souverein ontleed; de akkoordsprongen en oktaafpassages met fysiek welbehagen neergezet - koos Roma riskanter vaarwater. In programmatechnisch opzicht.
Zijn tweede recitalhelft bestond uit Skrjabin-preludes en de zes Moments musicaux van Rachmaninov. Het ene dateert uit een periode waarin Skrjabin zich onderscheidde als naverteller van Chopin. Het andere (Rachmaninovs opus 16, voorzien van een hondsmoeilijk Allegretto en een nog gecompliceerder Presto) draagt van oudsher het problematische etiket 'onpersoonlijk'.
Roma's ambities lagen, anders gezegd, niet alleen in het bestrijden van een eigen eenzijdigheidsimago, maar ook in het voeren van pleidooi. Mocht dit bij Skrjabin tot op zekere hoogte lukken (er bleef een licht onbevredigende lavendelgeur hangen); wat Rachmaninov betreft was er sprake van een onvervalste opwaardering. Het was alsof Roma de van eerlijke sentimenten vervulde Rachmaninov geheel van zijn zwoegerigheid genas. Maar die zwoegerigheid zit niet zozeer in Rachmaninov, maar in de pianisten die hem niet kunnen spelen.
Roma speelt de komende maanden met het Orkest van het Oosten, het Nederlands Philharmonisch, het Nationaal Jeugd Orkest, het Radio Symfonie Orkest en het Radio Kamerorkest. Ook het Rotterdams Philharmonisch heeft belangstelling. Hij zal op z'n minst wereldberoemd in Nederland worden.
Roland de Beer

