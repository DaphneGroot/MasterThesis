Christina der Nederlanden.
Maria Christina, Prinses der Nederlanden, Prinses van Oranje-Nassau, Prinses van Lippe-Biesterfeld (Paleis Soestdijk, 18 februari 1947) is het jongste kind van koningin Juliana der Nederlanden en prins Bernhard van Lippe-Biesterfeld. Haar roepnaam is Christina. De prinses wordt kortweg prinses Christina genoemd.
Jeugd en studie.
Christina's roepnaam was aanvankelijk Marijke. De prinses besloot in 1963 haar tweede voornaam Christina voortaan als roepnaam te gebruiken. Zij heeft drie oudere zussen, Beatrix, Irene en Margriet en twee halfzussen van vaderszijde.
Christina werd geboren met een oogziekte, doordat haar moeder tijdens de zwangerschap besmet was met rodehond. Als gevolg van deze oogziekte kwam koningin Juliana in contact met de gebedsgenezeres Greet Hofmans. Dit gaf de aanzet tot de latere Greet Hofmans-affaire.
Christina is net als haar zussen scout geweest. Zij was kabouter en later padvindster.
Op 18 februari 1965 werd prinses Christina staatsrechtelijk meerderjarig. Zij mocht in dat jaar voor het eerst officieel aan de opening van de Staten-Generaal deelnemen. Tot en met 1974 vergezelde ze haar ouders op de derde dinsdag van september in de Ridderzaal.
Bij het huwelijk van haar zussen Beatrix en Margriet was Christina een van de bruidsmeisjes.
Christina studeerde vanaf 1966 pedagogiek aan de Rijksuniversiteit Groningen. Later besloot ze zich buiten Nederland verder te bekwamen. Ze ging eerst naar Canada waar ze een zangopleiding volgde aan een conservatorium in Montreal. Hierna besloot Christina zangles te gaan geven aan kinderen in New York. Ze kwam echter nog regelmatig in Nederland bij bijzondere gelegenheden.
Huwelijk, gezin, scheiding.
Jorge Guillermo en Christina in 1980.
Christina trouwde met Jorge Guillermo op 28 juni 1975. Het burgerlijk huwelijk vond plaats in het gemeentehuis van Baarn. Het kerkelijk huwelijk werd voltrokken in de Domkerk te Utrecht. Aangezien haar echtgenoot van rooms-katholieke komaf was, kozen ze voor een oecumenisch huwelijk. Voor het huwelijk was geen toestemming aan de Staten-Generaal gevraagd. Christina werd daardoor uitgesloten van erfopvolging. De prinses en haar echtgenoot vestigden zich na hun huwelijk in New York, waar het paar werkte en elkaar had leren kennen. Later verhuisde het gezin naar Nederland en vestigde zich in Wassenaar in villa Eikenhorst. Tegenwoordig woont daar koning Willem-Alexander met zijn gezin.
Door haar afstamming van Sophia Keurvorstin van Hannover had zij sinds haar geboorte ook het Britse staatsburgerschap, gebaseerd op de Sophia Naturalization Act 1705. Toen zij op Tweede Paasdag 1992 officieel tot de Rooms-Katholieke Kerk toetrad, verloor zij conform diezelfde wet automatisch haar Britse nationaliteit. Een Brits paspoort heeft zij nooit gehad.
In 1994 vroeg Christina echtscheiding aan. Twee jaar later was dat een feit. Christina vestigde zich hierna in New York met haar zoons. Zij heeft ook een appartement op het terrein van Paleis Noordeinde in Den Haag. Juliana jr. ging bij haar vader in Londen wonen.
Carrière.
Christina heeft bij diverse gebeurtenissen in de koninklijke familie opgetreden als zangeres: bij de doop van haar nicht Carolina de Bourbon de Parme en haar eigen zoon Nicolás Guillermo, maar ook bij de huwelijken van haar neef Bernhard van Oranje-Nassau, van Vollenhoven en haar zoon Bernardo en bij de uitvaart van haar ouders.
In 1990 verleende de prinses haar naam aan een stichting voor jonge musicerende kinderen en jongeren. Het Edith Stein Concours heette van af toen Prinses Christina Concours. Zij is erevoorzitter van deze stichting.
Ze heeft 2 cd's opgenomen, In 2000 een kerstalbum en in 2002 "The me nobody knows", waarop ook een nummer met Rob de Nijs. De opbrengsten gingen naar het Prinses Christina Concours en de slachtoffers van de aanslagen op 11 september 2001.
In 2000 was Christina te gast in het programma van Ivo Niehe. Hij interviewde de prinses in haar appartement in New York. In 2002, aan de vooravond van prinsjesdag, was zij te zien in het praatprogramma "Barend en Van Dorp".
Bij bijzondere gebeurtenissen in de koninklijke familie is Christina er doorgaans bij. Ook vergezelde ze als muziekliefhebster haar oudste zuster bij het jaarlijkse Koninginnedagconcert in Paleis Noordeinde.
Belastingroute.
In 2009 werd bekend dat de prinses gebruik maakte van brievenbusfirma's op het Kanaaleiland Guernsey. Via de Daffodil Trust en de Crocus Trust zou aanzienlijk worden bespaard op de betaling van vermogensbelasting in Groot-Brittannië. Deze brievenbusfirma's werden bestuurd vanuit een stichting die zetelde in Paleis Noordeinde. Velen, ook binnen de Tweede Kamer, achtten een dergelijke constructie - hoewel legaal - in strijd met de voorbeeldfunctie die leden van de koninklijke familie geacht worden te vervullen. Op 8 oktober 2009 werd bekend dat de belastingroute voortaan via een vermogensbeheerder in Eindhoven zou lopen en niet meer via het paleis.
