	Officieren eisen acht jaar celstraf tegen Hakkelaar Justitie worstelt met incasso hasjwinst V.
	Van onze verslaggever
AMSTERDAM
Het Openbaar Ministerie (OM) heeft grote problemen met het incasseren van het criminele vermogen van Johan V., alias de Hakkelaar. Dit bleek maandag tijdens het requisitoir van de officieren van justitie F. Teeven en M. Witteveen voor de rechtbank in Amsterdam. De magistraten eisten acht jaar onvoorwaardelijke gevangenisstraf tegen de van internationale hasjhandel verdachte ex-autohandelaar.

Het met hasjhandel vergaarde kapitaal van de Hakkelaar wordt geschat op tientallen miljoenen guldens. In hun acht uur durend requisitoir meldden de officieren maandag dat tegen V. een strafrechtelijk financieel onderzoek is ingesteld, 'waarvan wij hopen dat te zijner tijd de resultaten aanleiding zullen geven om een vordering tot ontneming in te dienen'.
De officieren pleiten voor aanvullende internationale verdragen 'om snel en effectief grote vermogens van misdaadondernemers te kunnen ontnemen'. Een verzoek aan de Bahama's en Paraguay om financiële gegevens van de 'organisatie V.' heeft nog niets opgeleverd. In Liechtenstein werd in november 25 miljoen gulden van de Hakkelaar verbeurd verklaard. Het OM is nog in een juridische strijd met Liechtenstein gewikkeld om het geld naar Nederland te krijgen.
Het OM bleek gisteren ook voorstander van verhoging van de maximumstraf voor georganiseerde grootschalige handel in soft drugs. 'Nu gaat van de maxima nauwelijks enige afschrikking uit. Integendeel, die strafmaxima trekt juist andere, meest buitenlandse criminelen aan.' De officieren vinden het moeilijk te verkroppen dat een kleine cocaïnekoerier een hogere straf kan krijgen dan een hasjhandelaar als de Hakkelaar, die met zijn enorme winsten zorgt voor grote maatschappelijke ontwrichting.
'In het belang van de Nederlandse rechtstaat' willen de officieren bovendien een wettelijke regeling van het fenomeen kroongetuige. Deze criminele getuige, die belastende verklaringen aflegt in ruil voor een prestatie van het OM, zoals strafvermindering, is 'onmisbaar om te komen tot succesvolle vervolging van criminelen die nu te vaak buiten schot blijven en daardoor onaantastbaar lijken'.
Onder strenge voorwaarden is het gebruik van een kroongetuige volgens het OM effectiever dan andere, nu wel geaccepteerde opsporingsmiddelen. Methodes als infiltratie, undercover-operaties en dekmantelbedrijven hebben zelfs grotere nadelen, 'omdat in die gevallen de rechter minder openheid van zaken kan worden gegeven'.
In het geval van de Hakkelaar denken de officieren dat de belastende verklaringen van de kroongetuigen ook als bewijs kunnen worden gebruikt indien de rechtbank oordeelt dat het onrechtmatig is verkregen. 'Het gaat om de betrouwbaarheid van de getuigen.' Volgens de officieren zijn voor de rechters in het Europese recht, maar ook in het Nederlandse recht, voldoende aanknopingspunten te vinden voor het toestaan van de omstreden deals met de twee kroongetuigen, Ad Karman en Fouad Abbas.
De activiteiten van de bende van de Hakkelaar werden gisteren door het OM model gesteld voor de Nederlandse criminelen die in de jaren tachtig enorme misdaadvermogens vergaarden in de internationale hasjhandel. In de wereld van V. betekende dat 'kamers met cash-geld, het op grote schaal verwerven van onroerend goed, de aankoop van plezierjachten via rechtspersonen in het buitenland, dure auto's zoals die ene Ferrari van meer dan tien miljoen gulden.'
In de grote winsten, die de verdiensten uit de handel in hard drugs vaak overstijgen, zit volgens het OM het gevaar van de hasjhandel.
Behalve de gevolgen van hasjhandel voor de volksgezondheid, ziet het OM het grootste gevaar in de grote winsten. 'Geld genereert macht', aldus het OM. 'In toenemende mate werd geconstateerd dat er bij overheid en bedrijfsleven vele mensen bezweken voor de verleiding van het geld, en corrupt werden.'
Teeven en Witteveen noemden 'de professionele hulp van advocaten, notarissen, een belastingadviseur en andere professionals om hun (hasj-)handel een legaal vernisje te geven en miljoeneninvesteringen in bedrijven, waarbij voor normale ondernemers die wel moeten concurreren geen plaats meer is'.
De Amsterdamse advocaat J. R. werd door het OM genoemd als consiglieri, juridisch raadgever, van de bende. Karman weigerde in zijn onderhandelingen met het OM over zijn kroongetuigecontract rechtsbijstand van R. omdat deze door de Hakkelaar als controleur zou zijn gestuurd. De raadsman zou de voormalige garagehouder zelfs in gevaar hebben gebracht door het bekend maken aan de bende van de geheime locatie waar Karman zijn voormalige advocaat zou ontmoeten. De strafpleiter heeft inmiddels een klacht gedeponeerd bij de Amsterdamse hoofdofficier Vrakking tegen de beschuldiging.
Tegen medeverdachten Koos R., rechterhand en 'chef incasso' van de Hakkelaar, en Bertus K., 'chef opslag en distributie', werd respectievelijk zes en tweeëneenhalf jaar celstraf geëist. De mannen wordt grootschalige handel in hasj en deelname aan een criminele organisatie ten laste gelegd. Voor V. komt daar zijn leidinggevende rol bij.

