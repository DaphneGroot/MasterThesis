Tethys (mythologie).
Tethys (Grieks: Τηθύς) is een Titanide uit de Griekse mythologie. Ze is de godin van de zee en ondergrondse rivieren, en ze is tevens de beschermheilige van het verzorgen van kinderen. Vaak wordt ze vergezeld door Ilithyia, godin van de bevalling. Tethys zou heersen over de legendarische bronnen van de rivier Oceanus (haar broer en echtgenoot).
Eén van de latere olympische godinnen Hera werd opgevoed door Tethys tot zij bereid was om de oppergod Zeus te huwen. Toen Arcas en Callisto aan de hemel geplaatst werden als de sterrenbeelden Ursa Major en Ursa Minor, was Hera het hier niet mee eens en ze vroeg haar voogd Tethys te hulp. Zij vervloekte de sterrenbeelden, zodat zij eeuwig rondjes moesten draaien in de hemel, zonder ooit onder de horizon te verdwijnen.
Oorsprong en nakomelingen.
Als Titanide is Tethys een dochter van Uranus en Gaea.
Ze is de vrouw van Oceanus, die tevens haar broer is. Voordat Poseidon over de zeeën heerste, behoorde deze taak aan Tethys en Oceanus toe.
Samen kregen ze duizenden kinderen; de Potamiden (riviergoden) en Oceaniden. Hierdoor was Tethys de moeder van onder andere de Nijl.
Nota Bene.
Deze Tethys (Τηθύς) heeft niets te maken met, en moet duidelijk onderscheiden worden van Thetis (Grieks Θετις) een nereïde, de moeder van Achilles.
