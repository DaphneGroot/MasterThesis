Ecce Homo.
Ecce Homo (Latijn) staat voor "Zie de mens".
Toelichting.
Deze woorden zou de Romeinse landvoogd Pontius Pilatus hebben gesproken toen hij Jezus na de geseling met de doornenkroon, spotmantel en koninklijke attributen toonde aan het joodse volk. Deze gebeurtenis wordt in de Bijbel beschreven in Johannes 19:5.
Het beeld van de gegeselde Christus met doornenkroon, spotmantel en gesel in de gewonde handen met als titel Ecce homo vormt door heel de Westerse beeldende kunst een geliefd thema, zowel in de schilderkunst als de beeldhouwkunst. De officiële titel is meestal 'Christus voor Pilatus'. Voor de eerste maal werd dit thema geschilderd ca. 1450 in de schildersschool van Rogier van der Weyden (Londen, Nat. Gallery). Het is de toenaam van enkele etsen van Rembrandt, waarin hij deze Bijbelse scène afbeeldt. In de Zuidelijke Nederlanden rond 1500 na Chr. wordt het Ecce homo ook uitgebeeld via eikenhouten levensgroot gepolychromeerde beelden.
"Ecce Homo" is ook de titel van een werk van de filosoof Friedrich Nietzsche (1888). Bovendien is er een aantal films onder deze titel verschenen, waarvan de laatste in 2001 een Italiaans gesproken Duitse film, geregisseerd door Mirjam Kubescha. Een andere culturele referentie vindt men terug in het album "Mauvaises Nouvelles des Étoiles" van de Franse artiest Serge Gainsbourg, waarin het thema "Ecce homo" in het gelijknamige lied herhaaldelijk terugkeert.
