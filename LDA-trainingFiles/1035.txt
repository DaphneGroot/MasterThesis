	Van Mierlo pleit voor meer macht Straatsburg
	Van onze correspondent
Peter de Graaf

STRAATSBURG
 Meer aandacht voor de burger, meer openheid, betere besluitvorming en vooral meer macht voor het Europees Parlement. Dat zijn de voornaamste wensen die minister van Mierlo van Buitenlandse Zaken woensdag op zijn bord kreeg tijdens een debat in de Straatsburgse arena.
Maar de huidige EU-voorzitter kende zijn plaats en wist wat er van hem werd verwacht. Hij zei dat tijdens de inter-gouvernementele conferentie over een nieuw Europees verdrag 'zich een trend aftekent naar een grotere wetgevende bevoegdheid voor dit huis, die wij krachtig ondersteunen'. Maar Van Mierlo wil ook de nationale parlementen meer betrekken bij Europa. 'Moet het gat in de Europese democratie niet van twee kanten worden gedicht?', vroeg hij zich af.
Van Mierlo ontvouwde gisteren voor de plenaire vergadering van het Europees Parlement zijn 'sobere' plannen voor het komend halfjaar. Maar hij ontkende dat het Nederlands voorzitterschap ambitie mist. Want er is een loodzware Europese agenda die geen ruimte laat aan nationale prioriteiten. 'Ik kan geen grotere ambitie bedenken dan daarop de resultaten te bereiken die Europa nodig heeft', aldus Van Mierlo.
Het traditionele debat over verdieping of verbreding van de EU is achterhaald door de val van de Berlijnse muur, zei de bewindsman. Europa staat voor de uitdaging om beide thema's tegelijk aan te pakken. Flexibiliteit is het sleutelwoord dat de ogenschijnlijke tegenstelling tussen verbreding en verdieping moet verzoenen.
'Zonder flexibiliteit zal een veel grotere Unie verstarren', meent de EU-voorzitter. 'Maar flexibiliteit is ook een medicijn om spaarzaam en met zorg toe te dienen. Een te grote dosis zal de Unie doen fragmenteren.' Van Mierlo erkent dat dit 'het moeilijkste vraagstuk' wordt van de lopende onderhandelingen die moeten uitmonden in het Verdrag van Amsterdam.
Het waren vooral de Nederlandse afgevaardigden in het Europees Parlement die in een kort debat het woord voerden. Namens de christen-democratische fractie ging Hanja Maij (CDA) in de oppositie tegen de in haar ogen verdeelde opstelling van het paarse kabinet. Volgens haar verschillen PvdA en D'66 enerzijds en de VVD anderzijds hemelsbreed van mening over Europa.
Maij mist ambitie, moed en inspiratie in de Nederlandse plannen. Ze vindt het opmerkelijk dat heel Nederland de mond nog vol heeft van 'Zwarte Maandag', terwijl daarover in Brussel en Straatsburg al lang niet meer wordt gesproken. Volgens haar laat de Nederlandse regering zich ten onrechte leiden door faalangst.
De frontale aanval van Maij op het paarse kabinet stoorde Gijs de Vries (VVD). De liberale leider in het Europees Parlement schamperde dat het debat over Europa behoorde te gaan, niet over de Tweede Kamer 'waar mevrouw Maij met zoveel nostalgie aan terugdenkt'.
Volgens De Vries staat Europa op een tweesprong. De eenheidsmunt komt er in 2002 of laat nog minstens een generatie op zich wachten. En: de EU integreert de nieuwe democratieÃ«n in Oost-Europa of verzaakt haar voornaamste opdracht, met alle gevaren vandien voor de stabiliteit.
De fractievoorzitter van de liberalen mist echter moed en bevlogenheid bij veel regeringsleiders. 'Veel nationale leiders schrikken ervoor terug de noodzakelijke leiding te nemen aan de EU', aldus De Vries. 'Al te vaak verkiezen zij het vuur van het nationalisme aan te wakkeren en geven zij toe aan de verleiding om Europa de schuld te geven van onpopulaire nationale besluiten.' Daardoor dreigt de EU het mikpunt van ongenoegen en smaad te worden van de burgers.
Hedy d'Ancona (PvdA) koestert namens de socialistische fractie grote verwachtingen van het Nederlandse voorzitterschap. Maar ze heeft ook kritiek: de plannen hadden wat minder bescheiden en iets ambitieuzer kunnen zijn. De EU moet volgens D'Ancona vooral meer aandacht besteden aan de overbrugging van de kloof met de burger. 'Het Europa van de bureaucratie, van de bij nacht en ontij gehouden ministerraden, van de ondoorzichtige en onbegrijpelijke deals, dat Europa laat de harten van de mensen niet sneller kloppen.'
Het Vlaamse groene parlementslid Magda Aelvoet (Agalev) gaf het Ierse ontwerpverdrag over de toekomst van de EU een onvoldoende vanuit democratisch standpunt. Zij waarschuwde voor het gevaar van 'ontparlementarisering' bij de uitbreiding van de Unie. Volgens Aelvoet moet het Europees Parlement op alle beleidsterreinen, ook die van de landbouw, medebeslissingsrecht krijgen.
Ze riep Van Mierlo als EU-voorzitter op om het mensenrechtenbeleid beter ter harte te nemen. Aelvoet meent dat Nederland geen al te beste reputatie heeft bij de verdediging van de mensenrechten: 'Die strijd laat het graag aan Europa over.'

