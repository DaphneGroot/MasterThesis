	Films zonder poeha EINDELIJK BELANGWEKKENDE BIOGRAFIE VAN HOLLYWOOD-REGISSEUR HOWARD HAWKS
	IN DE FILM To Have And Have Not loopt Humphrey Bogart zijn kamer binnen. Achter zich hoort hij: 'Heeft iemand vuur?' Hij draait zich om en in de deuropening staat Lauren Bacall. 'Bedankt', zegt zij en zij gooit de lucifers terug.
To Have And Have Not is allereerst de film met Bogart en Bacall, zoals Red River en Rio Bravo in de eerste plaats westerns met John Wayne zijn, en Bringing Up Baby in de boeken staat genoteerd als de komedie met Cary Grant en Katharine Hepburn. Dat Howard Hawks (1896-1977) van al die, nog altijd bezienswaardige, kroonjuwelen van de Amerikaanse film de bedenker en maker was, is de meesten niet bekend. Sommigen noemen hem in n adem met Alfred Hitchcock en John Ford, maar van dit trio is hij de witte vlek. Het is veelzeggend dat van alle grote klassieke Hollywood-regisseurs alleen Hawks het tot nu toe zonder biografie moest stellen.
Helemaal genegeerd werd en wordt hij overigens niet. De 'jonge Turken' van de Nouvelle Vague herkenden in het werk van Hawks een soort oercinema en interviewden hem voor de Cahiers du cinma. Rivette verwoordde die bewondering eens zo: 'Hawks heeft van ieder genre de essentie, de noblesse en de grandeur genomen. Die heeft hij vermengd met zijn eigen, persoonlijke problematiek en het geheel verfilmd tegen de achtergrond van de Amerikaanse filmtraditie, waarvan hij een van de exponenten is.'
Maar ook in eigen land kwam de erkenning. Criticus/filmmaker Peter Bogdanovich schreef 35 jaar geleden een monografie over Hawks, waarin hij hem op n lijn stelde met onder anderen Josef von Sternberg. De Engelse criticus Robin Wood was een van de eersten die in Hawks' imposante nalatenschap, met titels als The Big Sleep, The Dawn Patrol, Only Angels Have Wings, Twentieth Century, His Girl Friday, Getlemen Prefer Blondes en El Dorado, niet alleen een groot vakman herkenden, maar ook een auteur, een filmmaker met een eigen signatuur en thematiek, wiens auteurschap vooral schuilt in het gedrag van de personages, in de dialogen, de acteerstijl en de humor.
Maar tot nu toe ontbrak een boek waarin werk en leven naast elkaar werden gelegd en die kloof werd gedicht. Wat opmerkelijk is als je weet dat het reilen en zeilen van Hawks erom schreeuwt betast en beklopt te worden. Hij is niet alleen de ontdekker van onder anderen Lauren Bacall, Rita Hayworth en Montgomery Clift, acteurs die hij net zo lang kneedde tot ze beantwoordden aan zijn beeld. De lage, schorre stem van Bacall was zijn idee. Maar hij plaveide zijn leven bovendien met races, jachtpartijen, drank, dames en goktafels. Een filmmaker met zo'n reputatie, zo'n avontuurlijk leven, zou de droom van elke aspirant-biograaf moeten zijn.
Bovendien staat buiten kijf dat Hawks' schaduw over veel collega's viel. Godard en Bertolucci verwezen in hun vroege films naar Hawks; de hoofdrolspelers in het debuut van Martin Scorsese brachten een bezoek aan een bioscoop waar Rio Bravo draaide; Peter Bogdanovich bracht met zijn What's Up, Doc een hommage aan Hawks' Bringing Up Baby en Brian de Palma vertilde zich een aantal jaren geleden aan een remake van Scarface.
Hawks spreekt zelfs tot de verbeelding van de nieuwste lichtingen filmmakers. Toen Quentin Tarantino in 1992 in Amsterdam schaafde en schuurde aan het scenario van Pulp Fiction, zoog hij als een spons het werk van Hawks in het Filmmuseum in zich op. Het restaurant in zijn film modelleerde hij gedeeltelijk op Hawks' Red Line 7000, de dialogen waren mede genspireerd door de woordenwisselingen in His Girl Friday. 
Maar nu is er dan eindelijk een belangwekkende biografie, Howard Hawks - The Grey Fox of Hollywood, geschreven door Todd McCarthy, een van de toonaangevende critici van het Amerikaanse showbusiness-vakblad Variety en eerder auteur van gedegen boeken over cameralieden en regisseur Preston Sturges.
In het voorwoord, getiteld 'De potische technicus', probeert McCarthy een verklaring te vinden voor het ontbreken van een levensverhaal van een filmmaker die nota bene tussen 1939 en 1949 met zijn films de ene na de andere mijlpaal bereikte en wiens status vooral de laatste tien jaar sterk is gegroeid.
Wat een biografie in de weg stond, was onder meer de veelzijdigheid van het oeuvre van Hawks. Hij specialiseerde zich nimmer in n genre, maar regisseerde actie- en oorlogsfilms, detectives, westerns en komedies. Met zo'n lappendeken als filmografie is het lastig een relatie te leggen tussen het werk en de geest van de maker.
Bovendien is de filmstijl van Hawks, zeker in vergelijking met die van andere befaamde regisseurs zoals Orson Welles, niet meteen herkenbaar. Stilistische hoogstandjes zul je niet aantreffen in zijn films. Zijn camera staat bijna altijd op ooghoogte en zijn mise-en-scne dient in de eerste plaats om het verhaal glashelder te vertellen. Terug- of vooruitblikken ontbreken bijna geheel. Van Henri Langlois, oprichter van de Franse Cinematheek, is de uitspraak dat Hawks zijn films construeerde zoals typemachines, een motor of bruggen in elkaar worden gezet.
Er was nog iets wat een biograaf zou kunnen afschrikken. Vrienden en collega's roemden zijn charme, zijn smaak en stijl; zijn tweede echtgenote, Slim, werd mede dankzij zijn adviezen uitgeroepen tot best geklede vrouw van de Verenigde Staten. Maar Hawks bewaarde ook een zekere afstand, leek nooit het achterste van zijn tong te willen laten zien. Zelfs intimi konden slechts raden naar wat er zich afspeelde achter zijn blauwe ogen, die glommen als ijsblokjes zoals sommigen beweerden.
Dagboeken heeft sfinx Hawks niet bijgehouden, evenmin heeft hij waarnemingen over acteurs of andere tijdgenoten aan het papier toevertrouwd of rake beschrijvingen van de studiobazen met wie hij regelmatig over straat rolde, of prikkelende artikelen over het studiosysteem. Laat staan dat van Hawks, die onder meer schilderijen van Remington verzamelde, artikelen verschenen over bijvoorbeeld film en de andere kunsten. De enkele keer dat hij naar de pen greep, was voornamelijk om zich te verontschuldigen voor het niet beantwoorden van brieven.
Bewaren deed hij evenmin iets en wat hij aan foto's, scenario's en aantekeningen kennelijk wel de moeite waard vond voor het nageslacht, verkrulde en verkruimelde in zijn garage. Andere documenten verschroeiden bij branden, zodat het schrijven van een behoorlijk profiel, laat staan een biografie, een onmogelijke opgave leek.
Al die beletsels en wegversperringen nam Todd McCarthy voor lief, en gedreven door zijn fascinatie voor de films van Hawks schraapte hij via gesprekken, het raadplegen van schriftelijke bronnen en natuurlijk de films zelf een biografie bij elkaar die veel verder reikt dan bijvoorbeeld het bekende interviewboek Hawks on Hawks van Joseph McBride.
De interviews met Hawks, die zich graag en veel liet ondervragen, vormden voor McCarthy een dankbare bron. Ze wemelen van de anekdotes over Hollywood en zijn sterren. McCarthy citeert uit een interview van Peter Bogdanovich met Hawks over de opnames van Bringing Up Baby met Katharine Hepburn. Hawks: 'Ik herinner me dat we bezig waren met een opname en Katie praatte zo luid, dat ze me niet hoorde. We riepen: stilte! Maar ze hoorde het niet. We schreeuwden nog een keer: stilte! Weer geen reactie. Iedereen stopte en plotseling merkte ze dat iedereen zweeg: ''Wat is er aan de hand?'' Waarop ik zei: ''Ik vraag me af hoe lang je nog doorgaat met je imitatie van een papegaai.''
'Toen wilde ze me apart spreken. Ze zei: ''Je moet dat soort dingen niet tegen me zeggen. Anders laat iemand misschien wel een lamp boven op je vallen. Er lopen hier allemaal vrienden van me rond.'' Ik keek om me heen en ik herkende een van de elektriciens, met wie ik al jaren werkte. Ik zei tegen die man: ''Als je mocht kiezen op wie je een lamp zou mogen laten vallen, op mevrouw Hepburn of op mij, wat zou je dan doen?'' Waarop die man zei: ''Doet u maar een stapje opzij, meneer Hawks.'' Katie keek naar die elektricien en naar mij en zei: ''Ik geloof dat ik me heb vergist.'' Toen zei ik tegen haar: ''Ik zal je n ding zeggen. Als er nog zoiets gebeurt, dan schop ik je eruit.'' Waarop zij zei: ''Je hoeft me er niet uit te gooien.'' Vanaf dat moment was ze zo mak als een lammetje.'
Natuurlijk zijn er ook verhalen over de gevechten met de producenten (Mayer, Warner, Goldwyn, Hughes en Zanuck), de grote tegenstanders van de regisseurs. Tijdens de opnamen van The Big Sleep ontving Hawks een telegram van Jack Warner: 'Heb gehoord dat je veel lol hebt op de set. Dat moet onmiddellijk ophouden.' Hawks verbood Warner een bezoek aan de opnamen te brengen, maar op een dag stak hij toch zijn hoofd om de hoek van de studio. Meteen stapte Hawks in zijn auto en vertrok. Regie-assistent Jack Sullivan: 'Warner en de anderen waren bang voor Howard Hawks, omdat hij zo koel was.'
Verhalenverteller Hawks, zo was al bekend, had in die gesprekken weinig last van bescheidenheid. Hij bleek er nogal eigengereide opvattingen op na te houden en verdoezelde of verfraaide de waarheid als hem dat uitkwam. Lauren Bacall merkte daarover op: 'Howard had een rijke fantasie. In zijn verhalen kwam hij altijd als overwinnaar te voorschijn.' Bestraffende woorden van collega's hoefde hij met het verstrijken van de jaren niet te vrezen; die medewerkers waren allang opgenomen in de Hall of Fame. 
@@0IER@@0 ET LIJKT, schrijft McCarthy, dat Hawks zelfs uit was op een systematische vervalsing van de werkelijkheid. Tegen beter weten in bleef hij volhouden Josef von Sternberg te hebben gesouffleerd bij de keuze van de kleding van Marlne Dietrich en bazuinde hij rond zijn vriend Victor Fleming wat regietips te hebben verstrekt bij Gone With The Wind. De legende wil ook dat Hawks, een verwoed auto- en motorcoureur en piloot, de controle over een lijnvlucht van TWA overnam, toen de gezagvoerder ineens doodziek neerviel.
Veel journalisten vertrouwden Hawks en slikten zulke fantastische verhalen voor zoete koek. Maar McCarthy deed ook eigen onderzoek en komt tot de conclusie dat Hawks als bron van kennis over zijn eigen leven en werk nog onbetrouwbaarder is dan al werd vermoed.
Er hoeft niet te worden getwijfeld aan het feit dat Howard Winchester Hawks werd geboren in een rijke familie. De oudste van vijf kinderen kreeg al op jonge leeftijd te horen dat de wereld aan zijn voeten lag, vooral dankzij het fortuin van zijn grootouders. McCarthy ziet hierin de sleutel tot Hawks bijzondere, onafhankelijke positie later in Hollywood. Hij kon het zich veroorloven om ruzie te maken met alle tycoons, omdat hij zijn schaapjes allang op het droge had.
McCarthy stelt terecht de vraag hoe groot de drang bij Hawks was om films te maken. Toen hij in de jaren twintig in Hollywood belandde, bevond hij zich in het gezelschap van veel avonturiers en gelukzoekers. Vooral de combinatie van luxe, geld, status en mooie vrouwen zoog hem naar die plek. Muziek, drama en literatuur boeiden hem maar matig. Volgens Truffaut was Hawks 'een van de meest intellectuele filmmakers van Amerika'.
@@0IER@@0 AT BEELD wordt door McCarthy gecorrigeerd: Hawks was geen intellectueel. Muziek, drama en literatuur boeiden hem maar matig, over oorlogen of sociale kwesties wilde hij zich niet uitlaten in zijn werkstukken. Hij was wel een slimme, schrandere filmmaker, die zichzelf, net zoals John Ford en Raoul Walsh, vooral beschouwde als een vakman, een professional. 'Het enige wat ik doe is een verhaal vertellen', zei hij. Hij maakte zijn leven lang onsentimentele films zonder poeha, waarin 'de wereld is wat ze is en niets anders'.
Het werk van beroemde filmmakers laat zich vaak lezen als een doorlopende autobiografie. Hawks' films weerspiegelen vooral zijn drang uit te blinken als vlieger, coureur, soldaat, jager, sheriff en minnaar. Zijn filmpersonages ontlenen hun status vooral aan de manier waarop ze hun werk doen, hun onderlinge vriendschap. Het zijn mannen en vrouwen die in hun leven eigen doelen nastreven, en net zo onafhankelijk willen zijn als Howard Hawks zelf. De rol van Lauren Bacall als Slim in To Have And Have Not; zij was de ideale vrouw in de ogen van rokkenjager Hawks. Zoals Bogart en Bacall in die film met elkaar omgaan, dat was in Hawks optiek de perfecte relatie tussen man en vrouw.
Het gespit in Hawks leven en werk resulteert in een beeld van een van Hollywoods grootste regisseurs, dat veel gedetailleerder is dan wat we tot nu toe kenden. Daarnaast is deze dichtbevolkte biografie vanwege de productieverhalen van de afzonderlijke films ook een waardevolle aanvulling op de vele boeken over de Amerikaanse filmindustrie en het studiosysteem.
Het boek werpt meer licht op de werkwijze van scenarioschrijvers als Jules Furthman en Ben Hecht, op de talloze cameralieden, geluidstechnici, decorontwerpers, editors en art directors die zich samen met Hawks decennialang inspanden om het bioscooppubliek een paar uur puur te vermaken met films met grote sterren. In het entertainen was Howard Hawks groot.
McCarthy laat de feiten meestal zelf spreken. Hij heeft biografische, filmhistorische bevindingen en filmanalyses in een heldere, journalistieke stijl gegoten en vervalt niet in pseudo-geleerde interpretatie, speculatie of filmwetenschappersjargon. De auteur, die zich allesbehalve kritiekloos opstelt, verschaft op sublieme wijze inzicht in de wijze waarop het oeuvre van Hawks is geworden tot wat het is. En inzicht is het begin van waardering.
Regisseur Eric Rohmer schreef eens: 'Je kunt niet van Howard Hawks houden als je niet van de cinema houdt, en omgekeerd. Wie niet van Hawks houdt of hem begrijpt, begrijpt niets en zal nooit iets begrijpen van de cinema.'
Harry Hosman
Todd McCarthy: Howard Hawks - The Grey Fox of Hollywood.
Grove Press, import Novelty Books;
756 pagina's;  76,65.
ISBN 0 8021 1 1298 5.

Foto
	Howard Hawks, augustus 1977.FOTO ABC Howard Hawks met Katharine Hepburn tijdens de opnamen van 'Bringing Up Baby'. FOTO UIT 'WHO THE DEVIL MADE IT'

