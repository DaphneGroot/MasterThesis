 FRANSE BLOKKADES VEROORZAKEN MILJOENENSCHADE - EVO. 
 ZOETERMEER, 22 nov (Reuter) - Nederlandse exporteurs lijden drie tot vier miljoen gulden schade per dag als gevolg van de wegblokkades door Franse vrachtautochauffeurs, stelt de Nederlandse verladersorganisatie EVO. 
 De organisatie verzoekt staatssecretaris Anneke van Dok van buitenlandse handel dan ook met klem alles in het werk te stellen om verdere schade voor Nederlandse exporteurs te voorkomen, aldus EVO in een bericht. 
 EVO vertegenwoordigers hebben vrijdag overleg gevoerd met ambtenaren van economische zaken, zei woordvoerder Peter Kolon. 
 "Wij hebben gesuggereerd aan mevrouw Van Dok om het dit keer niet zo ver te laten komen als een paar jaar geleden toen heel Frankrijk geblokkeerd raakte," aldus Kolon. 
 De EVO hoopt dat in het kader van het internationale overleg Van Dok haar Franse collega's kan overtuigen van de noodzaak tot een eerder ingrijpen dan toen het geval was. 
 Toen waren de verhoudingen al zo verslechterd dat een heel hardhandig optreden nodig bleek om de blokkades op te heffen. 
 De schade die Nederlandse exporteurs nu lijden blijkt ook praktisch onverhaalbaar, aldus Kolon. 
 Een onderzoek naar de juridische mogelijkheden sluit compensatie van Franse zijde uit, terwijl de verzekering veelal juist dit soort acties niet dekt, zei hij. 
 EVO, welke 36.500 leden telt, stelt dat exporteurs kampen met bederfschade, schade door omrijden en commerciele schade door claims van Franse, Spaanse en Portugese afnemers die goederen niet op tijd ontvangen. 
 "Bovendien lijden ze pure commerciele schade doordat klanten uitwijken naar ander leveranciers," aldus Kolon. 
 - redactie Amsterdam, 020 504 5000, Fax 020 504 5040. 
 (c) Reuters Limited 1996. 
