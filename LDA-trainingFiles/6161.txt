HDC Media.
HDC Media was de uitgever van verschillende dagbladen en huis-aan-huisbladen. De letters "HDC" in de naam staan voor Hollandse Dagbladcombinatie'", de naam waaronder het bedrijf tot 2004 bekendstond. HDC Media was onderdeel van de Telegraaf Media Groep N.V.. De Hollandse Dagbladcombinatie ontstond in 1992 na een samenvoeging van de Verenigde Noordhollandse Dagbladen in Alkmaar en uitgeverij Damiate in Haarlem. Op 1 juli 2014 werden HDC Media B.V., uitgever van regionale dagbladen en Holland Combinatie, uitgever van lokale huis-aan-huiskranten samengevoegd in de nieuwe organisatie Holland Media Combinatie B.V.
Het "Dagblad van Almere" was een kopblad van "De Gooi- en Eemlander" (onderdeel van de Hollandse Dagbladcombinatie) en werd per 1 januari 2003 opgeheven. Sinds de opheffing van het "Dagblad van Almere" verschijnt vier keer per week "Almere Vandaag", een gratis verspreid dagblad met nieuws uit Almere, binnen- en buitenland. Sinds oktober 2005 gaf HDC Media de lokale krant "Alphen.cc" uit, die viermaal per week verscheen in Alphen aan den Rijn (Zuid-Holland), op maandag, woensdag, donderdag en zaterdag. Voorheen verscheen deze krant alleen op maandag, woensdag en zaterdag. Per 1 oktober 2013 is HDC Media gestopt met het uitgeven van Alphen.cc.
