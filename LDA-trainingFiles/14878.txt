Nijverdal.
Nijverdal is een Nederlandse plaats in de Overijsselse gemeente Hellendoorn. Nijverdal is met 24.910 inwoners de grootste plaats binnen de gemeente.
De naam Nijverdal is een samentrekking van "nijver"heid en (Regge)"dal".
Nijverdal ligt op de kruising van de rivier de Regge en de straatweg van Almelo naar Zwolle, die in 1829 werd aangelegd. Ook ligt Nijverdal aan de voet van de Sallandse Heuvelrug op de grens van Twente en Salland. Ten westen en zuidwesten van Nijverdal liggen de Nijverdalse Berg en Noetselerberg.
Even ten westen van het dorp ligt de Publiekssterrenwacht Hellendoorn.
Geschiedenis.
Nijverdal is als fabrieksarbeidersdorp gesticht in de vroegere marke Noetsele door de Nederlandsche Handel-Maatschappij, die er in 1836 in nauwe samenwerking met de Engelsman Thomas Ainsworth een fabriek (een weverij, een spinnerij en een modelweverij) stichtte. Voor de stichting van Nijverdal bestond het gebied rond de marke vooral uit zanderige belten afgewisseld met moerassige gronden tussen de rivier en de heuvelrug waarop heide en gras groeide. Op de es bedreef men de landbouw. Dat het dal waarin Noetsele lag voor de stichting van Nijverdal een dunbevolkt gebied was is te zien aan het aantal gebouwen. In 1826 werd er door de gemeente Hellendoorn een overzicht opgesteld van de gebouwde eigendommen in de gemeente en daaruit blijkt dat er in Noetsele 37 gebouwen stonden, waarvan enkele zogenaamde 'gewaarde erven' en veelal keuterboeren.
Op 9 mei 1836 besloot de directie van de Nederlandse Handelsmaatschappij(NHM) de nederzetting, nadat mogelijke namen als ‘Houvenburg’ of ‘Houvendaal’ naar de president-directeur van de NHM Van der Houven, ‘Nijverheidsstede’, ‘Nijverheidsoord’ en ‘Nijverzorg’ de revue waren gepasseerd, ‘Nijverdal’ te noemen.
Rond 1850 openden de gebroeders Salomonson de Koninklijke Stoom Weverij, waardoor er een einde kwam aan de thuisnijverheid.
Nijverdal is de enige plaats in Nederland waar (tevergeefs) naar goud gedolven is. Er is begin 20e eeuw hiervoor zelfs een officiële concessie afgegeven voor het delven van goud.
Vóór de Tweede Wereldoorlog was er in Nijverdal een kleine joodse gemeenschap, er bevond zich een kleine synagoge en een daarbij horende begraafplaats in het buurtdorpje Hellendoorn. In de oorlog zijn de meeste joden naar Auschwitz en Sobibor gedeporteerd. De synagoge en de begraafplaats bestaan vandaag de dag nog. De synagoge kan achter een huis in het dorp gevonden worden. De begraafplaats ligt net iets buiten het dorp.
Nijverdal werd in de Tweede Wereldoorlog gebombardeerd door de geallieerden. Door dit bombardement op doelen van de Duitse Wehrmacht werd het centrum van Nijverdal deels verwoest. Tijdens het bombardement kwamen 73 mensen om het leven.
Verkeer en vervoer.
Nijverdal heeft sinds 1881 een station aan de spoorlijn Zwolle - Almelo. Het oude station werd in 1971 afgebroken en vervangen door een nieuw station. Dit station is sinds 1 april 2013 vervangen door een nieuw station.
Van 1910 tot 1935 heeft Nijverdal een tweede station gehad. Dit station Nijverdal Zuid lag aan de lijn Neede - Hellendoorn van Locaalspoorweg-Maatschappij Neede-Hellendoorn. Dit station is na 1935 niet meer in gebruik geweest en is afgebroken. Een goederenloods uit 1881, heeft in de jaren 1990 (letterlijk) een nieuw onderdak gevonden in Het Spoorwegmuseum te Utrecht. In 2010 is Station Nijverdal West opgezet als tijdelijk station richting Zwolle omdat er geen treinverkeer mogelijk was tussen Station Nijverdal en Station Nijverdal West. Dit station is ondertussen weer opgeheven, na de officiële opening op 1 april 2013 van het nieuwe station Nijverdal.
De rijksweg 35 liep tot medio 2015 dwars door de Grotestraat in Nijverdal en veroorzaakte in de spits grote opstoppingen in het centrum. Eind 2007 werden de eerste voorbereidingen voor de bouw van de tunnelvariant van het Combiplan Rijksweg 35 genomen. In 2008 is men begonnen met het uitvoeren van de bouw. Op 29 augustus 2015 is het project afgerond.
