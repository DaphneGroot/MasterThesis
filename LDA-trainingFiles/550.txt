	Moet de gemeente Apeldoorn bepalen of Ethiopië veilig is?
	Van onze verslaggever
AMSTERDAM
De gemeente Apeldoorn weigert nog langer mee te werken aan het uitzetten van uitgeprocedeerde asielzoekers. Apeldoorn vindt dat de rijksoverheid de uitzettingen moet verrichten. Gemeenten zijn alleen verantwoordelijk voor de huisvesting van vluchtelingen. Dat laatste zijn de gemeenten met het rijk overeengekomen.
Het uitzetten van uitgeprocedeerde asielzoekers valt daar niet onder, vinden de gemeenten, verenigd in de Vereniging van Nederlandse Gemeenten (VNG). Apeldoorn weigert als eerste gemeente nog verder mee te werken aan het zogeheten stappenplan dat door staatssecretaris Schmitz is opgezet. Dat plan geldt nu voor Ethiopiërs, Eritreeërs en Chinezen, maar het is de bedoeling dat het voor alle uitgeprocedeerde asielzoekers gaat gelden.
De problemen in Apeldoorn hangen samen met de afschaffing per 1 januari 1996 van de zogeheten ROA, de Regeling Opvang Asielzoekers. Vanaf die tijd komt de opvang van vluchtelingen - toegelaten asielzoekers - voor rekening van gemeenten.
De hele asielprocedure, van toelating en huisvesting tijdens de procedure tot uitzetting als een asielaanvraag wordt afgewezen, is in handen van het rijk. Met één uitzondering: de uitgeprocedeerde asielzoekers die nog in ROA-woningen zitten en daar vaak al jaren wonen. Asielzoekers van na het opheffen van de ROA-regeling zitten in asielcentra.
Een van de grootste zorgen voor de staatssecretaris is hoe uitgeprocedeerde asielzoekers het land uit moeten worden gezet. De overheid heeft daarvoor het centrum in Ter Apel ingericht: daar zitten ongeveer honderd mensen die het land uit moeten. Ongeveer achtduizend uit te zetten asielzoekers moeten hun woningen verlaten.
De gemeente Apeldoorn zit met een logistiek en een moreel probleem. Wat moet een gemeente doen met de technisch niet uitzetbare asielzoekers, zoals dat in jargon wordt genoemd. Hoe kan een gemeente het haar burgers verkopen dat mensen die vaak al jaren in een stad zijn gevestigd, van de ene dag op de andere zonder woonruimte en zonder enige bron van inkomsten komen te zitten?
Moeten die asielzoekers in een park slapen? De gemeente mag, zo meent Apeldoorn, het vuile werk opknappen voor de rijksoverheid. Terwijl diezelfde overheid faalt in het uitzettingsbeleid.
Volgens het stappenplan zijn er twee categoriëen uitgeprocedeerde asielzoekers: zij die meewerken en zij die niet meewerken aan uitzetting. De politie geeft een gemeente het advies om tot uitzetting uit een ROA-woning over te gaan als een asielzoeker niet meewerkt.
Dat kan zijn omdat een asielzoeker geen papieren meer heeft of zegt te hebben, zich verzet of omdat het onduidelijk is of ambassades meewerken. De gemeenten zijn verplicht te motiveren waarom ze tot uitzetting willen overgaan.
De uitgeprocedeerde asielzoeker die zijn of haar opvangwoning dreigt te moeten verlaten, kan daartegen bij de rechter in beroep gaan. Het argument luidt dan dat hij of zij wel degelijk wilde meewerken aan de uitzetting. Formeel betekent meewerken aan uitzetting niet meer of minder dan dat de asielzoeker meewerkt aan het vaststellen van zijn identiteit, zo stelt de Vereniging Vluchtelingenwerk Nederland.
In de praktijk is de vreemdelingenpolitie niet eenduidig in haar uitleg van wat ze verstaat onder wel of niet meewerken. De druk om zoveel mogelijk uitgeprocedeerden te verwijderen is in ieder geval groot.
De problemen met de asielzoekers in Apeldoorn hangen samen met het feit dat de autoriteiten van de herkomstlanden Ethiopië, Eritrea en China niet willen meewerken aan de terugkeer van uitgeprocedeerde asielzoekers. In Apeldoorn is een aantal van de uit te zetten asielzoekers naar de rechter gestapt om aan te tonen dat zij wel degelijk wilden meewerken. De rechter stelde hen in het gelijk.
Hij meende dat de gemeente niet aan haar wettelijke motivatieplicht had voldaan bij haar besluit uitgeprocedeerde asielzoekers uit de woning te zetten en de toelage van zeshonderd gulden per maand voor kosten van levensonderhoud stop te zetten.
Daarnaast wijst de gemeente Apeldoorn erop dat de rechter gemeenten heeft verweten geen eigen oordeel te hebben gegeven over de veiligheid van de thuislanden van de uitgeprocedeerde asielzoekers. Moet de gemeente Apeldoorn bepalen of Ethiopië veilig is? Daarmee zadelt de rechter gemeenten op met werk dat de rijksoverheid zou moeten doen.
Hoewel de VNG zich nog van commentaar onthoudt, is het duidelijk dat voor de gemeenten de maat vol is. De staatssecretaris moet eerst maar eens duidelijk maken wat er met uitgeprocedeerde asielzoekers moet gebeuren. De rijksoverheid kan het aantal van deze asielzoekers wel omlaag willen brengen door hen zonder middelen op straat zetten, sommige gemeenten weigeren aan dit 'beleid' medewerking te verlenen.
Henk Müller

