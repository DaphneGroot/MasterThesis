Theo Thijssenprijs.
De Theo Thijssenprijs is een Nederlandse literatuurprijs die wordt toegekend aan een schrijver van oorspronkelijk Nederlandstalige jeugd- of kinderliteratuur.
De prijs is genoemd naar de Nederlandse auteur Theo Thijssen en is een driejaarlijkse literatuurprijs die in 1988 is ingesteld. De prijs wordt niet verbonden aan een specifiek werk, maar betreft het complete oeuvre van de auteur.
De prijs bestond al voor 1988 onder de naam Staatsprijs voor kinder- en jeugdliteratuur. Deze werd in 1964 voor het eerst uitgereikt. Nadat eerst het Ministerie van Onderwijs, Kultuur en Wetenschappen en vervolgens het Ministerie van Welzijn, Volksgezondheid en Cultuur verantwoordelijk waren voor de prijs, wordt deze sinds 1988 toegekend door de Stichting P.C. Hooft-prijs.
Eenmaal per drie jaar wordt de prijs in het Letterkundig Museum in Den Haag uitgereikt.
