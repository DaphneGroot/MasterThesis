	Tripoli negeert verbod VN op vliegverkeer
	Reuter
TRIPOLI
Een Libisch verkeersvliegtuig is ondanks de sancties van de Verenigde Naties tegen Libië met een regeringsdelegatie naar Ghana gevlogen. De Libische autoriteiten zeiden dat de in 1992 ingestelde internationale sancties niet meer gelden omdat de VN toestemming hadden gegeven voor een ballonvaart.
Vorige week vloog de Amerikaan Steve Fossett met zijn ballon over een stukje Libië. Een VN-woordvoerder verwierp de Libische redenering als 'hete lucht'. De VN-sancties werden afgekondigd vanwege de vermeende betrokkenheid van het Libische bewind bij een aanslag op een Amerikaans verkeersvliegtuig in 1988 boven het Schotse plaatsje Lockerbie. Twee Libische verdachten moeten van Groot-Brittannië en de VS worden uitgeleverd, maar Libië weigert dat.

