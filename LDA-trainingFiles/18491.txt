Chad Hedrick.
Chad Hedrick (Spring, Texas, 17 april 1977) is een Amerikaans inline-skater, ijshockeyspeler en voormalig langebaanschaatser. In 2004 werd hij in Hamar onverwachts wereldkampioen allroundschaatsen bij de mannen. In 2006 won Hedrick goud op de Olympische Spelen van Turijn op de 5000m.
Inline-skaten en ijshockey.
Hedrick is geboren in de Amerikaanse staat Texas. Als inline-skater is hij een fenomeen: op 26-jarige leeftijd had hij al meer dan vijftig wereldtitels op zak. Hij is de "uitvinder" van de zogeheten "Double Push" of DP-slag: een speciale afzettechniek waarbij ook het bovenlichaam een sinus-achtige beweging maakt.
Hedrick heeft tien jaar beroepsmatig geskatet, en speelde ondertussen ijshockey. Hij verbeterde zich snel en lange tijd was een carrière in het ijshockey zijn doel.
Langebaanschaatsen.
Aanvankelijk was het langebaanschaatsen voor Chad Hedrick een soort conditietraining. Hij fietst niet, en weigert krachtoefeningen te doen. Hij acht de topsport en het goede leven niet onverenigbaar.
In 2003 deed Hedrick voor het eerst mee bij het internationale schaatsen op ijs: hij werd vijfde bij het wereldkampioenschap afstanden op de 5000 meter.
In januari 2004 werd hij na Shani Davis en KC Boutiette derde bij het Continentaal Kampioenschap schaatsen 2004 (Noord-Amerika & Oceanië), dat als kwalificatietoernooi voor de WK schaatsen geldt. Bij dat toernooi, dat drie weken later in Hamar werd gehouden, verraste hij vriend en vijand door wereldkampioen te worden in een wereldrecord punten. Hij werd wereldkampioen op de 5000 meter op de WK Afstanden in 2004.
Op het Continentaal Kampioenschap schaatsen 2005 (Noord-Amerika & Oceanië) werd hij wegens niet wisselen van baan gediskwalificeerd op de 10.000 meter maar werd als titelhouder toch als deelnemer ingeschreven voor het WK Allround waar hij achter Shani Davis tweede werd. Bij de WK Afstanden werd hij weer wereldkampioen op de 5000 meter.
Tijdens een World Cup wedstrijd in november 2005 in de Utah Olympic Oval van Salt Lake City reed hij op de 1500 meter met 1.42,78 ruim een halve seconde onder het wereldrecord van landgenoot Shani Davis.
In 2006 wist hij met zijn derde deelname aan het Continentaal Kampioenschap dit toernooi voor de eerste keer te winnen, ook dit kampioenschap met een nieuw wereldrecord op de grote vierkamp. Tijdens het WK Allround van 2006 werd Hedrick tijdens de slotafstand ook hier gediskwalificeerd omdat hij (weer) vergat van baan te wisselen. Op dat moment stond hij tweede in het algemeen klassement.
De Olympische Winterspelen 2006 hadden voor Hedrick het toernooi moeten worden waar hij in de voetsporen van Eric Heiden zou treden. Hij kwam voor vijf keer goud, en het begin was goed met goud op de 5000 meter. Met een tijd van 6.14,68 bleef hij Sven Kramer en Enrico Fabris voor. Nadat de ploegenachtervolging in rook opging toen de Amerikanen werden verslagen door de Italianen wist hij reeds dat vijf maal goud er niet in zat. Op de 1000 meter stelde hij teleur door totaal niet in de prijzen te vallen en op de 1500 meter kwam hij niet verder dan de derde plaats, achter Fabris en Davis. Tijdens de laatste race, de 10 kilometer moest hij zijn meerdere erkennen in Bob de Jong.
Na Turijn.
Na de Olympische Spelen van Turijn nam Hedrick een lange schaatspauze die ervoor zorgde dat hij aan het begin van het nieuwe seizoen volledig uit vorm was. Tijdens de eerste Worldcup-wedstrijden van het seizoen 2006/2007 torste Hedrick duidelijk enig overgewicht mee en behaalde hij uiterst teleurstellende resultaten. Hij ging direct terug naar de VS om flink te trainen, maar was vlak voor de WK Allround nog lang niet terug op zijn oude niveau. Bij de laatste Worldcup-wedstrijden vóór het WK werd Hedrick bijvoorbeeld slechts vierde op de 1500 meter in de B-groep, in een tijd die ruim 5 seconden langzamer was dan die van de winnaar, Enrico Fabris.
Zijn titel van 2006 wist hij op het Continentaal Kampioenschap van 2007 wel te prolongeren. Op het WK Allround zelf werd hij veertiende.
In 2008 reed hij het niet op het Continentaal Kampioenschap maar werd wel aangewezen voor het WK Allround.
Hier kwam Hedrick weer terug in de top van het schaatsen. Hij kwam niet op het podium, maar eindigde wel op de vierde plek. Echter, op het WK Afstanden werden de 5000 (14e) en 10000 meter (10e) een deceptie. Op die laatste afstand haalde Sven Kramer hem zelfs een ronde in.
In 2009 won hij voor de derde keer het Continentaal Kampioenschap van Noord-Amerika & Oceanië. Op het WK Allround werd hij zesde, één plaats achter landgenoot Trevor Marsicano die op het CK nog tweede werd. Op 30 oktober 2009 maakte Hedrick via zijn "Twitter" bekend na de Olympische Winterspelen 2010 te stoppen met langebaanschaatsen. Op de Spelen wist hij twee medailles te behalen: brons op de 1000 meter en, samen met Brian Hansen en Jonathan Kuck, zilver op de ploegenachtervolging.
Wereldtitels Inline-skaten.
Chad Hedrick in Groß-Gerau, Duitsland, in 2005.
Hieronder een overzicht van de wereldtitels van Chad Hedrick bij het inline-skaten.
