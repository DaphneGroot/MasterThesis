	Test op gebruik gen-soja is niet op tijd gereed
	Van onze verslaggever
AMSTERDAM
Er is volgens TNO in april nog geen betrouwbare test beschikbaar om te controleren of voedingsmiddelen soja-eiwit bevatten van gemanipuleerde sojabonen. De voedingsmiddelenindustrie en consumentenorganisaties kwamen in december overeen dat er vanaf 1 april op de verpakking van etenswaren vermeld zou worden of er transgeen soja-eiwit in het product is verwerkt.
Het ministerie van Volksgezondheid schakelde daarop TNO in, dat een test zou ontwerpen waarmee producten zonder etikettering gecontroleerd kunnen worden. Volgens dr. G. van Duijn van de afdeling Eiwittechnologie van TNO-Voeding kan het nog wel enkele maanden duren voordat die test daadwerkelijk beschikbaar is.
Wel heeft TNO een DNA-test klaar, die is overgenomen van het Amerikaanse bedrijf Genetic ID. Daarmee kan genetische manipulatie van de sojabonen en van enkele halffabrikaten worden aangetoond. Zijn die sojaproducten verwerkt in voedingsmiddelen, dan is er onvoldoende onbeschadigd DNA over voor het onderzoek. In dat geval moet onderscheid gemaakt kunnen worden tussen eiwit van gemanipuleerde en niet-gemanipuleerde bonen.

