	Slatkin laat ster van 'amateur' Ives stralen
	Ives, Adams, Rouse e.a., door het Concertgebouworkest, leden van het Groot Omroepkoor en solisten o.l.v. Leonard Slatkin. Concertgebouw, Amsterdam, 24 januari.
Een zeldzaamheid: het Concertgebouworkest had de Vierde van Charles Ives op de lessenaars. Dit monstrum, gecomponeerd tussen 1909 en 1916, hoor je anders nooit - tenzij je een cd draait, maar er is geen opname die recht doet aan deze muzikale hemelbestorming, die wat korter duurt dan Mahlers Achtste of Beethovens Missa Solemnis, maar zich aanmerkelijk lastiger laat realiseren.
Ook voor het Concertgebouworkest was het de eerste keer - en meteen klonk weer de 'Ives-vraag': 'Was Ives een vooruitstrevende professional, of was hij een amateur die het geluk had iets te bedenken wat nog nooit bedacht was?' Het was die bekende, deprimerende vraag (hij bestaat ook in een andere vorm: 'was Ives werkelijk in staat te horen wat hij opschreef?').
Frappant genoeg kwam hij ditmaal uit de mond van de man die geacht werd elke twijfel omtrent Ives weg te nemen, de dirigent Leonard Slatkin. Iveskenner en promotor van de Amerikaanse toonkunst. Slatkin hield een inleidend praatje over de hymnen en volksmuziek die Ives citeert, en vond het wellicht beter ook wat mee te huilen met de wolven in het bos. Of wilde hij de goden gunstig stemmen?
Linksboven zat een zangersgroep uit het Groot Omroepkoor. Bovenaan de rechtertrap hield zich een ensemble van strijkers en harpen paraat. Tegenover Slatkin zetelde het orkest in uitgebreide bezetting, met onder meer een klein dozijn slagwerkers, een pianosolist, quatre-mainsspelers aan een tweede vleugel, een organist, een celestaspeler, en een bespeler van een kwarttoonspiano - en een tweede dirigent om een en ander in de juiste banen te helpen leiden. In Ives' Vierde verdeelt het uitvoerende corpus zich in onafhankelijke groepen die vaak gelijktijdig actief zijn. De ritmische valkuilen zijn geen valkuilen maar gapende afgronden.
Goed dat het niet bij een praatje bleef. Slatkins uitvoering had de kracht van de vanzelfsprekendheid. Het was een uitvoering die niet alleen de complexiteit en de kosmische pretenties van Ives' magnum opus deed uitkomen, maar ook Ives' ernst en verbeeldingskracht - zijn vermogen om in het mateloze een ontroerende simpelheid uit te drukken, en in het simpele een bepaalde wijsgerigheid.
De vraag of Ives hoorde wat hij opschreef moet worden omgekeerd. De vraag is veeleer of Ives kon opschrijven wat hij hoorde. Het fenomeen van de klankmêlee waarin deelmuziek geboren wordt en verdwijnt, heeft pas in de jaren vijftig zijn technische en grafische oplossingen gekregen, lang nadat Ives voor het eerst eigen orkestmuziek hoorde spelen - na met componeren te zijn gestopt.
De muziekwetenschap heeft in Ives' oeuvre de citaten en rudimenten van ruim 170 religieuze liederen en populaire nummers geïdentificeerd. Een groot deel kreeg zijn plaats in Ives' Vierde, het stuk waarin Ives zijn oeuvre tot explosie brengt. In de Vierde culmineert Ives' fascinatie voor gelijktijdig klinkende muzieken, een fascinatie die hem in zijn jeugd ten geschenke werd gedaan door passerende blaasorkesten. Tussen het Watchman, tell us of the night waarmee de Vierde begint en het Nader tot u aan het slot blikt Ives ook terug op zijn eigen compositorische verleden, op zijn kwarttoonsstukken, op zijn eerste strijkkwartet, op zijn Concord Sonata voor piano. Niet toevallig dat de man die vrijdag aan de vleugel zat René Eckhardt heette, de pianist die zich de Concord na jaren van studie heeft eigengemaakt.
Ives vergeleek zijn vierde symfonie ooit met het bereiken van een bergtop. Eckhardt hoorde, met de buisklokspelers, en met de slagwerker die eenzaam de kleine trom tot stamelen bracht, tot Slatkins belangrijkste sjerpa's. Maar wat vooral telde, was de collectieve prestatie van een orkest dat anderhalf decennium geleden een Ivesproject onvoltooid liet en de verantwoordelijke dirigent (Michael Tilson Thomas) na twee symfonieën gedag zei.
De vraag omtrent Ives' professionaliteit lijkt ook sommige dirigenten die hem uitvoeren te achtervolgen. Het zal Slatkin hopelijk bespaard blijven. Zijn uitvoeringen van ander Amerikaanse werk (John Adams, Ernst Toch, een hopeloos 'professioneel' tromboneconcert van Christopher Rouse met solist Ivan Meylemans als uitblinker) waren er goed genoeg voor.
Roland de Beer

