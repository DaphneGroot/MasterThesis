	PSV roept bij Vervoorn herinneringen op aan voorgaande zwembolwerken  Straks komt de jaloezie en het verval leert de geschiedenis
	Van onze verslaggever
Marcel van Lieshout

AMSTERDAM
Als zwemcoach van de Amsterdamse vereniging de Dolfijn, in 1990, had Cees Vervoorn alles keurig voor elkaar: goede trainingsfaciliteiten, geld, en de beste zwemmers en zwemsters van Nederland bijeen. Een situatie vergelijkbaar met de huidige bij het Eindhovense PSV, het nationale bolwerk van zwemtalent.
Zeven jaar later zegt Cees Vervoorn (38), inmiddels beleidsmaker bij NOCNSF: 'Alleen, ik lag voortdurend met de zwembond in de clinch. Onze zwemmers gingen steeds met mij mee op trainingskamp en dat paste dan weer niet in de plannen van de bond.'
Omzien in wrok doet Vervoorn niet. In alle kalmte analyseert hij dat de zwemwereld in 1990 in veel opzichten nog niet rijp was voor de gedachte om al het zwemtalent bij n vereniging bijeen te brengen. 'Alle zwemcoaches in Nederland keken toen eerst naar elkaar, in plaats van naar de zwemmers.' Hijzelf incluis? Het antwoord is lang, maar mondt uit in een aarzelend: 'Mm,..ja.'
Nu jubelt en juicht de zwemwereld over het succes van PSV, het concentraat van topzwemmers dat Nederland weer doet meetellen. Kirsten Vlieghuis won vorig jaar in Atlanta twee bronzen medailles. Nooit zwom een zeventienjarige zo hard op het koningsnummer van het zwemmen (100 meter vrije slag) als Pieter van den Hoogenband tijdens diezelfde Spelen. Marcel Wouda is wereldrecordhouder op de 400 meter wisselslag op de korte baan.
En Vervoorn jubelt en juicht mee en wijst er onderwijl op dat bij de laatste Europese jeugdkampioenschappen ook weer veel successen zijn geboekt. 'Ja, het ziet er allemaal heel goed uit.' Morgen beginnen de zwemmers/sters aan het Europees Kampioenschap in Sevilla en Vervoorn rekent op medailles.
Als topzwemmer was hijzelf bij drie Olympische Spelen (Montreal, Moskou en Los Angeles) aanwezig, een uitzonderlijkheid in de zwemsport. Zeker in die tijd. Zwemmers kozen al vroeg voor een maatschappelijke carrire; anders dan nu viel er als zwemmer vrijwel niets te verdienen en bovendien geniet een topsporter tegenwoordig veel meer aanzien dan toen.
Vervoorn bleef echter lang zwemmen en hield en houdt dus erg van de sport. 'Ik heb het altijd een fantastische sport gevonden.' Zelfs toen hij in 1980 door een onachtzaamheidje (te trage start) de Olympische titel verspeelde op de 100 meter vlinderslag. Goed, toen kon hij even niet lachen, sindsdien moet hij altijd weer lachen om het feit dat hij immer, in welk interview dan ook, wordt herinnerd aan dat moment.
Aan de vooravond van het EK zwemmen wordt Vervoorn herinnerd aan zijn pogingen om indertijd als coach van de Dolfijn een 'PSV-achtig' topsport-instituut te creren. Hij zegt: 'Ach, PSV heeft nu het geluk dat er geld is, dat er hele goede zwemmers en zwemsters zijn, dat de zwembond veranderd is en nu ook topsport-gericht denkt. En dat er natuurlijk een hele goede trainer is.'
En dus is er succes, completeert Vervoorn zijn betoog. 'En nu moet je weer oppassen dat je niet in een fase komt van, wat ik maar noem, afzetgedrag door andere verenigingen.' Niet dat hij daar aanwijzingen voor heeft, maar het is 'zo menselijk dat het succes van PSV coaches van andere clubs jaloers maakt'. Hetgeen in het ergste geval kan leiden tot verspilling van talent.
'Dan heb je iemand die zo talentvol is dat hij eigenlijk naar PSV zou moeten gaan, maar de vereniging doet er alles aan om dat grote talent voor zichzelf te houden. Voor het aanzien van die club, voor het aanzien van die coach, noem maar op.
'Talentjes worden vaak emotioneel onder druk gezet, ook door ouders, om in godsnaam bij hun vereniging te blijven. Dat is zonde. Dat zijn vaak de zwemmers en zwemsters die je op zestien-, zeventienjarige leeftijd uit het zwemmen ziet verdwijnen.
Kijk naar hoe het altijd is gegaan en hoe het vermoedelijk altijd zal gaan, zegt Vervoorn. 'We hebben sinds begin jaren zeventig altijd verenigingen gehad die zes, zeven jaar domineerden. Eerst had je Zian, toen HZPC, daarna de Dolfijn en nu PSV. Maar PSV blijft ook niet eeuwig sterk.
'Zo'n sterke vereniging komt voort uit een situatie waarin niemand elkaar het licht in de ogen gunt. Dan ontstaat er ineens een enorme synergie, is er een goede generatie zwemmers, records, medailles en dan zakt het ineens weer in. Onder andere omdat er jaloezie in het spel is. En dat staat er weer een nieuwe trainer op en komen er weer nieuwe geldschieters en alles herhaalt zich weer.'
Ook de sportwereld kent zijn golfbewegingen, weet Vervoorn. Hij plaatst n actuele kanttekening: 'Je ziet nu dat er in Amersfoort bij AZPC, van oudsher en zwembolwerk, ook plannen zijn voor een zweminstituut naar PSV-voorbeeld.
'In termen van efficiency zeg ik: PSV zit nu vol. Dertig man is teveel voor n toptrainer. In Amersfoort is een goede accommodatie, er zijn goede zwemmers, er is een goede trainer. Dus waarom niet?
Deinend op de golven van de zwemwereld concludeert Vervoorn dat er slechts n constante is. 'We hebben in Nederland het grote geluk dat iedereen kan zwemmen. In dit waterrijke land moet iedereen kunnen zwemmen. Nederland zal altijd goede zwemmers en zwemsters hebben.'
Hij mijmert over het nieuwe zwempaleis van Nederland, het Sloterparkbad in Amsterdam. 'Over twee, drie jaar hebben we een fantastisch zwembad, ook naar internationale maatstaven. Amsterdam heeft universiteiten, hogescholen. Wie weet wat voor zuigende werking zo'n accommodatie kan hebben op het samenbrengen van talent in Amsterdam.'
Amsterdam, de Hagenaar Vervoorn woont er al jaren. Nu in Nieuw-Sloten, niet zo ver weg van...'Nee, zwemcoach word ik niet meer. Dat boek heb ik uit.'

Foto
	Cees Vervoorn: 'We hebben in Nederland het grote geluk dat iedereen kan zwemmen.' FOTO XANDER REMKES

