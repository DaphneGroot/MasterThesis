 ANVR - GROEI 3% REISBRANCHE NEDERLAND. 
 HOOFDDORP, 12 november (Reuter) - De Nederlandse reisbranche heeft zich in het zomerseizoen van de achterstand van begin dit jaar hersteld, meldt de brancheorganisatie ANVR. 
 De branche behaalde t/m 27 october een groei van 3 procent ten opzichte van 1995, zo blijkt uit de ANVR-boekingsstatistiek. 
 De busreizen liepen als enige terug (-12 procent), terwijl de riviercruises, trein-, vlieg-en autoreizen toenamen. 
 De daling van de busreizen is vertekend doordat enkele groeisegmenten (themareizen, attractieparken en fly-drive arrangementen) grotendeels buiten de statistiek vallen. 
 Spanje blijft met 19 procent veruit het belangrijkste vakantieland. Nederland komt met 11 procent, na Frankrijk (13 procent), op de derde plaats. 
 Spanje moet het vooral van de vliegvakanties hebben, waar het land een marktaandeel van 31 procent heeft. 
 Nederland staat op de eerste plaats wat autobestemmingen betreft (marktaandeel 27 procent). 
 De boekingen voor het komende winterseizoen zijn gelijk ten opzichte van 1995. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
