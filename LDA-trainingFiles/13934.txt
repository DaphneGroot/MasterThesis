Hoogvliet (stadsdeel).
Hoogvliet is een gebied van de gemeente Rotterdam.
Geschiedenis.
Hoogvliet is een voormalig dorp en gemeente in Zuid-Holland. De oudste vermelding van Hoogvliet – in vroeger eeuwen Oedenvliet, Oudenvliet en Odenvliet genoemd – dateert van 26 mei 1326 (Archief heren Van Putten & Strijen inv. nr. 144). Het is genoemd naar Oda (Oede) van Putten, middelste van drie dochters van Heer Nicolaas III van Putten en zijn vrouw, Vrouwe Aleida van Strijen, die dit gebied als bruidsschat meekreeg bij haar huwelijk in 1315 met Willem IV van Horne.
Tot 1811 bleef Hoogvliet een zelfstandige ambachtsheerlijkheid. Van 1811 tot 1818 behoorde Hoogvliet tot de gemeente Poortugaal. Van 1818 tot 1934 was Hoogvliet (weer) een zelfstandige gemeente, die de laatste decennia van haar zelfstandigheid een burgemeester deelde met het dorp Pernis.
Annexatie.
Hoogvliet werd in 1934 tegelijk met Pernis ingelijfd bij de gemeente Rotterdam, hoewel een overgrote meerderheid van de inwoners daar fel tegenstander van was. Het grondgebied werd voor een klein gedeelte in gebruik genomen als industrieterrein. In de jaren 50 en 60 van de vorige eeuw onderging het van oorsprong kleine dijkdorp een enorme groei. Vrijwel het gehele oorspronkelijke dorp is daarbij afgebroken. Alleen in het gebied rond de Dorpskerk staan nog enkele oorspronkelijke gebouwen. Het haventje werd gedempt. Op de plek van de oude dorpskern verscheen in de jaren 60 een nieuw winkelcentrum, "de Binnenban". De dorpsbegraafplaats bij de kerk veranderde in een parkeerplaats. Het aantal woningen nam met duizenden toe, Hoogvliet werd woonplaats van velen die werkzaam waren in de petrochemische industrie of bij toeleveranciers daarvan.
Verkeer en vervoer.
Hoogvliet heeft aansluitingen op de snelwegen A4 (Beneluxtunnel) en A15 (Botlekbrug). Twee bruggen over de Oude Maas, de Spijkenissebrug en de Botlekbrug, verbinden de plaats met Spijkenisse, de Botlek en de A15. De op een na langste weg van Nederland, de Groene Kruisweg, doorkruist Hoogvliet. Ook is Hoogvliet aangesloten op het Rotterdamse metronet. De drie Hoogvlietse metrostations worden bediend door de lijnen C en D. Het busnet in Hoogvliet wordt ook bediend door de RET. De buslijnen door Hoogvliet zijn lijn 78 door Westpunt en Oudeland en lijn 80 door Zalmplaat en Meeuwenplaat. De nachtbus (BOB-bus) B7 en B8 rijdt in de nachten van vrijdag op zaterdag en van zaterdag op zondag.
Winkelen.
In het Middengebied bevindt zich winkelcentrum "de Binnenban". Op donderdag vindt de weekmarkt plaats op de parkeerplaats aan de westzijde van het winkelcentrum. Verder zijn in de woonwijken enkele kleine winkelcentra voor de dagelijkse boodschappen.
Bestuur.
Tot 2014 was Hoogvliet een deelgemeente. In dat jaar is deze vervangen door een 'gebiedscommissie'.
Zetelverdeling deelraad resp. gebiedscommissie.
De onderstreepte getallen vormen de hieruit onderhandelde bestuursmeerderheid.
Campus Hoogvliet.
Op de Campus Hoogvliet zijn sinds 2014 drie scholen gevestigd: ROC Zadkine Hoogvliet (met onder meer de Veiligheidsacademie), Penta College Hoogvliet en Einstein Lyceum.
Behalve scholen bevinden zich op de Campus Hoogvliet een Sportaccomodatie, de Artstudio Hoogvliet en een honderdtal studentenwoningen.
