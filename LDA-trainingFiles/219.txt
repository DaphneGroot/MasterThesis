	Groot gebrek aan donoren wekt bezorgdheid commissie Ziekenfondsraad Wachttijd harttransplantatie te lang
	Van onze verslaggeefster

AMSTERDAM
De wachttijd voor een harttransplantatie is aanzienlijk toegenomen door een groot gebrek aan donorharten. In 1995 stond een patiënt gemiddeld 217 dagen op de wachtlijst, het jaar daarvoor nog 99 dagen. De begeleidingscommissie harttransplantatie van de Ziekenfondsraad maakt zich dan ook zorgen, omdat veel patiënten die op de wachtlijst staan, nu eerder overlijden.
Het aantal harttransplantaties in Nederland blijft achter ten opzichte van andere landen en eerdere verwachtingen, zo blijkt uit een evaluatierapport van de commissie. De resultaten met geopereerde patiënten zijn internationaal gezien goed.
De commissie heeft op verzoek van minister Borst van Volksgezondheid gekeken naar de criteria voor donorharten. De centra in Utrecht en Rotterdam gaan uit van een bovengrens van 55 jaar voor donorharten. Uit onderzoeksgegevens blijkt dat het succes van de transplantatie sterk afhangt van de leeftijd van het donororgaan. Het is dan ook niet de bedoeling, behalve in uitzonderingsgevallen, de leeftijd te verhogen. Om de problemen rond harttransplantaties aan te pakken pleit de commissie voor een actievere werving van donoren en het eventueel openen van een derde centrum.
De kosten van een harttransplantatie liggen om en nabij de viereneenhalve ton. Dat bedrag is hetzelfde voor een lever- of longtransplantatie. Het aantal gewonnen levensjaren na een operatie is echter verschillend. Na een harttransplanatie leeft een patiënt gemiddeld nog zo'n 10,5 jaar, na een levertransplantatie is dat ongeveer 7,5 jaar en na een longtransplantatie nog geen vier jaar.
Deze cijfers staan in een rapport dat de Ziekenfondsraad naar minister Borst heeft gestuurd. De raad wil nog wachten met het opnemen van longtransplantaties als verstrekking in de Ziekenfondswet. De operaties worden nu nog betaald uit het potje Ontwikkelingsgeneeskunde.
De kosten per gewonnen levensjaar van de longtransplantatie liggen weliswaar hoger dan die van de hart- en levertransplantatie, maar de kwaliteit van leven neemt enorm toe en is na verloop van tijd ongeveer even goed als van een gezond mens, aldus een woordvoerder van de Ziekenfondsraad.
De raad stelt dan ook voor eerst te onderzoeken hoe de kosten van een longtransplantatie omlaag kunnen.

