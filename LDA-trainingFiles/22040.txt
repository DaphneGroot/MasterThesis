Spinozapremie.
De NWO-Spinozapremie is de hoogste Nederlandse onderscheiding in de wetenschap. De premie wordt sinds 1995 jaarlijks uitgereikt door de Nederlandse Organisatie voor Wetenschappelijk Onderzoek (NWO) aan Nederlandse onderzoekers die tot de internationale top van de wetenschap behoren.
Jaarlijks wordt de NWO-Spinozapremie toegekend aan maximaal vier wetenschappers. Elke winnaar ontvangt een bedrag van 2,5 miljoen euro, dat geheel naar eigen inzicht besteed mag worden aan nieuw onderzoek. (Dat bedrag varieerde tussen 1995 en 2000 van 2 tot 4 miljoen gulden en was van 2001 tot en met 2008 1,5 miljoen euro). De prijs is genoemd naar de filosoof Baruch Spinoza.
Tot en met 2017 waren 69 prijswinnaars man, 16 vrouw. De prijs werd 61 keer uitgereikt aan een beta-wetenschapper (inclusief biomedische wetenschappen) en 20 keer aan een alfa- of gamma-wetenschapper. De gemiddelde leeftijd van de winnaars op het moment van toekenning bedraagt 50 jaar.
