EenVandaag.
"EenVandaag" is een actualiteitenrubriek op de Nederlandse televisie. Het AVROTROS-programma, voorheen AVRO en TROS, wordt op de vroege avond uitgezonden op NPO 1. De presentatie is afwisselend in handen van Pieter Jan Hagens, Jojanneke van den Berge, Jaap Jongbloed en Suzanne Bosman. De hoofdredacteur is Jan Kriek.
Ontstaan en samenstelling.
In 1993 werden de actualiteitenprogramma's "Aktua" (TROS), "Tijdsein" (EO) en "Nieuwslijn" (Veronica) samengevoegd in een nieuwe formule: 2Vandaag.
De deelnemende omroepen zijn in de loop der tijd meermaals veranderd. Toen Veronica in 1995 commercieel ging, trok deze omroep zich terug uit het programma. Op 30 augustus 2004 nam de AVRO de plaats van de EO in, omdat deze twee omroepen toen van thuisnet wisselden. Vanaf die datum werd het programma – sinds 2 januari 2003 "TweeVandaag" geheten – door één redactie gemaakt.
Naamswijziging.
Op 4 september 2006 vond een volgende naamswijziging plaats: "TweeVandaag" werd "EénVandaag". De reden hiervoor was de verhuizing van Nederland 2 naar Nederland 1, als gevolg van een nieuwe programmeringsindeling. Later verviel het accentstreepje in de naam. Het programma wordt tijdens bepaalde evenementen, zoals het EK of WK, op NPO 2 uitgezonden maar behoudt dan de naam EenVandaag.
Met de naamswijziging van 2006 kreeg het programma ook een nieuw uiterlijk, zoals een nieuw decor en een nieuw logo. Ook werden de programmaonderdelen aan de nieuwe naam aangepast. Het TweeVandaag Opiniepanel werd het EenVandaag Opiniepanel. Ook kwam er het 1V Jongerenpanel voor jongeren van 12 tot 24.
Panel.
Een terugkerend programmaonderdeel is het EenVandaag Opiniepanel. Dit panel is ingesteld in 2004, toen nog als het TweeVandaag Opiniepanel. De vrijwillige deelnemers aan dit panel krijgen regelmatig online een enquête over de actualiteit voorgelegd. Begin 2006 telde dit panel al meer dan 35.000 leden, in 2011 meer dan 50.000. Daarmee is het een van de grootste opiniepanels van Nederland. "EenVandaag" kent in tegenstelling tot vele andere programma's geen zomer- of winterstop.
Dossier EenVandaag.
Vanaf februari 2014 verscheen er op onregelmatige basis een apart programma genaamd "Dossier EenVandaag". Hierin stellen Jan Born en Sander 't Sas misstanden aan de kaak en duiken onder meer in dossiers van klokkenluiders. De nadruk ligt op dubieus overheidsbeleid, falend toezicht en criminaliteit.
Uitzendingen van "Dossier EenVandaag" zijn, anders dan de titelnaam doet vermoeden, niet uitsluitend op NPO 1 te bezichtigen.
