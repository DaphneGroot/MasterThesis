De Stratemakeropzeeshow.
De Stratemakeropzeeshow was een Nederlands televisieprogramma voor kinderen vanaf een jaar of 8, met Aart Staartjes als "de Stratemaker" ('Straat') die aan het begin van het programma, gezeten in een bootje op het water, een baksteen liet zinken, Wieteke van Dort als "de Deftige Dame" die in werkelijkheid helemaal niet zo deftig was en regelmatig hoorbaar een scheet liet en Joost Prinsen als "Erik Engerd" die zich inbeeldde een soort "monsterfiguur" te zijn en iedereen bang probeerde te maken, wat nooit lukte. Van de reeks werden tussen 3 oktober 1972 en 26 december 1974 55 afleveringen uitgezonden.
Het programma behandelde regelmatig onderwerpen die in die tijd controversieel waren. Naast de vaste drie typetjes speelden ze ook vele andere typetjes. Een beruchte uitzending had bijvoorbeeld als thema 'pies en poep'. Daarin vroeg iemand bijvoorbeeld de weg naar het "Drollenplein" en die werd hem dan gewezen via de "Piesstraat" en het "Poepjesplein". Ook de mentaliteit van de Stratemakeropzeeshow was vernieuwend. Men probeerde betutteling te vermijden en de traditionele gezagsverhouding tussen ouders en kinderen werd soms ironisch aan de kaak gesteld. In een scène uit het programma werden ouders bijvoorbeeld bij hun kinderen op het matje geroepen, om dingen te horen als "Zul je 't nooit meer doen?", "Beloofd?".
Ook een min of meer vast onderdeel was een sketch waarin Staartjes en Van Dort twee leerlingen speelden, die als enigen nog over waren van een klas omdat ze elk jaar bleven zitten. In een ouderwets schoolbankje gezeten luisterden zij naar de lessen van onderwijzer Joost Prinsen, die nooit verder kwam dan "de bodemgesteldheid van Zuidoost Groningen".
Ondanks dat diverse ouders hun kinderen verboden ernaar te kijken, was de Stratemakeropzeeshow een populair programma (niet in de laatste plaats omdat Henk van der Meyden er in De Telegraaf schande van sprak).
De naam van het programma was ontleend aan een traditionele grap van volwassenen tegen kleine kinderen met de vraag "wat wil je later worden?" en als het kind dat niet helemaal weet luidt de conclusie: "ik denk dat jij stratenmaker wordt. Stratenmaker op zee!" Die grap met een baard was hier werkelijkheid, want Staartjes beeldde iemand uit die echt stratenmaker op zee was geworden.
De makers zouden later tevens aan de basis staan van de programma's J.J. De Bom voorheen De Kindervriend en Het Klokhuis.
Liedjes.
De liedjes voor de Stratemakeropzeeshow werden geschreven door Harry Bannink, met teksten van schrijvers als Willem Wilmink, Karel Eykman (onder het pseudoniem Hendrik Blaak) en Hans Dorrestijn.
Een bekend liedje uit één van de shows is "Freekie" van Willem Wilmink, vertolkt door Joost Prinsen, over een geestelijk gehandicapte jongen, waarin men aan het denken wordt gezet omdat blijkt dat zo iemand ook heel gelukkig kan zijn.
