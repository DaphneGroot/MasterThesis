	Een berg van licht In het Getty Center in Los Angeles zijn de verhoudingen zoek
	RUIM DERTIG kilometer lang is Sunset Boulevard in Los Angeles, de weg die zich uitstrekt van het ongure Echopark in het zuidoosten, tot aan het majestueuze Brentwood en Malibu in het noordwesten van de stad. In die dertig kilometer belooft de weg iedereen de mooiste zonsondergang, of hij nu steenrijk is of zo arm als een kerkrat. Weg kloof tussen arm en rijk, leve Sunset Boulevard!
In de weg liggen nog veel meer beloften besloten. Sunset Boulevard staat ook symbool voor de route die de pioniers twee eeuwen geleden volgden: de weg die van de oost- naar de westkust van Amerika voerde en die 'beschaving en cultuur' bracht waar 'wildernis' heerste.
Geen gedenkplaat markeert het eind van die lange weg, geen monument, geen opvallend gebouw. Sunset Boulevard kronkelt over de heuvels en botst dan op een bescheiden kruispunt tegen de Pacific Coast Highway op, waar plotseling, zonder enig drama, de Grote Oceaan aan je voeten ligt.
Maar nu heeft Sunset Boulevard dan eindelijk zijn landmark, al is het niet pal aan zee, maar vlak daarvoor, bij het laatste obstakel dat de pioniers moesten overwinnen - de uitlopers van de Santa Monica Mountains. Op een heuveltop, hoog boven de tienbaans snelweg naar San Diego, heeft zich een beige-wit gebouwencomplex van kolossale omvang genesteld. Hier ligt het spiksplinternieuwe Getty Center, ontworpen door de Amerikaanse architect Richard Meier (1934).
Het centrum, dat naast onderzoeksinstituten en laboratoria ook een immense bibliotheek, een opleidingsinstituut en een groot museum met roemruchte kunst huisvest, gaat aanstaande dinsdag voor het publiek open.
Veertien jaar hebben Meier en de zijnen aan het complex getekend en gebouwd, en dat is negen jaar langer dan aanvankelijk gedacht. De oorspronkelijke bewoners van de heuvel - coyotes, slangen en herten - zijn verjaagd. Hun struikgewas is weggegraven, de berg is uitgehold, bebouwd en opnieuw beplant, met honderden strak in het gelid staande eikenbomen. Wat de kosten van de onderneming betreft kun je gerust spreken van een nachtmerrie. In plaats van de begrote 75 miljoen dollar heeft het project in totaal een miljard dollar gekost. Daarmee is het het duurste cultuurcomplex dat deze eeuw in de Verenigde Staten is gebouwd.
De aanstichter van dit alles, J. Paul Getty (1892-1976), liet bij zijn dood een vermogen na dat elk voorstellingsvermogen te boven ging. Getty was rijk geworden in de olie, en begon in de jaren dertig kunst te verzamelen. Hoewel zijn eerste aankoop een schilderij betrof, een landschap van Jan van Goyen, richtte zijn verzamelliefde zich op beelden uit de klassieke oudheid en achttiende-eeuws Frans meubilair, en later opnieuw op schilderijen van oude meesters.
De notoir gierige en 'thuisloze' miljonair (hij bracht het grootste deel van zijn leven door in de duurste hotels van Europa) kocht in 1954 een ranch in Malibu, waar hij zijn immer uitdijende verzameling kon huisvesten. Veertien jaar later bouwde hij daar een nog groter onderkomen voor zijn schatten, een replica van een Romeinse villa. Dit werd het Getty Museum - een villa die in de jaren tachtig wellicht kon doorgaan voor een fraai staaltje van postmodernistische architectuur, maar in de jaren zestig en zeventig vooral gold als een voorbeeld van Californische wansmaak.
Aan dit museum liet Getty bij zijn dood in 1976 zijn astronomische erfenis na. De Getty Trust - de stichting die werd opgericht om het geld te beheren - kreeg in een klap een kapitaal van 700 miljoen dollar tot haar beschikking, een bedrag dat sindsdien is uitgegroeid tot 4,3 miljard dollar.
Vanaf de officile ingebruikname van de nalatenschap in 1982 heeft de expansie van het Getty, zoals het kortweg heet, stormachtige proporties aangenomen. Er is een internationaal onderzoeksinstituut opgericht voor kunst- en geesteswetenschappen. Er is een filantropisch stipendia-programma, dat jaarlijks zeven miljoen gulden verdeelt onder wetenschappers en kunsthistorische projecten. Er is een informatieinstituut, dat gegevens over kunstdiefstallen op het internet zet en in Europese archieven speurt naar gegevens over de herkomst van kunstwerken. En er is een conservatie-instituut, dat de restauratie financiert van culturele schatten over de hele wereld. Dit zijn de minst zichtbare activiteiten van het Getty, die niet zozeer het eigen belang, als wel een algemeen 'wereldbelang' dienen.
Maar ondanks die goede werken is het Getty het afgelopen decennium vooral geassocieerd met pompeuze, peperdure en de markt bedervende aankopen. Keer op keer kwam de stichting in het nieuws met sensationele bulk-aankopen, zoals die van 144 middeleeuwse handschriften van de Duitse chocoladefabrikant Peter Ludwig, of de aanschaf van de grootste, dertigduizend items omvattende fotocollectie ter wereld. Afgezien van deze spektakelstukken, waren er nog honderden individuele aankopen, die steevast tegen recordprijzen op veilingen werden afgehamerd. Het Getty had immers toch geld genoeg.
De Irissen van Van Gogh is een beroemd, in 1990 aangekocht voorbeeld. Andere spectaculaire aankopen - waarover het Getty overigens nooit iets loslaat - betreffen doeken, panelen en tekeningen van Michelangelo, Raphal, Fra Bartolommeo, Pontormo, Rubens, Rembrandt, van impressionisten als Monet, Renoir en Manet, en van post-impressionisten als Czanne en Ensor. Stuk voor stuk werken van meesters die nauwelijks meer op de markt verschijnen en die verworven zijn volgens het Getty-adagium: Get the greatest and rarest objects.
En nu is daar de superbehuizing voor al deze instellingen en kunstwerken tezamen. Het is een 110 hectare grote campus, die als een citadel of - volgens sommigen - schildpad op de heuvel ligt en een enorme schat aan kennis en rijkdom herbergt. 'De verwezenlijking van een visioen dat ik vijftien jaar geleden had', zei de president van de Getty Trust, Harold Williams, afgelopen week. En zoals elk visioen, gaat ook dat van Williams met veel licht gepaard.
Licht, daar draait het nieuwe Getty Center om. Alles is ondergeschikt of aangepast aan dat onbarmhartige en onverbloemde Californische licht, dat geen ruimte biedt aan geheimen, raadsels of mysterin. Vanaf het moment dat je onder aan de heuvel een blik werpt op het lichte gevaarte met z'n natuurstenen gevels en scherpe slagschaduwen hoog boven je, ben je van de aanwezigheid van dat licht doordrongen.
Voordat je kunt vaststellen dat de gevels er van dichtbij net zo ruw en fossielachtig uitzien als van veraf, word je een donkere ondergrondse parkeerplaats in gedirigeerd. Daar laat elke bezoeker zijn auto achter, en neemt de lift naar 'Niveau 1', waarvandaan een hagelwit elektronisch treintje vertrekt naar de top.
Wie boven aankomt, zal waarschijnlijk de kunst nog even links laten liggen en - net als in het Centre Pompidou in Parijs - naar de balustrade rennen om te genieten van het glorieuze uitzicht.
Maar dan wordt het toch echt tijd om het 'geestelijke avontuur' dat het Getty zijn bezoekers belooft, tegemoet te treden. Dat avontuur begint bij het omhulsel: Meiers schepping, die bestaat uit een serie onderling verbonden museumpaviljoens rond een plein, met ten noorden en ten westen daarvan gebouwen voor de onderzoeksinstituten, het restaurant en het auditorium.
Meier, die zijn naam al lang had gevestigd met streng modernistische, witte gebouwen (zoals het stadhuis in Den Haag en het museum voor Toegepaste Kunst in Frankfurt), heeft bij het Getty Center compromis op compromis moeten sluiten. 'Ik was in Los Angeles gedwongen een geheel nieuwe benadering te zoeken in mijn werk,' schrijft Meier in het openhartige boek Building the Getty Museum, dat hij vlak voor de opening heeft gepubliceerd. 'De ironie ontging me niet', vervolgt Meier, 'ik was voor het Getty Center uitgezocht vanwege mijn staat van dienst - op voorwaarde dat ik brak met mijn verleden.'
Zo mocht Meier zijn favoriete kleur wit niet gebruiken, vanwege het verblindende effect dat dit op de omgeving zou hebben. Ook moest hij de hoogte van de verschillende gebouwen beperken - de rijke huizenbezitters van het nabijgelegen Brentwood vreesden dat ze anders 'niet naakt bij hun zwembad konden liggen'. Milieu-organisaties roerden zich, en ook het Getty-bestuur lag steeds weer dwars over bouwkundige details.
Het resultaat van al die bureaucratische bemoeienissen is, dat er nu weliswaar een bijna-wit complex staat dat van de wc tot aan de wandbekleding, van het travertijn op de vloeren tot aan de computergestuurde panelen in de dakramen perfect is afgewerkt, maar dat samenhang en eenheid ontbeert, en dat je nooit het gevoel geeft ergens 'thuis' te zijn.
Zeker, Meier heeft op de menselijke maat toegesneden pleintjes, fonteinen en piazza's tussen de paviljoens aangelegd, die de bezoeker van het ene gebouw naar het andere moeten leiden. Maar wie niet wil verdwalen in dit amalgaam van zalen, trappen, balustrades, open en dichte doorgangen, moet een goede padvinder zijn.
De opstellingen van de collecties toegepaste kunst, beelden, tekeningen en schilderijen helpen de bezoeker evenmin op weg. Een zaaltje met de zeldzaamste tekeningen uit de zestiende en zeventiende eeuw ligt onlogisch ingeklemd tussen protserige achttiende-eeuwse Franse stijlkamers en barokke bronzen beelden. En waar elk ander museum schilderijen bijeen brengt in een enkel gebouw of verdieping, verspreidt het Getty ze over vele paviljoens.
Zo vind je in het noordelijke paviljoen een pluk Duitse, Vlaamse en Italiaanse renaissance-schilders, in het oostelijke paviljoen Hollandse en Vlaamse zeventiende-eeuwse meesters, in het zuidelijke en westelijke paviljoen achttiende en negentiende-eeuwse Fransen en Italianen - het sluitstuk, want het Getty verzamelt conservatief en negeert de moderne kunst. Tussen al die schilderstijlen en paviljoens lijkt het op de kaart eenvoudig manoeuvreren. Maar in de praktijk blijken veel doorgangen nooduitgangen te zijn, die in geval van gn nood hermetisch gesloten blijven.
De reden voor dit zo verbrokkelde tentoonstellingsbeleid is het veelbezongen licht. Museumdirecteur John Walsh decreteerde dat alle schilderijen van het Getty in getemperd daglicht te zien moeten zijn. Daar is iets voor te zeggen, niets is zo irritant als de spiegeling van kunstlicht op het vernis van een mooie oude meester. Maar aan de andere kant doet dit decreet de kunst in het Getty ook veel kwaad. Want het betekent dat de schilderijen slechts op de bovenste verdiepingen van de paviljoens kunnen hangen, waar daglicht door de dakramen binnenstroomt. Tekeningen, om maar iets te noemen, zullen daar nooit te zien zijn.
Zo raken verbanden zoek in de collectie, die toch al niet gekenschetst wordt door een organische samenhang. In elk zaaltje speelt het toevalsaspect een rol, omdat de tentoongestelde kunstwerken los van hun traditie te zien zijn. Het kan feitelijk wel juist zijn de laat vijftiende-eeuwse schilder Hans Holbein samen met zijn Vlaamse collega Dieric Bouts in een zaal met 'Noord-Europese kunst' te presenteren. Maar Holbein vertrok naar het Engelse hof en schilderde daar bijna zijn leven lang portretten van vorsten en edellieden. Interessanter zou het dan ook zijn, hem zonder al te veel gezoek te kunnen vergelijken met zijn latere 'landgenoten' en portretschilders als Van Dijck en Gainsborough.
Op een tekstbord in een paviljoen schrijft Walsh heel idealistisch: 'Kunstenaars werkten bij natuurlijk daglicht, levendig en overvloedig, en met dat licht in hun achterhoofd stelden ze zich ook het publiek voor. Het is eenvoudigweg onze taak galeries te bouwen die deze optimale condities weer tot leven wekken.' Maar wie in een van de schilderijenzalen stuit op twee betoverende hooibergen in de sneeuw die Monet in 1891 schilderde, beseft dat 'optimale condities' zich niet door decreten laten afdwingen.
Het wit van Monet is blauw, lila en paars tegelijk, en toch is het sneeuw. Dat is de werkelijk grote kunst; de kunst die Walsh noch Meier in het nieuwe Getty Center tot uitdrukking hebben weten te brengen.
J. Paul Getty Museum in het Getty Center. 1200 Getty Center Drive, Los Angeles. Geopend vanaf 16 december. Toegang gratis. Parkeren (reserveren verplicht) 310 4407300.
Richard Meier: Building the Getty. Alfred A. Knopf, $ 35,-.
John Walsh en Deborah Gribbon: The J. Paul Getty Museum and its Collections, $ 45,-.

Foto
	FOTO STEPHANE COMPOINT / SYGMA / ABC De hal, de leeszaal en het restaurant van het Getty Center. FOTO'S PAUL GETTY TRUST

