	PERSOONLIJK
	De man die Elsevier bouwde, werd hij genoemd. RUDOLF VAN DEN BRINK (77), oud-voorzitter van de Raad van Bestuur van Elsevier, is woensdag overleden. Van den Brink stond aan de wieg van het Elsevier-concern en leidde het bedrijf ruim 35 jaar.
Nadat hij zijn studie economie aan de Katholieke Economische Hogeschool in Tilburg had voltooid, trad Van den Brink in het laatste oorlogsjaar, 1944, in dienst bij Elsevier. 'In een huis aan de Spuistraat met veertien man personeel', zei hij later. In 1947 werd hij directeur van de holdingmaatschappij, in 1972 werd hij eerste voorzitter van Elseviers Raad van Bestuur.
Onder zijn leiding groeide de omzet van Elsevier in meer dan dertig jaar onstuimig. Het aantal personeelsleden liep op tot meer dan vijfduizend. Vooral in de uitgeverswereld werd de naam van Van den Brink in de loop der jaren een begrip. In 1979 nam hij op zestigjarige leeftijd afscheid van Elsevier, na 35 jaar.

