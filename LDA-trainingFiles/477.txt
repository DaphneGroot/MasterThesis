	Haarlem overweegt andere functie voor gemeentesecretaris
	ANP
HAARLEM
Het college van B en W in Haarlem gaat met gemeentesecretaris E. Blitz praten over een andere functie. Het college heeft woensdag in de gemeenteraad een voorstel tot ontslag van Blitz ingetrokken.
Het plan was om de omstreden gemeentesecretaris per 29 januari eervol te ontslaan. Blitz (52) zou dan tot haar pensioen haar volledige salaris uitbetaald krijgen, inclusief verhogingen. Deze regeling kan Haarlem 2,4 miljoen gulden kosten als Blitz vóór haar pensioen niet meer aan het werk komt.
De regeling leidde tot kritische vragen in de Tweede Kamer aan minister Dijkstal van Binnenlandse Zaken. Hoe is het mogelijk dat iemand die slecht functioneert, na ontslag toch het salaris behoudt?
De CDA-fractievoorzitter in de Haarlemse gemeenteraad, L. Kroskinski, zei in de raadsvergadering dat de crisis rond Blitz niet alleen haar eigen schuld is. Volgens het raadslid trad het college zwak op door veel te laat in te grijpen. Kroskinski zei ook dat Blitz bereid is te praten over een andere functie. Het college besloot daarop het ontslagvoorstel voorlopig aan te houden.

