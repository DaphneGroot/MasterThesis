Wassenaar (gemeente).
Topografische gemeentekaart van Wassenaar, per december 2016
Wassenaar () is een plaats en gemeente in de Nederlandse provincie Zuid-Holland. De gemeente telt inwoners (, bron: CBS) en heeft een oppervlakte van 62,50 km². Binnen de gemeentegrenzen liggen naast Wassenaar zelf nog enkele gehuchten. De gemeente Wassenaar maakt deel uit van het kaderwetgebied Haaglanden en de metropoolregio Rotterdam-Den Haag.
Wassenaar bestaat uit een dorpskern met daaromheen een bosrijke omgeving met veel villa's en landhuizen. Vele hiervan zijn vanouds buitenplaatsen, zomerverblijven voor welgestelde stedelingen. Behalve aan veel vermogende bewoners bieden deze onderdak aan bedrijven en consulaten. Koning Willem-Alexander en koningin Máxima hebben er hun woning op het landgoed Eikenhorst. Het landgoed Duinrell is in gebruik als pretpark. Ook renbaan Duindigt, de enige overgebleven gras-renbaan in Nederland, ligt in Wassenaar.
In het centrum van Wassenaar staat de oude dorpskerk die deels uit de 12e eeuw dateert, en deels in de 16e eeuw werd opgebouwd na vernielingen in het begin van de Tachtigjarige Oorlog. In deze kerk werd Prinses der Nederlanden Alexia gedoopt. Naast een klein aantal oude dorpshuizen staat er ook de achttiende-eeuwse windmolen Windlust.
Wassenaar grenst aan het dorp Voorschoten waar al jarenlang goede betrekkingen mee zijn. Al van oudsher hebben de twee plaatsen een gezamenlijke geschiedenis. Het geslacht Van Wassenaar huisde bijvoorbeeld in kasteel Duivenvoorde in Voorschoten en Landgoed De Horsten, waar Eikenhorst een deel van is, ligt gedeeltelijk in de buurgemeente.
Aan de Wassenaarse Slag liggen in het natuurgebied nog vele restanten van de Atlantikwall, waaronder een honderden meters lange betonnen muur. Met bijna 1000 meter aan ondergrondse gemetselde gangen worden vijf bunkers verbonden. Het stelsel is tegenwoordig in gebruik als de vleermuisbunker.
Geschiedenis.
Er zijn sporen van bewoning uit 1800 voor Christus aangetroffen. Van de aan Willibrord gewijde, rond 1150 gebouwde romaanse kerk wordt beweerd dat hij op de plaats ligt, waar deze missionaris aan land was gegaan. Dat zou kunnen, want in de jongste jaren heeft archeologisch onderzoek aangetoond dat er in de oude dorpskern al vanaf de Merovingische tijd (7e eeuw) sprake is van permanente bewoning. In de huidige dorpskerk zijn nog sporen te vinden van de 12e-eeuwse romaanse kerk. Een testament van Ida van Santhorst uit 1310 is het oudste archiefstuk dat melding maakt over de dorpskerk.
De hoge duinen ten westen van de kerk zijn pas later ontstaan. In de nabijheid van deze kerk lag de burcht, een grote versterking op een kunstmatige heuvel, van de heren van Van Wassenaer. De eerste vermelding van een lid van dit geslacht dateert van 1200. De vondst van een spinsteentje, een molensteen en metaalslakken, afkomstig van een lokale smederij, uit de 13e eeuw duidt op de aanwezigheid van verschillende typen ambachtslieden. In de 14e eeuw werd er rechtgesproken in het "Wapen van Wassenaar".
Lange tijd bleef Wassenaar een klein dorp. Aan het einde van de middeleeuwen liep vanuit Wassenaar een weg naar het aan zee gelegen, in 1396 gestichte en in de 16e eeuw weer verdwenen zeedorp Berkheide.
In de 16e eeuw (rond 1573-74) werd Wassenaar grotendeels vernietigd door inwoners van Leiden die wilden voorkomen dat Spaanse troepen hun intrek in Wassenaar zouden nemen.
In de Gouden Eeuw ontstonden er buitenplaatsen van rijke Haagse burgers. Clingendael en Duinrell stammen al uit de zeventiende eeuw. De voorganger van Huize De Paauw dateert al uit 1556, nog voor de Tachtigjarige Oorlog. In 1795, telde Wassenaar 26 buitenplaatsen.
Rond 1805 werd de "Heerweg" tussen Den Haag-Haarlem (de huidige Rijksstraatweg, nu beter bekend als de N44/A44) bestraat. Instrumenteel hierin was Adriaan Pieter Twent van Raaphorst, bewoner van Huize de Paauw en "minister" van Binnenlandse Zaken en Verkeer en Waterstaat onder Lodewijk Napoleon.
Omstreeks 1840 liet de broer van koning Willem I, prins Frederik, het paleisje "De Paauw" aanleggen, waar hij tientallen jaren gewoond heeft en dat thans als gemeentehuis van Wassenaar dient. Hij kocht ook vele aangrenzende landgoederen op, waardoor een groot, aaneengesloten gebied ontstond.
Na de aanleg van de spoorlijn Rotterdam Hofplein - Scheveningen (het tracé daarvan vormt de tegenwoordige Landscheidingsweg) in 1907/'08 begon Wassenaar zich te ontwikkelen als villadorp voor rijke havenbaronnen en -industriëlen. Deze ontwikkeling stagneerde tijdens de Eerste Wereldoorlog, maar vanaf de jaren twintig en dertig verrezen veel grote villa's in de bosrijke omgeving van het dorp Wassenaar. Tussen de wereldoorlogen verrees ook de nieuwe wijk De Kieviet in de buurt van het negentiende-eeuwse lustslot Kasteel Oud-Wassenaar. Vanaf 1923/'25 had Wassenaar ook een tramverbinding met Den Haag en Leiden (de Gele Tram). De spoor- en tramlijnen door Wassenaar werden in 1953, respectievelijk 1961 opgeheven.
Op 24 november 1982 werd ten huize van Chris van Veen, de voorzitter van werkgeversorganisatie VNO, het akkoord van Wassenaar gesloten. Hierin werd de basis gelegd voor het later veelbesproken poldermodel.
Kernen.
Binnen de gemeente Wassenaar liggen naast het gelijknamige dorp nog het gehucht Maaldrift, de buurtschappen Rijksdorp en Den Deijl en de wijken Nieuw Wassenaar, Oud Wassenaar, De Kievit en Kerkehout.
Sport en recreatie.
Wassenaar heeft verschillende sportverenigingen, zoals de hockeyclubs De Kieviten en HGC, voetbalclubs zoals RKSV Blauw-Zwart en SV Wassenaar (ook honk- en softbal) en handbalclub Olympia '72. Daarnaast diverse binnensporten zoals volleybalvereniging WVV, badmintonvereniging BCW en zwemvereniging WZK. Ook zijn er tennisbanen zoals De Oude Eik en De Kieviten. Er zijn een paar golfclubs waaronder de Haagse Golf & Country Club, Wassenaarse Golf Groenendael en de GC Rozenstein.
Wassenaar ligt aan de Europese wandelroute E11, ter plaatse ook wel Marskramerpad geheten. De route komt vanuit Den Haag via het Haagse Bos Wassenaar binnen en loopt via Landgoed de Horsten verder naar Voorschoten.
Op het landgoed Duinrell is een gelijknamig attractiepark, het zwembad (Tikibad), een bungalowpark en een camping.
Monumenten.
Een deel van Wassenaar is een beschermd dorpsgezicht en ook de landgoederenzone ten zuiden van Wassenaar is een beschermd dorpsgezicht. Verder zijn er meer dan 300 rijksmonumenten en 115 gemeentelijke monumenten. Tevens zijn er enkele oorlogsmonumenten.
Gemeenteraad.
In 2011 vond een afscheiding plaats van de VVD. Van de 8 zetels die bij de verkiezingen van 2010 behaald werd, verloor de VVD één zetel door de afscheiding van de heer Ben Paulides. Paulides ging in februari 2011 verder als eenmansfractie onder de naam Democratische Liberalen Wassenaar. De oorzaak van de afscheiding was volgens de heer Paulides het gebrek aan transparantie bij het College en het ontbreken van dualisme.
In 2011 vond nog een afscheiding plaats maar dan binnen D66. Van de 2 zetels die D66 bij de verkiezingen behaalde in 2010, verloor D66 één zetel door de afscheiding van mevrouw Mary-Jo van de Velde-de Leeuw. Wederom was de oorzaak van de afscheiding het gebrek aan transparantie bij het College en het ontbreken van dualisme. Van de Velde sloot zich vervolgens aan bij de fractie van WatWassenaarWil en kwam daarmee op 6 zetels uit. Na het vertrek van Van de Velde, februari 2014, kwam D66 weer op 2 zetels.
Bij de verkiezingen van maart 2014 betraden twee nieuwe partijen de Wassenaarse politieke arena, te weten Passie voor Wassenaar en Hart voor Wassenaar. Hart voor Wassenaar ontstond eind 2013 als afsplitsing van WWW na een interne ruzie tussen de fractie en het bestuur. Het bestuur trad af en oud-voorzitter Henri Hendrickx richtte met enkele getrouwen Hart voor Wassenaar op, waarvan hij lijsttrekker werd. De partij kreeg een zetel.
In 2011 moest VVD-fractievoorzitter Bert Ooms het veld ruimen. Hij bleef aanvankelijk aan als raadslid, maar zei ten slotte de gemeenteraad vaarwel. In de herfst van 2013 keerde hij terug voor de VVD na het vertrek uit de gemeenteraad van partijgenote Liz Schaeffer om alweer snel te vertrekken nadat bleek dat hij geen plek kreeg op de kandidatenlijst voor de verkiezingen van 2014. Hierop richtte hij Passie voor Wassenaar op, die bij de verkiezingen twee zetels verwierf. Bijzonder is het feit dat Henri Hendrickx als afdelingsvoorzitter van WWW in de aanloop naar de verkiezingen persberichten uitstuurde die eindigden met de leus Passie voor Wassenaar.
De gemeenteraad van Wassenaar telt naast de in 2014 gehalveerde VVD (van 8 naar 4 zetels) vier partijen die direct of indirect een afsplitsing zijn van de liberalen: WWW (van 5 naar 3 zetels), DLW (1 zetel), Passie voor Wassenaar (2 zetels) en Hart voor Wassenaar (1 zetel). CDA (4 zetels), D66 (van 2 naar 3 zetels), GroenLinks (van 1 naar 2 zetels) en PvdA (1 zetel) complementeren de gemeenteraad.
Het in 2012 gevallen College van Burgemeester en Wethouders.
Op de achtergrond speelde de zogenaamde 'Wassenaarse seksrel', ook wel genoemd 'de nazit', die ontstond op 13 februari 2012. Mary van de Velde, raadslid van Wat Wassenaar Wil, zou onheus bejegend zijn door wethouder De Greef en deed daarop aangifte bij de Politie. De gemeente liet vervolgens een onderzoek verrichten door accountant en integriteitsonderzoeker Jaap ten Wolde, die De Greef goeddeels vrijpleitte. Het tuchtcollege voor registeraccountants berispte Ten Wolde voor dit onderzoek en verwees het BING-rapport naar de prullenmand. Op 16 december 2013 besloot de gemeenteraad, met de raadsverkiezingen in het vooruitzicht, de kwestie uit de wereld te helpen middels een schikking met betrokkenen. Hier zou een bedrag van 151.000 euro mee gemoeid zijn. Minister Plasterk van Binnenlandse Zaken vroeg vervolgens om tekst en uitleg en concludeerde dat alles binnen de wet was verlopen. De Greef zag intussen pogingen om de klagers vervolgd te krijgen, stranden. Van de Velde diende op 22 december haar ontslag als gemeenteraadslid in.
