	Regionale tv scoort steeds beter
	Van onze verslaggever
AMSTERDAM
De regionale televisieomroepen in Friesland, Groningen, Drenthe en Overijssel blijken steeds beter aan te slaan bij de bevolking van die provincies. Gezamenlijk bereikten de vier omroepen in 1996 per week 987 duizend kijkers, een toename met ruim 23 procent ten opzichte van 1995. Het best bekeken televisieprogramma is het eigen regionale nieuwsbulletin.
Dat blijkt een onderzoek van de afdeling Kijk- en Luisteronderzoek (KLO) van de NOS en het bureau Intomart naar kijkgedrag in de maand december van vorig jaar. TV Oost, de omroep van Overijssel, trok van het viertal de meeste kijkers per week: 306 duizend. Daarna volgen Omrop Frysl√¢n (255 duizend), TV Noord, de omroep van Groningen (253 duizend) en TV Drenthe (173 duizend).
In het onderzoek wordt niet aangegeven hoe de regionale zenders worden bekeken in relatie tot de landelijke zenders. 'Dat is een stommiteit geweest, we zijn vergeten die vraag in het onderzoek mee te nemen', aldus hoofdredacteur K. de Vries van TV Drenthe. 'Maar vorig jaar scoorden we met ons journaal alleen minder dan RTL 4. Die zond gelijktijdig The Bold and The Beautiful uit, waar we natuurlijk niet tegenop konden. Je mag aannemen dat we in een vergelijking er nu nog beter uitkomen.'
Ondanks de stijgende kijkcijfers heeft De Vries nog geen spectaculaire toename in de reclameopbrengsten van TV Drenthe waargenomen. 'Het begint te lopen, maar het afgelopen jaar hebben we niet meer dan een ton omzet gehaald. We hebben nog onvoldoende landelijke adverteerders.'

