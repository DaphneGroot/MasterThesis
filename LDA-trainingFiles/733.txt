	Jaarwisseling verloopt rustig door felle kou
	Van onze verslaggever
AMSTERDAM
Door de kou is de oudejaarsnacht rustig verlopen. In heel Nederland waren slechts drie ernstige vuurwerkongelukken. Een zelfgemaakte vuurwerkbom ontplofte bij het aansteken in het gezicht van een 22-jarige man uit De Krim op de Veluwe. Een 34-jarige inwoner van Loenen raakte ernstig gewond toen een pot vuurwerk spontaan in zijn gezicht tot ontbranding kwam. In Zandvoort raakte een afgeschoten vuurpijl een man vol in het gezicht.
Daarnaast telden de ziekenhuizen nog een flinke reeks kleinere ongelukken, waarbij jongeren en volwassenen vingers of hun hand verloren. In het Brabantse Heeze verloor een 15-jarige jongen verschillende vingers. De politie vond de duim terug, die in het ziekenhuis kon worden aangezet.
In de grote steden bleef het relatief kalm. In Den Haag werden 28 arrestaties verricht, volgens de politie 'net zo veel als in een gewoon weekeinde'. Behalve op afgesproken plekken trof de politie nergens illegale vreugdevuren aan, die in voorgaande jaren veel overlast opleverden. Alleen op de Marktweg ontstonden opstootjes, toen de politie wilde verhinderen dat een auto op een vreugdevuur werd gereden.
In Amsterdam en de Rijnmond had vooral de brandweer het druk met veel kleine branden. In Dordrecht verwoestte vuur een flatwoning. In Utrecht brandde de kinderboerderij in het Griftpark af. Een clown overleed in Utrecht aan een hartaanval toen hij kort na zijn optreden in het caf√© Stairway to Heaven de koude binnenstad in liep.
In het Overijsselse IJsselmuiden raakte een man gewond toen hij tijdens het traditionele melkbusschieten de deksel in zijn gezicht kreeg. Bij het melkbusschieten mengen plattelandsjongeren water en carbid in een lege melkbus en sluiten deze snel af, zodat tijdens de ontploffing daarna de deksel tientallen meters wegvliegt. In Blankenham maakte de politie om vijf uur 's ochtends een einde aan het melkbusschieten, omdat de bewoners van het dorp de knallen meer dan zat waren.
Een feest in Tilburg eindigde woensdagmorgen om half zeven in een schietpartij. Na een conflict werd een aantal mannen uit de woning gezet. Zij openden daarna het vuur op de 'portier' van het feest.

Foto
	GRAPHIC: Temperatuur jaarwisseling 86/87-96/97

