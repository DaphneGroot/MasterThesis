	De terugkeer van het navelstaren
	De kritische wetenschappers in Nederland gaan weer navelstaren. Ze schrijven weer academisch getinte artikelen voor het eigen kleine kringetje, lekker onder elkaar. Eigenlijk zouden we daarom niet over dat nieuwe Tijdschrift voor Wetenschap, Technologie & Samenleving moeten schrijven. Het is per slot van rekening niet bedoeld voor de zich breed orinterende lekenlezer, maar voor de onderzoeker in de gelijknamige discipline.
Maar ja, het tijdschrift, dat als het een beetje meezit - of tegenzit, het is maar hoe je ertegenaan kijkt - vijf maal per jaar gaat verschijnen, is de opvolger van het ter ziele gegane blad Zeno. Dat was wel voor ons leken bedoeld en dat geeft toch enige aanleiding om het nieuwe WTS-tijdschrift door te bladeren. Zeker als de redactie ervan het opstuurt en ook nog oproept kritisch naar dit nul-nummer te kijken.
De wortels van Zeno liggen in de Vereniging voor Wetenschap en Samenleving, ooit voortgekomen uit de Bond voor Wetenschappelijke Werkers. Dat waren een kwart eeuw geleden de kritische onderzoekers die het establishment in de ivoren toren van de wetenschap het vuur na aan de schenen legden, onder meer omdat die in hun potjes dingen kookten zonder rekening houden met de mening van de samenleving daarover. Wetenschap met een ideologische tintje, liever gezegd kleur, daar ging het indertijd om.
Zeno zette die kritische houding de laatste vier jaar van zijn bestaan voort. Discussiepunten zoals de inpassing van nieuwe technologien in de samenleving kwamen aan de orde. Vaak artikelen met enige theoretische beschouwing, dat wel. Maar door deze artikelen enigszins journalistiek op te schrijven, werd een poging gedaan een breder publiek te bereiken.
Lezers, bleek uit onderzoek, apprecieerden het blad, zowel de journalistieke aanpak als de keuze van onderwerpen. Er bleek echter onvoldoende belangstelling voor, moest de redactie eind 1996 in het laatste nummer erkennen. Het blad was met zevenhonderd tot achthonderd abonnementen - jaren achtereen - niet te exploiteren. Dus werd besloten de bakens te verzetten.
Er moet een vakblad komen voor de achterban van al die vakgroepen op de diverse universiteiten waar wetenschap en samenleving wordt gedoceerd, luidt de filosofie. Na maanden hard werken is het nulnummer verschenen.
De inhoud valt echter niet mee. Die is net als de lay-out saai, dodelijk saai. Bovendien is de onderwerpkeuze niet coherent. Veel verhalen kunnen zo in die oude Zeno, bijvoorbeeld dat over de hekel die New Agers hebben aan de natuurwetenschappen, of dat interview met de directeur van het in aanbouw zijnde wetenschapscentrum in Amsterdam, NewMetropolis. De artikelen volgens de 'nieuwe' formule lijken elk bedoeld te zijn voor een andere deeldiscipline binnen de toch niet al te grote groep onderzoekers van wetenschap in samenhang met de maatschappij.
Het openingsartikel beschrijft een onderzoek onder Rotterdammers - willekeurig uit het telefoonboek gehaald - naar de manier waarop ze technologierisico's beoordelen in relatie tot de maatschappijvisie die ze erop nahouden. Het werd in 1995 (!) uitgevoerd.
Hoe komt het nou toch dat dergelijke verhalen een hoog opendeurkarakter hebben en daarbij nog slaapverwekkend zijn opgeschreven ook? De belangrijkste conclusie is, merkt de auteur op, dat 'de verschillende denkbeelden zowel aanhangers als tegenstanders kennen'.
Bovendien is er op het onderzoek zelf ook het een en ander aan te merken. Zo zijn 773 Rotterdammers, of liever gezegd die 48 procent daarvan die meewerkten, vragen voorgelegd over technologie zonder expliciet aan te geven welke. De antwoorden op vragen op medisch-technologisch gebied zullen toch tot geheel andere conclusies leiden dan antwoorden over kernenergie, om eens een controversile zijstraat te noemen.
Edoch, de onderzoeker - wie is die auteur/onderzoeker, waar komt hij vandaan, het wordt niet vermeld - rept er niet over. Of ik moet het hebben gemist tussen het wollige, versluierende vakjargon.
Het blad bevat vervolgens een theoretische beschouwing over de veranderende (rol van de) ingenieur in de landbouwwetenschappen. Landbouw is een industrile bedrijfstak geworden die wordt geconfronteerd met overproductie, milieuproblemen en onverwachte gevolgen voor het welzijn van dieren. Kennis wordt in zo'n omgeving almaar belangrijker en de opleiding van de landbouwwetenschappen moet daarop inspelen, betoogt een hoogleraar filosofie aan de Landbouwuniversiteit Wageningen. Hij schrijft het in een zelfgekweekt jargon, dat het artikel onleesbaar maakt voor niet-deelgenoten in de filosofische landbouwwetenschappen.
De hooggeleerde conclusie: 'De opleiding tot ingenieurs moet daarom meer aandacht schenken aan het bijbrengen van algemenere competenties van het omgaan met conflicterende en onzekere kennisclaims met rivaliserende normatieve claims.' Vast.
Wie zich wil richten - en dat wil de redactie van het blad - op onderwerpen die aan de orde zijn in een maatschappelijk debat, dat debat wil volgen en zelf stimuleren, zal toch op zijn minst aansluiting moeten zoeken bij die maatschappij en dezelfde taal pogen te spreken. Daar slaat toch het begrip 'samenleving' in de bladtitel op?
En daar is ook, lijkt het, de redactieraad op samengesteld. Die bestaat namelijk voor het overgrote deel uit voorlichters van instituten/bedrijven die juist met wetenschap de boer op willen, en juist de interactie met de maatschappij zoeken.
De dodelijke ingekeerdheid van het blad is ook terug te vinden in de forumrubriek waar twee verschillende opinies aan het bod komen over een stelling. Dit keer luidt die: 'De discussie over de kenniseconomie wordt gehinderd door een sterke nadruk op technologie.'
Het gaat om 'competing for foresight, managing customer value en om valufactor', laat een van de opponenten, ik vermoed de voorstander van de stelling, weten. Ik denk dat ik het blind met hem eens ben, maar ik ben toch maar niet verder gaan lezen. Dit blad is per slot voor de onderzoekers bestemd, en niet voor mij, de lekenbroeder.
Broer Scholtens
Tijdschrift voor Wetenschap, Technologie & Samenleving
Vereniging voor Wetenschap en Samenleving/Uitgeverij Van Gorcum; Abonnement  90,- per jaar.

Foto
	Omslag van het nieuwe Tijdschrift voor Wetenschap, Technologie & Samenleving

