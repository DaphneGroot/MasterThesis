	Commissaris van koningin vindt verlies aan draagvlak gevaarlijke ontwikkeling    'Kritische fase is bereikt voor politieke partijen'
	Van onze verslaggever
Theo Klein

UTRECHT
Hoeveel leden kunnen politieke partijen nog verliezen en hoe ver moet de opkomst bij de verkiezingen slinken, voor het bestaansrecht van de partijen serieus in het geding komt? Jonkheer P. Beelarts van Blokland (CDA) vindt dat de kritische fase al is bereikt. Minder dan 3 procent van de Nederlanders is nog lid van een politieke partij. De opkomst bij de verkiezingen in de grote steden is tot onder 50 procent gezakt.
De Utrechtse commissaris van de koningin noemt het een gevaarlijke situatie. 'Deze ontwikkeling kan niet klakkeloos zo doorgaan', zegt hij. 'Dan komt er een moment waarop de jonge generaties zich af gaan vragen waarom zo'n klein groepje mensen mag bepalen op wie in Nederland gestemd wordt.'
Een absolute ondergrens is niet aan te geven. Beelaerts van Blokland verwacht dat het huidige politieke stelsel ongetwijfeld zijn legitimiteit verliest, als de opkomst zou teruglopen tot 25 procent en minder dan 1 procent van de bevolking partijlid is. De commissaris: 'Maar dan is het te laat. Die discussie zal slechts gaan over sterfhuis-constructies.'
In het gunstigste geval worden partijen volgens hem dan nog gedoogd als leveranciers van kader. Maar Beelaerts van Blokland kan zich ook constructies voorstellen waarin de partijen zelfs niet meer nodig zijn als opstellers van kandidatenlijsten. In dat model organiseert de overheid in fasen directe verkiezingen, bijvoorbeeld via het Internet. In feite wordt Nederland dan geregeerd door een kleurloos bestuurlijk-ambtelijk complex.
Dat is voor de commissaris van de koningin geen aanlokkelijke gedachte. Na een bestuurlijke loopbaan van 35 jaar gaat hij volgende maand met pensioen. Als burgemeester in vier gemeenten, minister van VROM in het kabinet Van Agt I en commissaris van de koningin in Utrecht maakte hij het openbaar bestuur in alle lagen mee. De jonkheer staat bekend als een degelijk bestuurder, gevormd in de traditie van de voormalige CHU.
'Er is nu al een duidelijke tendens dat het overheidsapparaat zelf steeds meer processen in gang zet en tot het einde toe regisseert. Het zijn niet meer de politieke partijen die het land in gaan en draagvlak voor hun plannen proberen te krijgen. Maar het is de minister en zijn ambtenaren die het initiatief nemen en zich rechtstreeks tot de burger wenden.
'Je ziet nu ministers die in tv-spotjes zaken aanprijzen. Dat was tien jaar geleden toch ondenkbaar. Dat was de taak van de diverse politieke partijen. Daarmee konden ze zich onderscheiden.'
De commissaris beschouwt dat als zorgelijke ontwikkelingen, die mogelijk werden door de verzwakking van de politieke partijen. 'Ook in de provincies en de gemeenten gaat het nu fundamenteel anders. Het provinciaal bestuur in Utrecht betrekt de burgers in een pril stadium direct bij allerlei plannen. De mensen worden voortdurend op de hoogte gehouden.'
'Dat is goed voor het contact van de provinciale overheid met de burger. Maar het publiek ziet alleen gedeputeerde staten opereren als n geheel. Het wordt voor hen een technisch-bestuurlijk gebeuren, zonder politieke kleur. De politieke partijen komen in zo'n stuk bijna niet meer voor.'
Beelaerts van Blokland heeft dat anders meegemaakt. 'Ik heb in Zeeland nog in rokerige zaaltjes gezeten, waar tweehonderd agragirs, leden van de partij, je vertelden hoe ze het hebben wilden. Dat waren vaak heftige bijeenkomsten.'
Die tijd is definitief voorij. Zelfs het Groene Front is uiteengevallen, constateert de commissaris. Politieke partijen hebben te maken met publiek dat zich niet meer wil binden aan een programma, maar per onderwerp zijn keuze bepaalt. Dat maakt het werven van leden en stemmers moeilijk.
'Toch mogen de politieke partijen hun pogingen om het publiek weer te bereiken, niet opgeven. Er moet goed nagedacht worden over nieuwe wegen. Ik heb ook geen blauwdruk voor een oplossing. Voor mij staat wel vast dat de tendens van de partijen om zich naar binnen te richten, doorbroken moet worden. Het is ongetwijfeld moeilijker, minder eenduidig dan vroeger; maar er is nog wat te winnen met een open houding naar de bevolking. Of
dat voldoende is, zal moeten blijken.'
Wordt het verloren terrein niet heroverd, dan maken politieke partijen zich op den duur overbodig. Beelaerts van Blokland schetst een scenario waarin iedereen zich als kandidaat voor een verkiezing kan melden op Internet. Na een eerste ronde belanden kandidaten met pakweg meer dan duizend stemmen op de groslijst.
In de tweede ronde worden leden van de Tweede Kamer gekozen. Of leden van de gemeenteraad, dan wel van provinciale staten. Beelaerts van Blokland: 'Stel je voor. Een Tweede Kamer met 150 partijloze leden. Ik hoop dat het nooit zal gebeuren.'

Foto
	P. Beelaerts van Blokland FOTO GUUS DUBBELMAN - DE VOLKSKRANT

