	Leven en sterven op harddisk
	Toen wiskundige John Conway in 1970 zijn Game of Life onder studenten van de universiteit van Cambridge introduceerde, werd dat op slag een rage. Aan werken kwam men niet meer toe. Overal op de faculteit stonden go-borden op de grond met daarop en eromheen enorme aantallen stenen. De spelers bespraken of een vakje op het rooster volgens de regels van het spel bij de volgende stap levend of dood zou zijn.
Nu en dan ontstonden er patronen in de zee van steentjes, die niet na enkele stappen alweer verdwenen waren, maar die langere tijd bleven ronddwalen. Als hij uiteindelijk toch wegstierf, was er consternatie. De glider sterft! Red de glider!
De nietsvermoedende omstander kon soms lichte gne niet onderdrukken. Hoe konden verstandige, volwassen mensen treuren om wat go-stenen die van een speelbord werden gevaagd?
Artificial life, zoals de discipline is gaan heten waarvan Conway met Game of Life een van de grondleggers was, is sindsdien een eind gekomen. In tal van computers op de wereld worden structuren aan de gang gehouden die volgens de betrokkenen kenmerken van leven vertonen. Biologen beginnen in te zien dat ze daarmee een instrument in handen hebben om leven in het algemn te bestuderen, dus niet alleen dat wat toevallig op aarde rondwandelt.
Bij het net uitgebrachte computerspel Creatures, waarin de speler waakt over leven en welzijn van digitale wezentjes die nergens anders dan in het geheugen van zijn pc bestaan, is er geen ruimte voor gne. De beestjes die in dit spel de harddisk bevolken, zijn zo aai- en kwetsbaar tegelijk dat je je wel verantwoordelijk m¢et gaan voelen. Je hebt ze immers zelf uitgebroed, min of meer leren praten en de weg gewezen in de grote boze buitenwereld. Het doet bijna echt pijn als er uiteindelijk eentje sterft, maar gelukkig is er gelegenheid hem of haar bij te zetten in de galerij der doden. Met foto en grafschrift. Dag schat.
Creatures is niet alleen omwille van zijn psychologisch realisme een revolutionaire ontwikkeling. Weliswaar wordt het gepresenteerd als een spelletje, maar in werkelijkheid neemt de koper een klein wetenschappelijk experiment mee naar huis. Na een kwartier installeren op een Pentium-computer met Windows 95, kan de proef beginnen. Bijgeleverde floppy met DNA in de drive en broeden maar.
Het is voor het eerst dat de kenmerken van intelligent leven in real time kunnen worden gesimuleerd op een gewone pc. Tot voor kort moest je daarvoor op de universiteit zijn.
Na installatie is in de pc een denkbeeldige wereld gecreerd waarin wordt gesteggeld om voedsel, aandacht en partners voor de voortplanting. In dit Albia, een wat oubollig sprookjeslandschap vol trappen, etages, kelders, liften en kabelbaantjes, tuintjes en wouden en zelfs een stukje diepzee, leven de norns. Er slingert speelgoed en voer, er dwalen kwalijke monsters rond en in de tuin groeien heilzame kruiden en voedzame vruchten.
Norns hebben, behalve een poeslief uiterlijk met een gezellig vachtje en grote onschuldige ogen, zo realistisch mogelijke biologische eigenschappen. Ze moeten eten om te overleven. Ze vervelen zich als er niets gebeurt. Ze kunnen pijn lijden, vermoeid raken, slapen. De vrouwtjes kunnen eieren leggen.
Ze hebben zelfs hun eigen neurale netwerkje, een soort primitief brein dat in staat is te leren van zijn omgeving en ervaringen. Ze hebben bij de geboorte wat instincten, maar zijn in eerste instantie op de speler aangewezen om ze te leren overleven. Die slaat en aait tot de boodschap is aangekomen.
Hun gedrag is wat de experts emergent noemen. Wat een norn doet, is niet geprogrammeerd, maar ontstaat spontaan uit een combinatie van aanleg, toeval en ervaringen.
Elke norn heeft zijn eigen unieke erfelijk materiaal dat zelfs per verpakking nog verschilt. Zijn ze geslachtsrijp, na een jeugd van spelen en leren, dan wordt het DNA bij de bevruchting vermengd, precies zoals bij levende wezens. Bovendien is er een kans op toevallige variaties. Elk nieuw norntje is daarom opnieuw een uniek wezen. Er is zelfs gelegenheid het per e-mail naar een andere speler te sturen.
Via een aantal notitieblokken is van elke norn in het veld het welbevinden bij te houden en het ontwikkelingsstadium. Ingrijpen is echter minder eenvoudig. Het aanleren van eenvoudige vaardigheden, zoals het zoeken en oppakken van eten, blijkt in de praktijk achter het toetsenbord een kwestie van eindeloos geduld. Het aanleren van primitieve taal - ook dat kan het neurale netwerkje - is alleen voor monniken weggelegd.
Maar echt biologisch is Creatures niettemin nauwelijks, omdat natuurlijke selectie ontbreekt. Als een alziende god moet de speler zijn beesten de trucs van het overleven leren en dan maar hopen dat er bij voortplanting iets van overblijft. De onderliggende software van het spel, ontwikkeld door de Britse firma Cyberlife, is in werkelijkheid dan ook meer op kunstmatige intelligentie gericht dan op kunstmatig leven.
Maar ook dat is al een prestatie. Volgens de makers is nu onomstotelijk aangetoond dat op een gewone thuis-pc al kunstmatige intelligentie kan worden gesimuleerd. Ze voorzien een geheel nieuwe trend in het spelletjeswezen.
De gebruiker is dus gewaarschuwd. Creatures eist een smak geheugenruimte van de harde schijf op en vertraagt alle andere toepassingen, tot soms voorbij de grenzen van het toelaatbare. Maar wie de zelfstandig opererende sprookjeswereld eenmaal in werking heeft gezet, krijgt het niet over zijn hart er een vroegtijdig einde aan te maken.
Niet dat de verleiding daartoe overigens groot is. Net als met de Game of Life in de jaren zeventig, mag je Creatures eigenlijk geen moment alleen laten. In de eerste nacht van hun bestaan overleden onze drie norns van honger en verveling.
Anderzijds heeft zelfs een recensent zijn nachtrust nodig. En we hadden nog drie eieren achtergehouden.
Martijn van Calmthout
Creatures
Warner Interactive, distributie Diamond Soft in Emmen;  89,95
pc-cdrom ENT 05902 10909

Foto
	De cd-rom Creatures. Een norn in zijn digitale keuken.

