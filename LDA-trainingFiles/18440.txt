Stevie Ray Vaughan.
Stevie Ray Vaughan (Dallas (Texas), 3 oktober 1954 – East Troy (Wisconsin), 27 augustus 1990) was een Amerikaanse blueszanger en -gitarist.
Biografie.
Geïnspireerd door zijn oudere broer Jimmie begon Stevie Ray reeds op jonge leeftijd gitaar te spelen. Hij bleek erg getalenteerd en speelde al snel in een aantal lokale bandjes.
In 1972 stopte Vaughan met studeren om zich volledig te kunnen concentreren op muziek. Stevie Ray wist niet goed wat hij voor carrière wilde; naar eigen zeggen was muziek zijn enige uitweg. Daarom verhuisde hij naar Austin, Texas en werd daar beroepsartiest.
In het begin van de jaren 70 speelde Vaughan samen met Doyle Bramhall in de band "The Nightcrawlers". Hierna speelde hij een aantal jaren in The Cobras. Deze band was vrij populair in Austin. In 1976 vormde hij een bandje genaamd "Triple Threat Revue". In 1979-1980 veranderde de band van naam en noemde zich Double Trouble.
In 1982 werd Stevie Ray tijdens het Montreux Blues Festival opgemerkt door David Bowie. Deze was zo onder de indruk van Vaughan dat hij hem vroeg mee te werken aan zijn nieuwe cd 'Let's Dance'. Naar aanleiding van datzelfde optreden bood Jackson Browne zijn opnamestudio aan waar het eerste album van Double Trouble (Texas Flood) werd opgenomen. Hierop volgde een contract voor Stevie Ray en zijn band met Epic Records.
Voor de band was dit het begin van een internationale carrière. Hun album Texas Flood werd uitgegeven in 1983 en ze mochten dat jaar ook voor het eerst in de bekende televisieshow "Austin City Limits" optreden. Hierna ging het steeds voorspoediger met Double Trouble. De groep nam ongeveer elk jaar een nieuw album op (o.a. "Couldn't Stand The Weather", "Live Alive" en "Soul to Soul").
In de loop der jaren raakte Stevie Ray verslaafd aan drank en drugs. In 1986 stortte hij als gevolg hiervan in tijdens een tournee. Hij werd later dat jaar opgenomen in een ontwenningskliniek, waar hij zijn beide verslavingen wist te overwinnen.
In 1989 werd het album "In Step" opgenomen. Met deze lp won Stevie datzelfde jaar een prestigieuze Grammy Award. Hij werd nogmaals uitgenodigd om op te treden in het televisieprogramma "Austin City Limits". De twee optredens voor dit programma werden later op video uitgegeven onder de naam "Live From Austin Texas". In 1990 nam hij samen met zijn broer Jimmie een cd op genaamd "Family Style".
Dit was één van de laatste hoogtepunten in zijn leven. Hij stierf in de middag (12u50) van 27 augustus 1990 tijdens een tragisch helikopterongeluk. Hij had die avond opgetreden op het "Alpine Valley Festival", samen met sterren als Robert Cray, Buddy Guy en Eric Clapton. Stevie Ray Vaughan werd 35 jaar oud.
In 1991 verklaarde Ann Richards, de toenmalige gouverneur van Texas, 3 oktober tot "Stevie Ray Vaughan Day". Een jaar later in 1992 bracht gitaarfabrikant Fender de "Stevie Ray Vaughan Signature Stratocaster" op de markt. Voor zijn overlijden had Vaughan samen met Fender deze gitaar ontworpen.
In 1994 werd een standbeeld ter nagedachtenis van Stevie Ray onthuld aan de oever van het meer van Austin. Ook werd hij in 2014 postuum opgenomen in de Musicians Hall of Fame.
