	Notekraker voor Metropole Orkest en Rowwen heze
	ANP
AMSTERDAM
De Gouden Notekraker voor musici die een bijzondere bijdrage leveren aan concerten en optredens voor en met publiek, gaat dit jaar naar het Metropole Orkest en de band Rowwen Hèze. De uitreiking van de onderscheiding vindt maandag plaats in de Melkweg in Amsterdam.
De Gouden Notekraker is ingesteld door de musici van de vakgroep lichte muziek van de Nederlandse Toonkunstenaars Bond NTB. De bond zet zich in voor behoud van levende muziek op de Nederlandse podia.
Het Metropole Orkest onder leiding van Dick Bakker heeft vele solisten, zangers en bands ertoe verleid de orkestband in te ruilen voor orkestbegeleiding. Rowwen Hèze trekt met een repertoire van Tex mex, polka's en Ierse volksmuziek een publiek dat uiteenloopt van folkliefhebber tot punk, en van jong tot oud. Het orkest de band zullen na de uitreiking gezamenlijk optreden.

