	Schrijven op de huid van de tijd. Jay McInerney wil niet langer spreekbuis van een generatie zijn
	HIJ WAS het afgelopend weekend de ster van het Groningse festival Winterschrift. Op de posters en de programmaboekjes was zijn portret prominent afgebeeld en voor zijn optreden was de grote zaal van de schouwburg gereserveerd. Na afloop sloeg hij zich geroutineerd en voorkomend door het opdringerige eerbetoon van zijn fans heen en uiteindelijk ging iedereen tevreden naar huis.
De Amerikaanse schrijver Jay McInerney is dertien jaar na zijn droomdebuut Bright Lights, Big City nog altijd een gevierd auteur. Maar op zijn veertigste wil hij niet langer tot de brat pack gerekend worden, het groepje spraakmakende jonge auteurs dat halverwege de jaren tachtig Amerika en Europa aan zijn voeten kreeg met romans en verhalen over postmoderne, coke snuivende, promiscue, mateloos onverschillige jongelui. Dat hij 'de stem van zijn generatie' zou zijn, komt hem de strot uit.
'Natuurlijk', vertelt hij, 'is het de droom van elke schrijver om op een ochtend wakker te worden en te merken dat iedereen het over je heeft, dat je boek een gigantisch succes is. Maar er is een oud spreekwoord dat zegt: pas op voor je wensen, want misschien komen ze uit. Als ik terugkijk, stel ik vast dat het geen onverdeeld genoegen was om tot de spreekbuis van een generatie te worden gebombardeerd. Mijn boek en ik werden gezien als symbolen van een tijd, en dat is levensgevaarlijk voor een schrijver, want als die tijd voorbij is, doe je er niet meer toe, dan kun je bij het groot vuil.'
Zijn plotselinge faam bedreigde niet alleen zijn werk, maar ook zijn priv-leven. Aanvankelijk ging hij gretig in op de vele verzoeken van goed betalende societybladen en glossies om het wereldje van discoglitter en 'Boliviaans marspoeder', zoals de coke in zijn boek werd genoemd, nog eens in geuren en kleuren te beschrijven.
Maar de terugslag liet niet lang op zich wachten. Zijn (tweede) huwelijk ging kapot en toen zijn tweede roman, Ransom (1985), werd gepubliceerd, keerde de stemming zich tegen hem. Zijn boek werd afgemaakt, maar ook McInerney zelf, die zichzelf nu geparodieerd en belachelijk gemaakt zag in de bladen die hem eerder als een held naar voren hadden geschoven. Zijn ex-vrouw stelde in een rancuneuze sleutelroman alle overspel, wangedrag en ruzie te boek en zijn verhouding - na de scheiding - met een fotomodel werd aanleiding tot een boek vol onsmakelijke onthullingen.
Ondertussen probeerde hij een roman te schrijven waarin hij afstand nam van zijn debuut. Het lukte niet. Vandaar dat hij opnieuw met een boek over postmoderne New Yorkse jongeren kwam: Story of My Life (1988). Voor veel critici stond nu vast dat hij maar n kunstje beheerste. Hij leek gedoemd in vergetelheid te geraken. Maar toen verscheen Brightness Falls (1992), de grote roman die hij vijf jaar eerder niet had kunnen voltooien. In deze meesterproef schetste hij een beeld van de literaire en financile wereld in het New York van de late jaren tachtig, met zijn vroeg-oude, verburgerlijkte yuppies, gesymboliseerd in Black Monday, de beurskrach van 1987, die aangaf dat de bomen niet tot aan de hemel groeiden.
Brightness Falls, dat tot in de titel een afscheid was van de wereld waaraan hij zijn roem te danken had, was zowel een persoonlijke als een literaire rehabilitatie. De vergelijkingen met F. Scott Fitzgerald waren niet van de lucht. Brightness Falls deed voor de jaren tachtig wat Fitzgerald in bijvoorbeeld zijn verhaal 'Babylon Revisited' voor de jaren twintig had gedaan, zo was het oordeel.
Ook McInerneys nieuwe, in een Nederlandse vertaling verschenen roman The Last of the Savages (De laatste der Savages), is door vrijwel alle critici een boek in de traditie van Fitzgerald genoemd. De hoofpersonen, Will Savage en Patrick Keane, doen menigeen sterk denken aan Jay Gatsby en Nick Carraway uit The Great Gatsby. McInerney is die vergelijkingen met de grote chroniqueur van de Jazz Age een beetje zat. Al was het maar omdat hij ouder wil worden dan de 44 jaar die Fitzgerald vergund waren.
McInerney: 'Mijn helden zijn altijd mensen geweest die voor hun veertigste stierven: Dylan Thomas, Jimi Hendrix, Byron, Keats. . . Jarenlang heb ik de zelfvernietiging op een romantische manier gedealiseerd, zoals bijna elke popster dat de laatste drie generaties heeft gedaan. Het was mijn overtuiging dat je als kunstenaar gevaarlijk moest leven: living on the edge. Ik weet niet zeker of ik dat n¢g vind.
'Zo'n manier van leven benvloedt je werk namelijk nogal negatief. Een voorbeeld daarvan vind ik Hunter S. Thomson, een van de grote Amerikaanse schrijvers van deze tijd. Die heeft zich volledig verstrikt in de mythologie van de zelfdestructieve, drugs gebruikende, zwaar drinkende, met wapens zwaaiende, krankzinnige schrijver. Hij is heel sterk, hij leeft nog steeds, maar als schrijver haalt hij niet meer het niveau van vroeger.'
The Last of the Savages is McInerney's eerste boek waarin hij niet duidelijk zijn eigen leven heeft 'gekannibaliseerd', zoals hij het zelf uitdrukt. De hoofdpersonen zijn ouder dan hijzelf en het boek begint in een tijd die hijzelf slechts 'op afstand' heeft meegemaakt: de jaren zestig.
Toch zijn er genoeg autobiografische trekjes aan te wijzen. De belangrijke plaats die de Deep South in het boek heeft gekregen, is bijvoorbeeld het gevolg van McInerney's verhuizing - althans voor de helft van het jaar - van New York naar de buurt van Nashville in Tennessee.
Hij zegt daarover: 'Ik ben sinds zes jaar getrouwd met een vrouw die uit een oud zuidelijk geslacht stamt en heb de mogelijkheid om naar het Zuiden te komen met beide handen aangegrepen. New York is een geweldige stad, maar hij zuigt mij volledig op. Ik kan er wel schrijven, maar nauwelijks dromen of denken. New York is bovendien erg op het nu gericht. Niemand is er genteresseerd in waar je vandaan komt, wie je familie is of welke school je hebt bezocht. In New York is het ontbijt je verleden en het avondeten je toekomst.
In het Zuiden daarentegen leeft een sterk historisch besef. Wanneer de mensen het daar over ''de oorlog'' hebben, spreken ze over de Burgeroorlog, die nota bene 140 jaar geleden plaatsvond. Ik wilde een boek schrijven met een historische kant. De hippie-tijd is destijds net aan mij voorbijgegaan, en dat heb ik nooit goed kunnen verdragen. Ik wilde meedoen aan die protestmarsen, meehelpen de wereld beter en rechtvaardiger te maken, meegeloven in songteksten als We can change the world.
'In die zin zit in The Last of the Savages iets van mijn afgunst op de jaren zestig. Maar het boek roept ook de vraag op wat er van de idealen is terechtgekomen. Wie heeft er gewonnen, Richard Nixon of Jim Morrison?'
Een belangrijk onderwerp in The Last of the Savages is de rassenkwestie, volgens McInerney ht probleem van Amerika op dit moment. 'In de jaren zestig', zegt hij, 'ontstond de Burgerrechtenbeweging. Het was een van de ontwikkelingen in die hoopvolle tijd die de indruk wekten dat we op weg waren naar een betere wereld. Maar de rechtszaak tegen O.J. Simpson heeft een gordijn weggetrokken. Ineens zagen we dat blanke en zwarte Amerikanen in twee volstrekt verschillende werelden leven. In opiniepeilingen was O.J. voor de meeste blanke Amerikanen schuldig; voor de zwarten was hij onschuldig. Wat dat werkelijk betekent is: zwarten zijn altijd door het rechtssysteem verneukt, zijn heel vertrouwd met racistische politiemensen en vinden het prima dat het systeem nu eens in het voordeel van een zwarte werkt.'
Dankzij het nieuwe, civiele O.J. Simpson-proces heeft McInerney's boek ineens een extra actualiteitswaarde gekregen. Daar is de schrijver maar matig gelukkig mee. Met The Last of the Savages wilde hij immers weg uit het heden. Het lijkt zijn lot te zijn te moeten schrijven op de huid van de tijd.
'Er zullen mensen zijn die vol afschuw reageren als ze horen dat ik bijna klaar ben met een boek dat weer in New York speelt. Het heet Model Behaviour en het gaat over het wereldje van fotomodellen.' In New York hadden ze het wel verwacht. 'You can get the boy out of the city, but you can't get the city out of the boy.'
Hans Bouman
Jay McInerney: De laatste der Savages.
Uit het Engels vertaald door Anneke van Huisseling.
Meulenhoff; 315 pagina's;  39,90.
ISBN 90 290 5326 7.
Jay McInerney: The Last of the Savages.
Penguin Books, import Penguin Nederland; 288 pagina's;  22,80.
ISBN 0 140 25902 3.

Foto
	Jay McInerney FOTO KLAAS KOPPE

