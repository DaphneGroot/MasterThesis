Macedonisch (Slavisch).
Macedonisch (Македонски јазик; "Makedonski jazik") is een Zuid-Slavische taal, behorend tot de Indo-Europese taalfamilie.
Het wordt gesproken door ongeveer twee miljoen mensen in het land Macedonië, Bulgarije, Griekenland en Albanië, alsmede in landen met Macedonisch sprekende emigranten, zoals Servië, Verenigde Staten, Canada en Australië.
Het Macedonisch is nauw verwant aan het Bulgaars en wordt in Bulgarije gezien als een dialect of variëteit daarvan.
Het Macedonisch wordt geschreven met een variant van het Cyrillisch alfabet. Het alfabet heeft een aantal afwijkende tekens: ѓ, ќ, ѕ, љ, њ, ј en џ.
Het moderne Macedonisch is niet hetzelfde als het Makedonisch uit de oudheid. Het Makedonisch uit de oudheid was een van de vele Griekse dialecten die in het noorden van de Helleense (Griekse) wereld werd gesproken. Door de mogelijke invloeden van andere niet-Helleense volkeren die in die regio verbleven bevatte dit dialect meer dan in de zuidelijke Helleense regio's talrijke niet-Helleense woorden. Een reeks eigennamen en een paar afzonderlijke woorden leveren hiertoe het bewijs. Anderzijds duidt het voorvoegsel 'Mak' op een Helleense achtergrond van het volk. Een van de vroegste benamingen was immers 'Makdones'. Een overblijfsel van dit 'Mak' bestaat nog steeds in het modern Grieks, nl. 'makria, makri...' wat betekent 'ver, lang'. En net als de 'Maknites' (Magnisiërs) zouden de Makdones uit het verre (hoge) Pindos gebergte naar de valleien zijn gekomen. De Magnisiërs hebben de streek bewoond die vandaag nog steeds Magnisia noemt met als grootste stad Volos. De Makdones of later Makedones bewoonden de beneden vallei van de rivier Aliakmon en stichtten hun hoofdstad Aiges in de buurt van het huidige Veroia.
Macedonisch straatnaambord in Pustec (Prespa-gebied) in Albanië
