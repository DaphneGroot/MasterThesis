Madras.
Madras (officieel: Chennai, Tamil: சென்னை), is de hoofdstad van de Indiase deelstaat Tamil Nadu en met 4.216.268 inwoners (2001) de op vier na grootste stad van het land. Alleen Bombay, Delhi, Calcutta en Bangalore zijn groter. De hele agglomeratie heeft 6.424.624 inwoners (2001). Madras ligt in het zuidoosten van India aan de Golf van Bengalen.
Economie.
Madras is zowel voor de economie als voor het spoorwegvervoer zeer belangrijk. Er zijn grote textielfabrieken, chemische installaties, automobielfabrieken en looierijen. Daarnaast profiteert de stad van de outsourcing naar het gebied door veel buitenlandse bedrijven. Veel van deze bedrijven hebben hun klantenservice, IT-afdeling en/of personeelszaken in de stad gevestigd, wat voor werkgelegenheid voor de plaatselijke bevolking zorgt. Ondanks de ligging aan de kust is de visserij geen belangrijke inkomstenbron. Wel biedt de haven vervoersmogelijkheden naar de rest van de wereld. De luchthaven Chennai International Airport is de op drie na grootste luchthaven van India.
Geschiedenis.
Madras werd grotendeels gebouwd rond het fort van St. George, een Britse buitenpost waar de Britse Oost-Indische Compagnie tot 1773 een basis had. Als zodanig werd de stad een belangrijk Brits handelscentrum. In 1746 kwam de vesting in Franse handen, maar al twee jaar daarop wisten de Britten deze weer te heroveren.
Aan het eind van de 18e eeuw was Madras uitgegroeid tot een belangrijke Britse havenstad en werd de stad het bestuurlijke hoofdkwartier van het omliggende gebied. Vanuit de stad wisten de Britten het zuiden van India steeds meer te overheersen. Toen de Britten uiteindelijk de controle kregen over bijna de gehele regio werd Madras de hoofdstad. In 1893 werd door de Britten de kathedraal San Thome Basilica gebouwd.
Na de onafhankelijkheid van India in 1947 werd de stad de hoofdstad van de toenmalige deelstaat Madras, die in 1956 Tamil Nadu werd genoemd.
In 1996 veranderde het staatsbestuur de naam van de stad in "Chennai", maar in het Nederlands blijft de oude naam Madras gebruikelijker.
In december 2004 verwoestte de tsunami in de Indische Oceaan een deel van de kustgebieden van de stad.
Bestuurlijke indeling.
Het Ripon-gebouw, het hoofdkantoor van het gemeentebestuur
De gemeente en stad Madras valt gelijk met het district Madras. De stedelijke agglomeratie ligt verder verspreid over de districten Tiruvallur en Kanchipuram.
Cultuur en onderwijs.
Madras is een cultureel en educatief centrum, waar onder meer de Universiteit van Madras (1857) en verschillende dans- en muziekacademies zijn gevestigd. Het is ook het centrum van de Tamil-talige filmindustrie en wordt om die reden wel "Kollywood" genoemd.
In de stad wordt jaarlijks de Miss Chennai-verkiezing gehouden. The Hindu Group, uitgever van onder andere de Engelstalige krant "The Hindu", die uitkomt in India, is er gevestigd.
