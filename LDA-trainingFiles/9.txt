	Tien drugsdealers vast na diverse huiszoekingen
	
Van onze verslaggever
DORDRECHT
De politie in Dordrecht heeft bij drie huiszoekingen en een inval in een drugspand tien dealers gearresteerd. Behalve handel in heroïne en cocaïne wordt de hoofdverdachte, een 27-jarige Dordtenaar, poging tot doodslag, diefstal met bedreiging en inbraak ten laste gelegd. Zijn moeder en zijn broer van 16 jaar werden eveneens opgepakt.
In de woning van de 57-jarige moeder van de hoofdverdachte vond de politie een pompbuks, messen, illegaal vuurwerk en een neppistool. Het verbergen van de illegale wapens en het vuurwerk wordt haar en de broer ten laste gelegd.
Volgens de politie veroorzaakte de hoofdverdachte veel overlast in de wijk Reeland waar hij in een drugspand zijn handel dreef. In november viel de politie daar binnen. Daarbij werden elf verdachten gearresteerd onder wie vier dealers. Toen ontsprong de hoofdverdachte de dans. Hij werd eind december door een arrestatieteam ingerekend.

