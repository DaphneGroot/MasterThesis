 AXXICON ZIET JAAROMZET DUIDELIJK ONDER 100 MLN. 
 AMSTERDAM, Sept 18 (Reuter) - Matrijzenmaker Axxicon Group NV, dat precies een jaar jaar geleden naar de beurs ging, zei op woensdag dat de omzet over 1996 lager zou uitvalllen dan de in februari geraamde 100 miljoen gulden, maar dat de netto winst conform de toenmalige verwachting zal uitkomen op zes miljoen. 
 "Axxicon verwacht voor 1996 bedrijfsopbrengsten die duidelijk onder de eerder genoemde 100 miljoen gulden zullen uitkomen. De netto winst zal conform de verwachtingen in het jaarverslag over 1995 circa 6 miljoen gulden bedragen", zei Axxicon in een mededeling. 
 Het bedrijf maakte over de eerste helft van 1996 een nettowinst van 3.0 miljoen gulden op een omzet van 44 miljoen. 
 "Over het geheel liep de orderportefeuille licht terug, maar deze is nog steeds goed gevuld", zei Axxicon. 
 Als redenen voor de teruggelopen orders noemde het bedrijf de zeer sterke stijging van de compact disc-matrijzenmarkt in 1995, waardoor er "in 1996 verhoudingsgewijs minder geinvesteerd wordt in nieuwe CD-matrijzen". 
 Ook de vertraging van de introduktie van de digitale video disc (DVD) zorgde voor een lager dan eerder ingeschatte groei. 
 "Niettegenstaande de vertraging die de DVD heeft opgelopen, wordt wereldwijd nog steeds een gezonde groei verwacht voor CD's en CD-matrijzen", zei Axxicon. 
 Verkopen van overige Axxicon 'moulds' ontwikkelden zich voorspoedig en op het het gebied van klantspecifieke matrijzen nam de orderontvangst van telecom-klanten toe. 
 In de overige produkten nam de omzet ook toe, vooral gedreven door de internationale expansie op het gebied van tand-en aandrijfwielen. 
 Axxicon steekt in 1997 minder geld in produktontwikkeling en investeert fors minder in produktiemiddelen dan in 1996. 
 Wel zal het bedrijf extra aandacht besteden aan marktontwikkeling, vooral op het gebied van CD-matrijzen en Smartcard-matrijzen. 
 Eind dit jaar wordt een kantoor in Atlanta geopend, ter ondersteuning van Amerikaanse klanten en in een tot twee jaar volgt een verkoopkantoor in Azie. 
 - Amsterdam newsroom +31 20 504 5000, Fax +31 20 504 5040. 
 (c) Reuters Limited 1996. 
