	Bill Gates behoort ook als filantroop tot de top in VS
	Het jaar is om, dus in de bladen verschijnen de lijstjes. Ook Amerikaanse magazines als Fortune en Business Week, doen daar driftig aan mee. Een kleine selectie uit het aanbod. Tot de beste producten van 1996 behoren volgens Business Week de digitale fotocamera, de mini mobiele telefoon van Motorola (kosten tussen de duizend en tweeduizend dollar), de nieuwe Jaguar XK8 (65 duizend dollar), het surfpak zonder rits, het anti-aids medicijn van Merck, de hippe schoenen van Hush Puppies en het nieuwe videospelletje van Nintendo.
Dan de grootste filantropen van de Verenigde Staten. De 25 gulste gevers gaven vorig jaar gezamenlijk meer dan 1,5 milajrd dollar weg aan allerlei zaken van liefdadigheid - van ziekenhuizen, bejaardentehuizen en universiteiten tot concertgebouwen.
Aanvoerder van dit vrijgevige stelletje is veelverdiener George Soros die 350 miljoen dollar weggaf om onder andere legale immigranten in de VS te helpen en het gebruik van Internet in Rusland te bevorderen. Op afstand tweede is L.S. Skaggs, voormalig president van de winkelketen American Stores, die 155 miljoen opmaakte aan de bouw van een nieuwe katholieke school in Salt Lake City maar het overgrote deel van het bedrag stortte in een naar hem genoemd instituut voor chemische biologie.
Nummer drie op deze lijst is Bill Gates van het softwarebedrijf Microsoft, de man die vorig jaar de titel rijkste man van de VS kreeg opgeplakt. Gates gaf 135 miljoen weg aan een heleboel goede doelen, maar het grootste deel van het bedrag (honderd miljoen) verdween richting de Bill Gates Foundation.
Gates komt ook nog op een ander lijstje voor, dat van Business Week van de beste managers van 1996. Deze uitverkiezing dankte hij aan de doortastende wijze waarop hij bij Microsoft een Internet-divisie uit de grond heeft gestampt na eerst zelf te hebben verkondigd weinig te zien in Internet.
Zo'n dubbele uitverkiezing is ook weggelegd voor Phil Knight van sportschoenfabrikant Nike. Knight staat 19 op de lijst van filantropen, goed voor 25 miljoen bestemd voor onder andere een nieuwe juridische faculteit voor de universiteit van Oregon die de naam van zijn vader krijgt. Knight is ook topmanager omdat hij zijn bedrijf vorig jaar niet alleen schoenen maar ook andere sportartikelen heeft laten verkopen.

