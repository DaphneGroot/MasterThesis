	Vandaag ben je koning, morgen hofnar
	'MIJN VADER was een van de weinige echte idealisten in het voetbal. Hij was, en is, een zeer principile man. Een socialist. Een van zijn principes was dat je als socialist niet in bepaalde auto's mocht rijden. En dat deed hij dan ook niet.'
Rob Jansen (41) beantwoordt, zo op het eerste gezicht, aan alle kenmerken van de succesvolle, internationaal opererende zakenman. Op Schiphol is hij kind aan huis en het kantoor van Sport-Promotion bv Soccer Consultancy in Gouda mag beslist worden gezien. Zijn auto ook, trouwens.
Als Rob Jansen twijfels zou hebben, camoufleert hij ze met de rook van sigaretten en lange en soms omslachtige antwoorden. De mobiele telefoon piept ieder kwartier.
Peter van Vossen belt. De transfer van Glasgow Rangers naar Vitesse dreigt te mislukken en Peet, zegt Jansen, 'een wereldgoser', weet niet meer wat te doen. Rustig en zelfverzekerd, met Haagse tongval, staat hij hem te woord.
'Ik voel me intens verbonden met de spelers. Anders zou ik niet zoals gisteravond tot twee uur met Peter en zijn vriendin hebben zitten praten, na een vermoeiende trip naar Londen. Maar ik ben wel om half acht weer opgestaan. Dat hoort bij mijn vak.
'Peter staat onder contract bij een fantastische club, maar hij speelt niet. Dat knaagt aan hem en dat knaagt aan mij. Ik probeer in zo'n gesprek de angels uit een speler te halen. Hij moet weer helder kunnen denken, kunnen relativeren en bezig zijn met zijn toekomst. Dat moet in banen worden geleid.
'Al acht dagen verkeert hij in onzekerheid. Vitesse niet, Vitesse wel. Hij heeft steun nodig en wij, de mensen van SP, geven hem die steun.'
Vanmiddag vliegt hij naar Cannes, met Gerald Vanenburg, met de telefoon binnen handbereik.
In de hoogtijdagen van het transfercircus behartigt Sport-Promotion de belangen van ruim zestig (top)voetballers. In het miljoenenspel is de invloed van Jansen groot. Tevreden zegt hij dat hij ook deze zomer weer de 'grote transfers' voor zijn rekening heeft genomen.
Sport-Promotion gaat een stap verder dan de andere agentschappen. 'Wij lopen mee in een carrire.' Als een speler hulp nodig heeft bij het vinden van een huis of een school voor zijn kinderen, een taalcursus wil volgen of een rijbewijs moet worden omgezet, kan hij een beroep doen op Sport-Promotion.
Hij gruwt als hij makelaar wordt genoemd: 'Ik ben sportmanager.'
Jansen is eigenaar-directeur van het bedrijf, een afsplitsing van de spelersvakbond VVCS. Het was een geruchtmakende scheiding die in juli 1995 definitief zijn beslag kreeg.
Sindsdien is het aantal personeelsleden van drie gestegen tot negen. Sport-Promotion bloeit, de VVCS niet, benadrukt hij, soms fijntjes, soms in krachtige bewoordingen. Over de VVCS praat hij afwisselend liefdevol en vol afkeer.
De vakbond was het levenswerk van zijn vader, Karel, en de zoon was vijftien jaar zijn voornaamste medestrijder. Steeds verder dreven Karel en Rob Jansen en de VVCS, geleid door Theo van Seggelen, echter uiteen.
Zelf acht hij zich niet beschadigd; per slot van rekening was hij het die, in het kielzog van topspelers als Bergkamp, Jonk, Ronald en Frank de Boer, Van Hooijdonk, Van der Sar, Taument, Overmars, Vink en Nilis, 'een commercieel pad' insloeg, eerst in samenwerking met de VVCS, later onafhankelijk.
'De religie die ik indertijd predikte, de religie van de vakbond, heb ik altijd naar eer en geweten toegepast. En toen ik een andere richting koos, de commercile, deed ik dat openlijk. Mijn vader heeft zijn wenkbrauwen wel eens gefronst, maar hij accepteerde het.
'Ik heb nooit onder de vlag van het levenswerk van mijn vader wanorderlijke streken uitgehaald. Daar ben ik trots op.
'Lang heb ik gevochten voor het behoud van de relatie met de VVCS. Ik weigerde de navelstreng te laten doorknippen. Laat de schepen naast elkaar varen, bepleitte ik. Maar dat was allemaal onbespreekbaar, om vele redenen. Geen zakelijke redenen, nee, maar persoonlijke.'
Hij trekt een vergelijking met het Romeinse Rijk: aan de hand van zijn vader maakte hij de opkomst van de VVCS mee. 'En zoals iedereen weet volgde op de opkomst de ondergang.'
Het kwetsbare punt van de zoon is de vader. In niet mis te verstane bewoordingen werd Karel Jansen door Van Seggelen duidelijk gemaakt dat zijn rol was uitgespeeld.
'Mijn vader is de enige echte. Er zullen in het voetbal nog wel een paar idealisten hebben bestaan, maar vandaag de dag niet meer. Hij was de laatste der Mohikanen.
'En uitgerekend deze man en mijn moeder zijn door de VVCS zo minderwaardig behandeld. Het heeft zijn tol geist op hun lichaam en op hun geest. Dat neem ik ze tot in lengte van dagen kwalijk, en als het kan nog langer.'
Met driftige gebaren dooft hij een nog niet voor de helft opgerookte sigaret. Toch zegt hij: 'Ik kan vergeven, maar niet vergeten.'
Later: 'Zakelijk is alles afgesloten en de wonden zijn geheeld, voor het grootste deel. Van Seggelen was meer dan een vriend van me. Ik beschouwde hem als mijn broer. En daarom deed het zoveel pijn wat hij uithaalde. Ik heb een broer verloren.'
Maar hij heeft een 'groot incasseringsvermogen', een 'enorm gevoel voor humor' en is goed in staat tot relativeren. 'Ik zie de betrekkelijkheid van deze bedrijfstak in. Dat is me als kleine jongen al bijgebracht. Iedereen die mij al lang kent zal beamen dat ik niet zo heel veel ben veranderd.
'Nooit zal iemand zeggen dat de Rob van toen veel verschilt van de Rob van nu. Daarom kan ik goed blijven functioneren. Op het moment dat mensen zichzelf heel belangrijk beginnen te vinden, en dat is al snel het geval in de sport, gaat het mis.
'Vandaag ben je koning, leerde mijn vader mij, morgen hofnar. Als je dat weet, ben je er emotioneel tegen gewapend.
'Ik ben gelukkig getrouwd, heb twee fantastische kinderen, een goede familie en een fijne kennissenkring. Al die mensen zijn mijn spiegel. Pas als ik hen niet meer kan aankijken, zou ik van binnen afbrokkelen. Maar dat is nog nooit gebeurd.'
- Behalve toen Mentink, de advocaat van Feyenoord, je onlangs beschuldigde van dubbelspel en je een leugenaar noemde.
'Ik kwam daar vanwege een juridisch geschil tussen Henryk Larsson en Feyenoord. Dacht ik. Ik had een zeer zware periode op de zaak achter de rug. De accu was leeg. Twee dagen later zou ik op vakantie gaan.
'Ik was absoluut niet ingesteld op deze modderaanval. Het ging alleen maar over mij. Mentink verdraaide feiten. Feyenoord dacht: als we Jansen nou maar genoeg bevuilen, dan gaat de arbitragecommissie zo twijfelen dat ze ons in het gelijk stellen.
'Juridisch gesproken wisten ze dat ze geen been hadden om op te staan. Mentink wist dat en Van den Herik ook. Ze hebben de manager, Hagelstein, opgeofferd. Ze lieten hem een brief schrijven waarin woorden voorkwamen die deze jongen nog nooit eerder heeft gebruikt.
'De zaak was klaar en helder. Die clausule was z¢ simpel. Daarom hebben we ook op alle fronten gewonnen en kon Larsson naar Celtic vertrekken. Dat is jammer genoeg onvoldoende opgepakt door de pers. Larsson wint arbitragezaak, einde hoofdstuk.'
- Maar na de VVCS-affaire met Lens en Gerards werd opnieuw de stelling van velen bevestigd: zaakwaarnemers van voetballers deugen niet.
'In verband met die zaak is mijn naam niet n keer genoemd. Dat was ook niet mogelijk. En dat zegt genoeg.
'De affaire met Gerards en Lens heeft enorm veel afbreuk gedaan aan het imago van de VVCS. Dat heb ik mezelf aangetrokken. Ik heb me niet gemengd in die discussie, maar ik heb wel tegen mijn vader gezegd: Gerards zat er ook al in mijn tijd bij de VVCS. En in mijn vaders tijd.
'Ook wij hebben het niet geweten. Tja, en dan ga je terugkijken. Op zulke momenten herinner je je alles weer, de vergaderingen, de besprekingen. In n keer worden zoveel dingen duidelijk. Over het lekken, over het gesjoemel, de rare zaakjes met transfers, de fronsende wenkbrauwen. Blind hadden we vertrouwen in onze eigen mensen.
'Bij de VVCS hebben we heel veel fouten gemaakt bij het aannemen van mensen. Lens heb ik zelf in dienst genomen. Niemand bij de VVCS zag het in hem zitten. Ik heb mijn zin doorgedreven. Als dank voor het aangenaam verpozen werd ik in de rug aangevallen.'
- Je bent spelers als Kluivert en Reiziger kwijt geraakt.
'Lens heeft in een tijdsbestek van zeven, acht maanden, tijdens de strijd die woedde tussen Sport-Promotion en de VVCS, heel slim de Raspoetin-rol gespeeld. Hij heeft op de jongens en hun families ingepraat. Zo trokken ze langzaam naar hem toe; niet naar de VVCS, zo leek het alleen maar, maar naar hem.
'Lens werd plotseling zelf een schip, in plaats van passagier. Met louter moneymakers aan boord, zodat hij financieel onafhankelijk kon worden. Ja, dat moet letterlijk worden genomen. Financieel onafhankelijk.
'Er is door Lens een bepaald soort emotionele afhankelijkheid gekweekt. Hij heeft het heel slim gedaan. En de verleidingen zijn soms groot.'
- Vertel eens.
'Sommige clubs zijn de fout ingegaan door vakbondsmensen te betalen. Je kan van Lens en Gerards zeggen wat je wil, maar iemand heeft ze betaald. En dat waren die clubs.
'Daarom is het zo jammer dat Van Seggelen niet de moed heeft gehad om de rechtszaak tegen Gerards door te zetten. Er had voor een paar jaar schoon schip gemaakt kunnen worden in Nederland. Er zouden namen zijn gevallen, van clubs en van mensen van clubs. En bedragen! Laat het allemaal maar uitkomen, laat maar bekend worden wat er werd gerotzooid.
'De VVCS-affaire heeft ons vak zeer veel kwaad berokkend. Men denkt: het is n pot nat en dat is een volkomen normale reactie. Als ik vader zou zijn van een talentvolle jongen, en ik zou de show bij Barend en Van Dorp wekenlang hebben gevolgd, met Gerards en Lens en Van Seggelen, dan zou ik denken; wat er gebeurt, gebeurt er, maar daar wil ik niks mee te maken hebben.
'De spelers zouden wakker moeten worden en eens goed moeten kijken naar de wijze waarop ze worden begeleid. Ze moeten kritisch kijken naar hun begeleiders.'
- Want de begeleiders deugen soms niet.
'Sommigen geven adviezen die botsen met de carrire van een speler. Of het nou Patrick Kluivert is of een ander, het zijn allemaal goeie, doodnormale jongens. Als een adviseur louter aan het belang van de speler denkt, kunnen vele dingen die met deze jongens gebeuren, worden voorkomen.
'Sommige jongens zijn zwevende en ze hebben dat zelf niet door. Dus wat doen ze? Ze bouwen een schild om zich heen. En wat zeggen ze? Precies de verkeerde dingen. Waardoor er wr met hen wordt afgerekend door de media en ze wr worden veroordeeld.
'Het is volkomen terecht dat voetballers, hoe jong ze ook zijn, worden beoordeeld op grond van hun gedrag. Hij heeft een voorbeeldfunctie. Dat moet hem duidelijk worden gemaakt. Door een goede adviseur.
'Als een speler zich raar gedraagt, wordt dat soms veroorzaakt door families die de kluts zijn kwijt geraakt. Of ze hebben verkeerde vrienden, of abominabele adviseurs. Dat samen kan veel ellende veroorzaken.
'Maar let nou maar op, over een paar jaar komt hij er uit. Dan heeft hij zijn begeleiders weggestuurd, is met de familie de band genormaliseerd, zijn de zogenaamde vrienden op een enkeling na verdwenen en is zijn karakter ingrijpend veranderd. En dan zal hij buitensporig goede prestaties als voetballer leveren.'
- En n¢g meer gaan verdienen.
'De ene speler gaat er goed mee om, de andere niet. Het hangt allemaal af van de mensen door wie ze worden omringd.
'In een van onze nieuwsbrieven gaven we een overzicht van de salarissen in Nederland. Van de inkomens van barkeepers tot stratenmakers tot bedrijfsleiders. Een speler belde op. Ik heb net die tabel gezien, zei hij, maar dat kan toch niet, mensen die leven van maar tachtigduizend gulden per jaar?
'Ik heb hem rustig uitgelegd dat niet iedereen in Nederland, zoals hij, op zijn zestiende al vier ton per jaar verdient. Maar ik leg dat goed uit. Hij denkt er tenminste over na.
'Met deze nieuwe generatie lever ik ook gevechten. Ik heb op kantoor wel eens een jongen die kwam praten helemaal onderuitgezakt zien zitten. Hee, heb jij soms rugklachten? Ga eens even rechtop zitten. Hij deed het en zijn vader wist niet wat hij zag. Want thuis hing hij altijd maar op de bank. Nou, bij mij niet.'

Foto
	Rob Jansen FOTO GUUS DUBBELMAN - DE VOLKSKRANT

