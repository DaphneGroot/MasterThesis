	XTC-gevaar?
	Rob, stond dit weekeinde met brainmachines op de mega-houseparty in Heerenveen: 'De schrik zat er goed in, de meesten lieten hun pillen testen. Terecht, want de pillen zijn zo slecht de laatste tijd. Vaak hoor ik dat gebruikers er slechte ogen van krijgen. Dan kijk je zo scheel dat je een paar dagen niet kan lezen. Over die atropinepil heb ik toch ook al wat positieve dingen gehoord. Je schijnt er erg leip van te worden. Je gaat dan zo hard dat je de weg niet meer weet, bijna omvalt. En daar is het om te doen, natuurlijk. Dat hoorde ik van een jongen die aan de brainmachine kwam. Daar kun je tien minuten gebruik van maken voor vijf gulden. Je wordt er rustig van, dat is wetenschappelijk bewezen.'
Gilbert Buskens, verkoper in de smartshop Magic Mushroomgallery: 'Als alles klopt wat ik gelezen heb, is de commotie meer dan terecht. Die pillen schijnen pas na drie of vier uur te werken, en dat maakt ze zo gevaarlijk. Normale XTC werkt al na drie kwartier. Uit eigen ervaring weet ik dat als een pilletje na een uur niet werkt, dan knal je er nog een in. Wij verkopen hier geen XTC, alleen kruiden en paddestoelen. Maar als mensen hier komen met vragen, raad ik ze aan hun pillen altijd eerst te laten testen.
'Hoe je jongeren bereikt? Gewoon keihard en duidelijk moet je zijn. Niet grappig of populair, met van die gabberliedjes, dat werkt averechts. En misschien moet er wel eerst eentje dood gaan. Begrijp me goed, ik hoop niet dat dat gebeurt, maar dan schrikken we wel wakker.'
W. van Dalen, campagneleider van de nieuwe anti-alcoholreclame van het Nationaal Instituut voor Gezondheidsbevordering en Ziektepreventie: 'De reacties op ons materiaal zijn heel verschillend. We zijn behoorlijk hard, laten drie realistische nadelige gevolgen van alcoholgebruik zien. We hopen dat de realiteit zo goed tot jongeren doordringt. Als ik een campagne moest maken tegen XTC-gebruik, zou ik niet kiezen voor een massamediale aanpak. Daar is de doelgroep te klein voor en vrij gemakkelijk te lokaliseren. Je moet jongeren op houseparty's en in discotheken bereiken. Een goede, heel doelgerichte manier is om informatie op te hangen op de toiletten van uitgaansgelegenheden. Van die mogelijkheid wordt nog te weinig gebruik gemaakt.'
S. Luteijn, medewerker van Dance Event, een bedrijf dat gabberhouseparty's organiseert: 'Wij fouilleren bezoekers van houseparty's op drugs en wapens. De grote jongens haal je er op die manier wel uit, maar dat pillen gebruikt worden, houd je niet tegen. Daarom kunnen op alle feesten pillen tegen een kleine vergoeding gecontroleerd worden. Ook is er altijd EHBO aanwezig voor als er iets mis gaat. Hoe je jongeren bereikt? Wij geven een blad uit in een oplage van 40 duizend. In het volgende nummer zullen we zeker onze doelgroep waarschuwen. Daarmee bereiken we vrijwel alle gabbers. Maar die troep wordt natuurlijk niet alleen op houseparty's geslikt, ook in disco's en cafs. Daarom is het goed dat de media erover berichten.'
H. Steutel, eigenaar van apotheek Erasmus in Den Haag: 'De berichten die ik tot nu toe heb gehoord over die atropinepil, lijken mij erg speculatief. Ik kan er weinig over zeggen omdat ik niets over de dosering in de pillen weet. De sterktes die in medicamenten gebruikt worden, zijn in ieder geval erg laag. Atropine is een giftige stof, die op het centraal zenuwstelsel werkt. Maar ik was verbaasd te lezen dat het een roes zou veroorzaken. Ik kan me daar weinig bij voorstellen. Ik koop atropine in via de groothandel, als ik geen apotheker was, zou ik niet weten hoe ik eraan moest komen. Dat lijkt me niet eenvoudig.'
J. de Vlieger, drugsexpert van de Rotterdamse politie: 'Ik kan wel verklaren hoe dit tablet op de markt gekomen is. Politie en justitie zijn de laatste jaren veel effectiever geworden in het bestrijden van synthetische drugs, dankzij de Europese regelgeving. Daarom wordt het voor producenten steeds moeilijker om chemicalin, grondstoffen in hun bezit te krijgen. De atropinepil is daar het gevolg van.
'Of het echt zo gevaarlijk is? XTC is natuurlijk een stof die je nooit zou moeten slikken. Maar ik zet wel wat vraagtekens bij de commotie. Atropine op zich is geen giftige stof, je moet wel heel veel binnenkrijgen wil het dodelijk zijn. Mijn indruk is dat hulpverlenende instanties de synthetische drugs jarenlang onderschat hebben. Nu zijn ze eindelijk wakker geworden, en schreeuwen ze moord en brand.'
Corine de Vries

