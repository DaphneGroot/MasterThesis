	'Stapsgewijze stadsprovincie riskant'
	Van onze verslaggever
ROTTERDAM
De gemeente Rotterdam verwerpt de vestiging van een stadsprovincie in fases, zoals staatssecretaris Van de Vondervoort van Binnenlandse Zaken in het Rijnmondgebied wil. 'Dit plan is riskant', aldus de Rotterdamse wethouder Simons. 'Er komt een stadsprovincie zonder duidelijkheid over de uiteindelijke bevoegdheden.'
De staatssecretaris liet de besturen in de regio Rotterdam begin deze maand weten dat er een pre-stadsprovincie zou moeten komen in 1998. De haven van Rotterdam zou onder de bevoegdheid van dit orgaan komen te vallen, waarna in 2000 de echte stadsprovincie van start zou kunnen gaan. In de jaren daarna kunnen volgens Van de Vondervoort andere gemeentelijke taken, zoals volkshuisvesting, bij de stadsprovincie ondergebracht worden.
Rotterdam wil 'de stap naar een krachtig grootstedelijk bestuur in één keer zetten', staat in een brief aan de gemeenteraad. 'De gefaseerde aanpak is onwenselijk en onaanvaardbaar.' Er moet een helder perspectief zijn op de bevoegdheden en de macht van de stadsprovincie voordat dit bestuurlijk orgaan in werking treedt. 'Bestaat dit perspectief niet, dan wordt het proces vatbaar voor afkalving van ambities.'
Rotterdam toonde zich in oktober nog redelijk tevreden over het advies van de commissie-Andriessen. Die adviseerde een ruime verschuiving van gemeentelijke taken naar de stadsprovincie. De buurgemeenten van Rotterdam reageerden verdeeld.
Een meerderheid vond het voorstel van Andriessen te ver gaan. Zij wil meer bevoegdheden, vooral die over het grondbedrijf, bij de gemeente houden. Rotterdam vond dat de commissie-Andriessen niet ver genoeg ging: ook sociale zaken zou naar de stadsprovincie moeten.
Volgens Simons is het 'compromis' van Van de Vondervoort geen verbetering. 'Het havenbedrijf raakt bij de stadsprovincie geïsoleerd', stelt de wethouder. 'Heel veel beslissingen voor de haven hangen samen met het beleid van diensten als het grondbedrijf, stedebouw en volkshuisvesting.'
Simons vindt dat er opnieuw gepraat moet worden, vooral in Rotterdam en met de gemeenten rond deze stad, over een model voor een stadsprovincie.

