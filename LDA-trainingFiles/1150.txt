	'Laffe, met geweren zwaaiende ratten' maken Karachi onveilig
	Van onze verslaggever
Rob Vreeken
 KARACHI
Een lichte siddering ging deze week door Karachi. Niet omdat er dinsdag een man werd doodgeschoten en de dag erop bij een wraakneming opnieuw iemand - de 12 miljoen inwoners zijn niet anders gewend. Het was de identiteit van de betrokkenen die zorgen baarde.
Voor het eerst sinds anderhalf jaar gingen aanhangers van de MQM, een partij van de ooit uit India gevluchte Moslims, en haar afsplitsing MQM-Haqiqi elkaar te lijf. De onderlinge strijd van de mohajirs, zoals deze etnische minderheid heet, maakte Pakistans zakencentrum de afgelopen vier jaar tot zo'n gevaarlijke stadsjungle dat buitenlandse investeerders liever een blokje om maakten.
Het bikkelharde optreden van speciale politie-eenheden tegen MQM droeg bij tot de val van Benazir Bhutto. President Leghari motiveerde het ontslag van de premier door, naast de corruptie, te wijzen op de onwettige moordpartijen door de uniformdragers. Karachi was, schreef het staatshoofd, verworden tot killing fields.
De schietparijen deze week hadden te maken met de verkiezingen. Pakistan kiest 3 februari een nieuw parlement. MQM-aanhangers trokken de door Haqiqi gecontroleerde wijken binnen om campagne te voeren. Tegenactie van Haqiqi-schutters verhinderde dat.
'Het is verkiezingsfraude nog vóór het stemmen', klaagt dr. Farooq Sattar, oud-burgemeester van Karachi. Niettemin hoopt zijn partij zeker twintig parlementszetels te veroveren in de steden van de provincie Sindh, waar alle mohajirs wonen. Daarmee kan de MQM zich duur verkopen aan elk van de twee grote partijen; vermoedelijk kunnen die niet geheel op eigen kracht een regering vormen.
De MQM lijkt, hoewel flink gehavend, sterker te zijn dan ooit. Het politiegeweld heeft de (in de woorden van Bhutto) 'laffe, met geweren zwaaiende ratten' alleen maar populairder gemaakt onder de mahojirs. MQM-Haqiqi was nooit meer dan een splinter.
Tientallen bussen met joelende aanhangers rijden donderdagavond naar Anu Bhai Park in Karachi-centrum. In een rood-groen-witte vlaggenzee dobbert her en der een foto van een besnorde goedzak met donkere bril. Aanhangers scanderen zijn naam: Altaf, Altaf! Verlangend wacht de menigte op de spreker van wie eenieder weet dat hij niet zal komen opdagen.
Altaf Hussein, een 44-jarige ex-drogist, is veruit de populairste man van Karachi. Medio jaren tachtig creëerde hij een etnische groep door de vluchtelingen uit India, tot dan berustend in hun discriminatie door de oorspronkelijke bewoners van Sindh, politiek strijdbaar te maken en te organiseren. Middels de MQM trotseerde de jonge stedelijke middenklasse de feodale machten op het platteland.
Als Hussein aan zijn speech van zeker een uur begint, is het in het park half een 's nachts. Voor de geliefde MQM-leider is het pas half acht. Hij zit in ballingschap in Londen sinds 1992, toen het leger in de provincie de operatie Clean Up begon.
Terugkeren is bezwaarlijk, met een veroordeling tot 27 jaar wegens kidnappen en martelen van een legerkapitein. Vanuit London dirigeert Hussein zijn hechte organisatie. Toespraken houdt hij per telefoon; de menigte richt de blik op twee speaker-boxen op het podium.
Aan weerszijden is familie opgesteld van hen die vielen in de strijd. Rechts de mannen, links moeders en weduwen. Arfazadi veegt met haar hoofddoek de tranen van onder haar bril weg terwijl zij vertelt over haar zonen. Azeem Uzshan, een 22-jarige activist, werd in mei vorig jaar doodgeschoten door de Rangers toen hij het MQM-kantoor verliet.
Om beurten doen nu vrouwen hun relaas over moordpartijen. De hoogzwangere Ghazala Rehan zag haar Ahmad terug een uur nadat de politie hem had meegenomen - in het mortuarium. Tariq Tamoor, 23, kreeg volgens zijn moeder een boor dwars door zijn nek. 'Het is vast allemaal waar', licht journalist Javeed Soomro van The News even later toe. 'Maar het is vaak de hálve waarheid. Die Rehan bijvoorbeeld was zelf betrokken bij vijftig moorden.'
Dat is ook voor de lokale pers steeds een probleem geweest: in Karachi zoemt het zo zeer van de intriges, geruchten, dubbelrollen en halve leugens dat vaak vaag bleef wie achter welk geweld zat. Naast mohajirs telt de stad Pathanen, Sindhi's, Balochi's en Afghanen. Er zijn religieuze sektes. De drugsmafia zit overal. En iedereen heeft wapens.
'De gangs vechten om controle over de wijken', zegt Arif Hasan, architect en publicist. 'Hun werk is afpersing. Ze zijn voor iedereen te huur, ook voor de partijen. Het gewelddadige karakter van de MQM is het gevolg van infiltratie door de gangs, zoals ze ook de politie hebben geïnfiltreerd.'
Wie oud-burgemeester Farooq Sattar aanhoort, zou haast geloven dat de MQM een kudde lammetjes in schaapskleren is. 'Wij wijzen geweld zonder meer af', zegt hij in zijn kantoor vol Altaf-posters. De verhalen over MQM-martelkamers noemt hij lastig.
Toch geeft Sattar in feite letterlijk toe dat MQM-kaderleden op grote schaal gebruik hebben gemaakt van wapens, ook om een paar honderd man politie en Rangers te vermoorden.
'Maar dat was een natuurlijke, menselijke reactie op het geweld van anderen', zegt hij. 'De partijleiding stond er buiten.'

Foto
	Aanhangers van de Mohajir National Movement (MQM) wuiven met vlaggen en met portretten van hun leider Altaf Hussain tijdens een bijeenkomst in Karachi. FOTO REUTER

