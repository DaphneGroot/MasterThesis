	Bosniers gaan gemeenteraden in juli kiezen
	Reuter
SARAJEVO
Afgevaardigden van de Bosnische Moslims, Kroaten en Serviërs hebben dinsdag het grootste obstakel voor de gemeenteraadsverkiezingen in Bosnië uit de weg geruimd. Volgens de Europese veiligheidsorganisatie OVSE wordt ernaar gestreefd de stembusgang op 12 en 13 juli te houden.
De overlegpartners werden het gisteren eindelijk eens over de regelgeving voor de kiezersregistratie. Tot dusver bleef dat een omstreden kwestie, omdat werd gevreesd dat de verkiezingen de etnische zuiveringen zouden honoreren. De Bosnische Serviërs zouden de registratie van de kiezers bovendien in hun voordeel manipuleren.
In september werden onder auspiciën van de OVSE wel parlements- en presidentsverkiezingen gehouden , maar die voor de gemeenteraden werden uitgesteld.
Volgens de nieuwe regels mogen de Bosniërs, die niet terug willen naar hun woonplaats van voor de oorlog, ook stemmen in hun huidige gemeenten als ze kunnen aantonen zich daar gevestigd te hebben voor 31 juli 1996.
Hoewel iedereen volgens het vredesverdrag van Dayton formeel het recht heeft terug te gaan naar de plaats van herkomst, maken maar weinig burgers hiervan gebruik.

