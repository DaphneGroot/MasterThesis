	PERSOONLIJK
	De bekende oud-Spanjestrijder en verzetsman PIET LAROS is nieuwjaarsdag op 95-jarige leeftijd overleden in een bejaardentehuis in Nijkerk. Zijn medestrijder Giny Klatser uit de tijd van de Spaanse Burgeroorlog heeft dat donderdag meegedeeld. Laros verwierf door zijn acties de bijnaam Hollander Piet.
De in Kaatsheuvel geboren Laros nam tijdens de Spaanse Burgeroorlog deel aan de strijd om Madrid. Hij werd na de oprichting van de compagnie De Zeven ProvinciÃ«n benoemd tot commandant van dit onderdeel van de Internationale Brigades. Laros keerde in december 1938 gewond terug naar Nederland en werd wegens zijn acties in Spanje statenloos.
Piet Laros was tijdens de Tweede Wereldoorlog actief in het verzet tegen de Duitsers. Hij kwam terecht in het concentratiekamp Buchenwald en bleef daar tot de bevrijding. Laros kreeg in 1946 zijn Nederlanderschap terug.
Het hart van de gewezen Spanjestrijder bleef altijd bij het Spaanse volk. Hij richtte in 1969 samen met andere oud-Spanjegangers de solidariteitsgroep Accion Fuego (Actie Vuur) op, ter ondersteuning van Spaanse ballingen en familieleden 'die nog steeds zuchtten onder de dictatuur van Franco'.
Tot zijn grote voldoening kreeg Laros onlangs van de Spaanse regering een document waarin hem het recht op het Spaanse staatsburgerschap werd verleend. Laros wordt maandag in Utrecht gecremeerd.

