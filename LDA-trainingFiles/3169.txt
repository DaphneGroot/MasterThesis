	Op de Champs-Elysées wordt de moderne vrouw geboren
	OP DIE BEWUSTE dag in oktober 1956 stapt ze een andere wereld binnen.
De beroemde Hollywood-regisseur Otto Preminger (The Man with the Golden Arm) heeft voor zijn nieuwe film, over Jeanne d'Arc, een talentenjacht georganiseerd. Liefst achttienduizend meisjes over de hele wereld tonen belangstelling. Daarvan worden er drie naar New York gecommandeerd, waar ze een screen test moeten doen.
Het eerste meisje dat die ochtend het kantoor van Preminger binnenwandelt, stelt zich voor als Jean Seberg uit Marshalltown, Iowa. Leeftijd, vraagt Preminger buiten beeld. Zeventien jaar en elf maanden, is het antwoord. Of ze actrice wil worden, informeert Preminger. 'Very badly', is het antwoord. Preminger kijkt en luistert aandachtig en vraagt of ze haar kapsel net zo kort wil modelleren als dat van Jeanne d'Arc op de brandstapel. Preminger zelf knipt met een schaar haar lokken af.
Vanaf die dag is het rattenkopje Jean Sebergs onmiskenbare attribuut. Onder haar coupe lijken haar ogen ineens diamanten, haar mond een onuitstaanbaar aantrekkelijke welving. Ze straalt schoonheid en begeerte uit, onschuld en zuiverheid, sereniteit en seks. In die mengeling, in die waas over haar gezicht, schuilt Sebergs geheim.
Weinig geboorten van een ster zijn zo goed vastgelegd als die van het provinciemeisje Jean Seberg. Otto Preminger stond bekend om zijn gevoel voor publiciteit. Hij had de jonge fotograaf Bob Willoughby ingehuurd om de verkiezing van de uitverkoren actrice van dag tot dag vast te leggen. Willoughby klikte alles. Seberg die op de gang wacht voor ze wordt binnengeroepen voor de proefopname, Seberg op de bank tegenover Preminger.
Zowel de foto's van de sessie als de proefopname zijn verwerkt in de documentaire Jean Seberg, American Actress, van de Zwitsers Donatello en Fosco Dubini, die vanaf 16 januari te zien is, samen met From the Journals of Jean Seberg, een filmessay van de Amerikaan Mark Rappaport. Ook enkele speelfilms met Seberg zijn afgestoft: Saint Joan (1957) van Preminger, A bout de souffle (1959) van Godard, Lilith (1964) van Robert Rossen en Les hautes solitudes (1974) van Philippe Garrel.
Dat Seberg een bron is waaruit filmmakers en schrijvers graag putten is begrijpelijk. Weinig carrières zijn zo spectaculair, bizar en dramatisch verlopen. Een meisje uit de provincie wordt van de ene op de andere dag uit de anonimiteit getrokken, en daarna vermalen door de filmhoofdstad. Voeg dat bij de raadsels en tegenstrijdigheden rond haar dood in 1979 en je hebt al bijna een verhaal.
Rappaport houdt het beeld in stand van een 'pin up voor cinefielen', zoals het filmvakblad Variety haar ooit noemde. Zorgvuldig verwerkt hij scènes uit Sebergs films in zijn 'essay', waarin actrice Mary Beth Hurt de geest van Seberg speelt, die al terugblikkend de oorzaken van haar ondergang aanwijst. Fragmenten uit allerhande films, van Dreyers La passion de Jeanne d'Arc tot de fitness-training van Jane Fonda, bemoeien zich voortdurend met elkaar en met Sebergs levensloop. Rappaports bijdrage aan de filmgeschiedenis is geestig en intelligent.
De film van de Dubini's volgt in grote lijnen Sebergs carrière. Interviews met haar regisseurs of tegenspelers ontbreken helaas. De film wijkt ook niet af van wat we al weten over Seberg, maar toch is het een boeiend profiel, mede dankzij het schitterende materiaal dat de makers verzamelden. We zien Seberg in een Londense studio op de brandstapel voor de apotheose van Saint Joan. Onder het hout zijn gasbranders verborgen. Als bij de eerste opname het gas explodeert, rolt een vuurbal tegen het lichaam van Seberg, die in een flits haar gezicht van de vlammen afwendt. Leden van de filmploeg blussen snel het vuur, maar Seberg is gewond aan haar buik. Ze houdt een litteken over aan de scène. Preminger, die op de set Der Führer wordt genoemd, gebruikt in de film de opname waarin Seberg gewond raakt.
De regisseur presenteert zijn film als de gebeurtenis van het jaar, maar Saint Joan flopt. Otto de Verschrikkelijke, zoals zijn andere bijnaam luidt, heeft een zevenjarig contract met zijn ontdekking afgesloten en weigert de investering af te schrijven. De Dubini's beschrijven het gesol met Seberg, die na het fiasco van Bonjour Tristesse (naar de roman van Françoise Sagan) door Preminger aan Columbia wordt verkocht. Later beklaagt ze zich: Otto heeft haar als een Kleenex weggegooid.
Bij Columbia vergaat het haar niet beter. De belangstelling van de studio's neemt zienderogen af. Zelf heeft ze ook genoeg van Hollywood. In Parijs trouwt ze een advocaat uit de kringen rond het blad Cahiers du cinema, dat wil afrekenen met de cinema de papa, de oude generatie regisseurs. Een van de opstandelingen heet Jean-Luc Godard. Hij heeft een scenario geschreven over een gangster en zijn vriendinnetje, een Amerikaanse.
De scène in A bout de souffle waarmee Jean Seberg heel even ingreep in de gang van de filmgeschiedenis is die waarin ze, gekleed in een T-shirt en zwarte broek, op de Champs-Elysées de Herald Tribune uitvent. Die scène maakt haar tot symbool van een generatie. Ze wordt een cult-figuur, de vrije, onafhankelijke vrouw, tegenhanger van Monroe en Bardot. Meisjes meten zich een 'Coupe Seberg' aan.
De werkelijkheid is minder vrolijk. Cameraman Raoul Coutard vertelt aan Dubini over het gesoebat tussen Seberg en Godard. Het scenario wemelt van de gaten, bij de opnamen leest hij de dialogen als een schoolmeester voor, waarna de acteurs hem mogen nazeggen. Voor een actrice die heeft geroken aan de Hollywoodmachinerie moet de chaos van de half geïmproviseerde filmerij een gruwel zijn. Seberg lijkt te verdwalen tussen twee culturen.
Het succes van Godards debuut is geen keerpunt voor haar. Wel komen er andere rollen, vaak speelt ze een jonge Amerikaanse in Europa. Af en toe vraagt Hollywood haar. In Lilith, met Warren Beatty, is ze schizofreen en nymfomaan. Het is haar beste rol, zegt bijna iedereen, maar ook die film is geen succes.
Ook in haar privéleven gaat het mis. In het huis dat ze deelt met haar echtgenoot, de Franse romanschrijver Romain Gary, met wie ze een zoon heeft, wordt letterlijk een muur gemetseld. Seberg vertrekt naar Los Angeles, dat na rassenrellen brandt. In het vliegtuig komt ze in gesprek met een neef van Malcolm X. Seberg raakt onder de indruk van de Black Panthers, houdt collectes op feestjes bij haar thuis. Volgens sommigen koopt ze uit politieke en sociale bewogenheid ook wapens voor de strijders.
De FBI tapt dan al lang haar telefoon af. De inlichtingendienst van Edgar J. Hoover schrijft het ene na het andere rapport over de 'seksueel perverse' actrice. Seberg blijkt intussen zwanger, waarschijnlijk van een Mexicaanse student. Het is koren op de molen van de FBI, die het gerucht verspreidt dat het kind van een Black Panther is. Seberg stort in, bevalt te vroeg van een dochter die na enkele dagen sterft. Ze laat haar lijfwacht een foto maken van het babylijkje, als bewijs dat ze niet zwanger was van een Black Panther.
De spiraal draait onherroepelijk neerwaarts. Romain Gary geeft haar een rol in zijn tweede film en laat haar wild met een machinegeweer rondzwaaien. In een film van echtgenoot nummer drie speelt ze een bordeelhoudster. De enige interessante rol heeft Seberg in Les hautes solitudes van Philippe Garrel. In een van de aangrijpende scènes, gedeeltelijk gekopieerd in de documentaire van Dubini, zit Seberg op bed. Ze neemt een overdosis slaaptabletten en begint akelig te kreunen. Seberg speelt de scène zo realistisch, dat Garrel een zelfmoordpoging vreest en ingrijpt. Woedend probeert Seberg hem van zich af te schudden. Later beschuldigt ze de regisseur ervan haar acteerprestatie te hebben verpest.
Ze probeert de ellende te blussen met drank en drugs, huwt op haar 40ste een Algerijnse acteur van 29, verkoopt haar huis en zeult rond met de opbrengst in een koffer. In hoog tempo verandert ze in een wrak. Haar oogopslag, ooit schitterend als een diamant, is dof geworden.
Op de televisie ziet Seberg Clair de femme, met Romy Schneider en Yves Montand, naar een scenario van Gary, over een man en een vrouw die troost bij elkaar zoeken na het verlies van de wederzijdse partners. In de film van Costa-Gavras, met wie ze jaren eerder een verhouding had, herkent Seberg scènes uit haar eigen leven. Ze verlaat 's nachts het huis - en dat is meteen ook alles wat we met zekerheid over haar laatste momenten weten.
Tien dagen later vinden politiemannen haar lichaam onder een deken tussen de voor- en achterbank van haar Renault 5 in de Rue Général Appert, vlakbij haar appartement. Naast haar een afscheidsbrief aan haar zoon en een leeg doosje slaappillen. Alles wijst op zelfmoord, maar Seberg heeft een alcoholpromillage van bijna acht. Er gaan geruchten over injecties met alcohol, Gary wijst tijdens een persconferentie in de richting van de FBI. Alles wat over Sebergs dood is gezegd en gepubliceerd, ook in de documentaire van Dubini, is speculatie.
Een jaar na Sebergs dood steekt Romain Gary een pistool in zijn mond en haalt de trekker over. In een briefje laat hij weten dat zijn daad niets heeft te maken met 'Jeans einde'.
Jean Seberg, American Actress en From the Journals of Jean Seberg, vanaf 16 januari in Rialto Amsterdam en het Haags Filmhuis.

Foto
	Jean Seberg FOTO UIT 'JEAN SEBERG, AMERICAN ACTRESS' VAN D. EN F. DUBINI

