Enneüs Heerma.
Enneüs Heerma (Rijperkerk, 23 december 1944 - Amsterdam, 1 maart 1999) was een Nederlands politicus.
Carrière.
In zijn politieke carrière was hij achtereenvolgens lid van de gemeenteraad van Amsterdam voor de ARP en later voor het CDA, wethouder van Economische Zaken van de gemeente Amsterdam, staatssecretaris van Economische Zaken, staatssecretaris van Volkshuisvesting, lid van de Tweede Kamer en fractievoorzitter van het CDA in de Tweede Kamer.
Als wethouder van Economische Zaken in de gemeente Amsterdam heeft Enneüs Heerma zich samen met collega-wethouder Jan Schaefer sterk gemaakt voor het behoud van de scheepswerven in de stad Amsterdam. Mede hierdoor werd zijn vertrek naar de landelijke politiek in 1986 door velen in Amsterdam als een groot verlies beschouwd.
In Den Haag werd Enneüs Heerma staatssecretaris van Economische Zaken, belast met de internationale handel. Dat zou hij uiteindelijk maar enkele maanden blijven. Door het aftreden van Gerrit Brokx vlak voor de parlementaire enquête over de Bouwsubsidie schoof Heerma eind 1986 op naar de post van staatssecretaris van Volkshuisvesting. In 1989 werd hij genoemd als minister van Verkeer en Waterstaat, maar uiteindelijk bleef hij op de post van staatssecretaris van Volkshuisvesting zitten. In die tijd bezigden tegenstanders van zijn beleid de slogan "Heerma zo niet".
Fractievoorzitter.
Na de voor het CDA dramatisch verlopen verkiezingen in 1994 (20 zetels verlies), werd Enneüs Heerma fractievoorzitter nadat de lijsttrekker Elco Brinkman was afgetreden. Heerma moest het CDA een nieuw gezicht geven, maar dat lukte hem maar ten dele. Aan de ene kant werd hij geroemd om zijn harde werken en integriteit, aan de andere kant lukte het Heerma niet om de kiezers aan te spreken. Tot hilariteit van de overige politieke partijen pleitte Heerma namens het CDA tijdens de Algemene beschouwingen van 1994 voor de aanstelling van een minister van Gezinszaken. Twaalf jaar later zou zijn wens echter alsnog politiek vervuld worden, met de aanstelling van een minister voor "Jeugd en Gezin".
In december 1995 liep Heerma weg vlak voor de opname voor het jaaroverzicht van RTL4, toen hij geconfronteerd werd met de voor hem onaangename verrassing dat deze televisiezender ook de uitslag van de verkiezing van "beste en slechtste politicus van het jaar" bekend zou maken en voor hem, onaangekondigd, een optreden gepland was als de slechtste politicus van het jaar. Hij zat al bij de schmink toen hij besloot op te stappen. Zijn woordvoerder liet weten dat hij "onder valse voorwendselen" naar de studio gelokt zou zijn, vooral omdat Heerma eerder besloten zou hebben niet te willen meewerken aan het RTL4-programma "Het Jaar van Willibrord", waarin de uitslag van de enquête zou zitten.
Laatste jaren.
In 1997 werd zijn positie als fractievoorzitter van het CDA onhoudbaar, nadat er vanuit de fractie over zijn leiderschapskwaliteiten en charisma steeds meer werd getwijfeld. Na drie jaar oppositievoeren was het CDA er nog niet in geslaagd in de peilingen omhoog te klimmen en het zag ernaar uit dat het CDA na de verkiezingen van 1998 weer vier jaar in de oppositiebanken plaats moest nemen. Enneüs Heerma noemde zijn fractiegenoten die anoniem naar de pers lekten "ratten". Zijn positie werd definitief onmogelijk toen bekend werd dat de partij met Jaap de Hoop Scheffer als lijsttrekker de verkiezingen in zou gaan.
In oktober 1997 werd hij genoemd als kandidaat voor de post van burgemeester van de gemeente Hilversum, maar op de dag dat hij door minister Dijkstal zou worden voorgedragen voor deze post, werd longkanker bij Heerma geconstateerd en moest hij afzien van deze post. Anderhalf jaar later overleed hij aan de gevolgen van deze ziekte.
In Amsterdam is de brug van de nieuwe woonwijk IJburg naar het Zeeburgereiland vernoemd naar Enneüs Heerma.
Persoonlijk.
Heerma was zijn gehele leven lid van de Gereformeerde Kerken in Nederland. Zijn zoon Pieter Heerma is bij de Tweede Kamerverkiezingen 2012 verkozen tot CDA-Kamerlid.
