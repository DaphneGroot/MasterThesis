	Bewust baanloze moet niets weten van 'schijnsollicitaties'
	Van onze verslaggever
DEN BOSCH
'Ik heb werk. Het is zinvol en nuttig voor de maatschappij. Onbetaald, dat wel. Maar dat is voor mij niet relevant. Ik ga dan ook niet solliciteren naar een baan die mij tegenstaat maar waarvoor talloze mensen in de rij staan.' Zo verdedigde Marta Resink dinsdag voor de rechtbank in Den Bosch haar opstelling.
Vanwege de weigering te solliciteren heeft de gemeente Sint-Michielsgestel haar bijstandsuitkering stopgezet, voorlopig voor drie maanden. Eerder was de uitkering al gekort.
Resink eist dat de uitkering weer volledig wordt uitbetaald. Liefst wordt zij ook ontheven van de sollicitatieplicht. De rechtszaak kan een proefproces worden als andere 'bewust baanlozen' Resinks opstelling volgen. De zaak is kenmerkend voor de worsteling van gemeenten met de nieuwe bijstandswet.
De gemeentelijke sociale dienst van Sint-Michielsgestel stelt zich formeel op. De bijstandswet verplicht uitkeringsgerechtigden zelf actief naar betaald werk te zoeken. Maar met de Nieuwe Algemene Bijstandswet, die op 1 januari 1996 van kracht is geworden, kunnen gemeenten zelf aan de slag met de toepassing van de wet. De sollicitatieplicht kan vervallen of bijstandsgerechtigden krijgen een extraatje: een koudetoeslag of een abonnement op een krant.
In Sint-Michielsgestel zijn er conform de landelijke regels 91 vrijgesteld van sollicitatieplicht omdat zij ouder zijn dan 57,5 jaar. Voor de anderen zijn richtlijnen vastgesteld over vrijwilligerswerk. Degenen die geen kans hebben om een betaalde baan te veroveren, mogen het vrijwilligerswerk doen en hoeven niet te solliciteren. 'Marta Resink wordt door het gemeentebestuur van Sint-Michielsgestel niet tot deze groep kansarmen, de zogenoemde blijvers, gerekend', zegt de directeur van de sociale dienst, Koster.
Resink, vijftien jaar in de bijstand, begon een paar jaar geleden met twee gelijkgezinden 'Omslag, werkplaats voor duurzame ontwikkeling'. Omslag wil een tegenbeweging op gang brengen om bijvoorbeeld de consumptiemaatschappij af te remmen.
Resink heeft, zo betoogt zij, een dagtaak aan haar werk voor Omslag. Betaling zit er op afzienbare termijn niet in.
Zij staat ingeschreven bij het arbeidsbureau als 'cultureel werker'. Van het arbeidsbureau heeft Resink nooit iets gehoord. Solliciteren wil zij wel, maar alleen op banen die zij echt ziet zitten. 'Ik weiger schijnsollicitaties.'
Het is Resink er vooral om te doen om het strikte beleid van Sint-Michielsgestel aan de kaak te stellen en zo haar uitkering terug te krijgen. Daarvoor heeft zij getuigen-deskundigen meegenomen. Jan van Leijenhorst, fractievoorzitter van GroenLinks in Utrecht, legt uit dat die gemeente 1500 van de ruim 15 duizend bijstandsgerechtigden wil vrijstellen van de sollicitatieplicht. 'Bij ons zou Resink zonder meer in die categorie vallen.'
Bert van Wakeren verkeert in een vergelijkbare positie als Resink. Hij is met de zeven anderen met behoud van uitkering actief in het 'kollektief Rampenplan' in Sittard. 'Woonde ze in Sittard dan was er niets aan de hand.'
De rechter legt de ambtenaren van de sociale dienst het vuur aan de schenen. Vooral de vraag of er wel voldoende contact met Resink is geweest intrigeert hem. En de fundamentele vraag hoe iemand in zijn onderhoud moet voorzien als het vangnet, de bijstand, wordt weggetrokken. 'Als iemand van willekeurig welke uitkering wordt uitgesloten dan is er altijd nog de bijstand. Maar als die wordt ontzegd?' De ambtenaren weten het ook niet. Ook staat niet vast of de uitkering blijvend kan worden ontzegd of dat Resink na 1 april weer bijstand krijgt. Of de sollicitatieplicht dan geldt en bij Resink het kortingsritueel weer begint, is duister.

