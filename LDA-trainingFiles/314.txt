	Friesland maakte grove fouten met baggerbeleid
	ANP
LEEUWARDEN
De provincie Friesland heeft de afgelopen tien jaar grove fouten gemaakt met haar baggerbeleid. Als beheerder/exploitant, vergunningverlener en toezichthouder is zij ernstig tekort geschoten. Dat concludeert het bureau Coopers & Lybrand, dat in opdracht van de provincie het beleid heeft onderzocht.
Volgens het onderzoeksrapport zijn ambtenaren in het verleden veel te pragmatisch met de regelgeving omgegaan en gaven zij vaak verkeerde vergunningen af. Ook het beheer van de stortlocatie zou onvoldoende zijn. Het is nog onduidelijk of de fouten gevolgen hebben voor het milieu.
Gedeputeerde Staten nemen de volledige verantwoordelijkheid voor de gang van zaken op zich. 'We moeten schoon schip maken, en de beste manier om dit te doen is alles op tafel te leggen', zei commissaris van de koningin Hermans maandag.

