	Financiele man bij Travel Unie stapt ook op
	ANP
RIJSWIJK
De financiële man van reisorganisatie Travel Unie International (TUI), R. Krijt, stapt op uit de Raad van Bestuur. Krijt is met het Duitse moederbedrijf TUI overeengekomen dat hij het bedrijf per 1 februari verlaat, zo heeft Travel Unie woensdag bekendgemaakt.
Travel Unie, dat is ontstaan uit een fusie tussen Arke en Holland International, wil geen verdere mededelingen doen over de redenen voor Krijts vertrek. Krijt zelf verblijft op dit moment in het buitenland. In een opvolger voor zijn zetel in de raad van bestuur wordt zo snel mogelijk voorzien.
Krijt was binnen de driekoppige raad van bestuur van TUI Nederland verantwoordelijk voor financiën, administratie en juridische- en personeelszaken. De raad van bestuur bestaat verder nog uit vice-voorzitter A. van Beetz en voorzitter A. Bakker.
Sinds eind 1995 is Travel Unie druk doende het Enschedese Arke te integreren met Holland International, dat zijn hoofdkantoor heeft in Rijswijk. Medio dit jaar moet deze integratie grotendeels zijn afgerond.

