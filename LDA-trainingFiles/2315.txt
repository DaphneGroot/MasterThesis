	Schrijfster Carol Shields is gefascineerd door 'het andere'
	Van onze medewerker
Hans Bouman

SCHIPHOL
Carol Shields heeft zich in een paar jaar ontwikkeld van een schrijvende huisvrouw tot een wereldauteur, die via afmattende promotietournees tegemoet komt aan de overweldigende belangstelling van haar lezers en uitgevers in Noord-Amerika en Europa. Voor Nederland zijn ditmaal slechts twee dagen ingeruimd, en die zijn volledig volgepland met interviewafspraken, en een optreden als gast van het John Adams Instituut in Amsterdam, vanavond. Afgelopen zondag was ze een paar uur op Schiphol, vanuit Canada op doorreis naar Oslo. Tijd die benut werd met een interview.
De schrijversloopbaan van Carol Shields (61) begon relatief laat. Pas daags na haar veertigste verjaardag ontving ze het bericht dat een uitgever bereid was haar roman Small Ceremonies (1976) uit te geven. Inmiddels heeft ze een heel oeuvre aan romans en verhalenbundels opgebouwd. Na De stenen dagboeken (The Stone Diaries), De republiek der liefde (The Republic of Love) en Het Swann symposium (Mary Swann) kwam onlangs haar vierde Nederlandse vertaling uit: Het toeval (Happenstance). Dit najaar verschijnt haar nieuwe roman: Larry's Party.
Shields: 'Ik ben op vrij jonge leeftijd moeder geworden en heb in totaal vijf kinderen gekregen, dus de eerste tien jaar van mijn huwelijk kwam er niet veel van schrijven. Toen ik in de dertig was, en de kinderen overdag naar school waren, begon ik gedichten te schrijven. Dat leidde tot de publicatie van twee poziebundels. In die periode kreeg ik met het jaar meer tijd en vatte toen het plan op om een roman te gaan schrijven. Helaas wilde niemand hem uitgeven. Toch waren de reacties dermate bemoedigend dat ik besloot aan een tweede roman te beginnen. Dat werd Small Ceremonies.'
Carol Shields werd in 1935 geboren in Oak Park, Illinois, de buitenwijk van Chicago waar zesendertig jaar eerder ook Ernest Hemingway het levenslicht had gezien. Ze woont sinds 1957, toen ze haar Canadese echtgenoot Donald leerde kennen, in Canada en studeerde Engelse letteren aan Hannover College te Ottawa. 'In die tijd lazen we vrijwel uitsluitend mannelijke auteurs. Misschien dat er een verdwaalde roman van Charlotte Bront of Jane Austen tussendoor sloop, maar dat was dan ook alles. Twintigste-eeuwse vrouwelijke auteurs leken niet te bestaan. Pas na de universiteit las ik Virginia Woolf, dat was een grote bron van aanmoediging en inspiratie voor me.'
Dat Shields niet de 'klassieke' literaire loopbaan had, waarbij je ergens in de twintig debuteert met een sterk autobiografisch, meestal door een moeilijke jeugd of een mislukte liefdesrelatie gekleurd verhaal, heeft sterke invloed gehad op haar latere schrijverschap. 'Ik heb de autobiografische liefdesroman, waar jonge auteurs meestal mee debuteren, overgeslagen. Het ouderschap heeft mijn kijk op de wereld enorm veranderd.
'In de jaren zestig heeft de Amerikaanse schrijfster Tillie Olsen een essay geschreven over het feit dat er geen grote vrouwelijke auteurs zijn die kinderen hebben gekregen, en daarbij dacht ze ongetwijfeld aan schrijfsters als de Bronts, Jane Austen, George Eliot en Virginia Woolf. Toen ik dat las, beangstigde mij dat behoorlijk, en ik denk dat dat voor veel vrouwelijke auteurs gold. Maar ik geloof er niet in. Iemand die kinderen heeft opgevoed, is op een unieke wijze getuige geweest van de ontwikkeling die een persoonlijkheid doormaakt. Bovendien geven kinderen je een extra venster op de werkelijkheid. Ze leren je de wereld bekijken door de ogen van een andere generatie.'
Het pogen door te dringen tot iemands persoonlijkheid, het in kaart brengen van een identiteit, het proberen vast te stellen wat er nu precies is gebeurd, wat waar is en wat onwaar, is een van de steeds terugkerende thema's in Shields' werk. Small Ceremonies heeft een biograaf als hoofdpersoon, die onderzoek verricht naar het leven van de onbekende Victoriaanse schrijfster Susanna Moodie. The Stone Diaries heeft de verraderlijke vorm van een autobiografie, inclusief stamboom en fotokatern. In Mary Swann - waarvoor Shields in 1995 de Pulitzer Prize ontving - proberen vier personen elk hun eigen beeld te scheppen van de figuur Mary Swann: een obscure boerenvrouw die postuum ontdekt wordt als een groot dichteres. En in Happenstance figureert een historicus die de geschiedenis tot een volstrekt valse weergave van de werkelijkheid verklaart. Alle vormen van observatie zijn fictie, lijkt Shields te willen zeggen.
'Ik ben nooit met een duidelijke potica of een vastomlijnd thema aan het schrijven gegaan, maar wanneer ik terugblik, stel ik vast dat ik telkens weer uitkom op een fascinatie voor ''het andere'': dat wat buiten mij staat. De manier waarop mensen zich een beeld vormen van de ander, en de mate waarin dat beeld wordt benvloed door hun eigen behoeften, vind ik buitengewoon boeiend.' Neem Mary Swann. In het creren van een beeld van haar gaan sommige personages zo ver, dat ze feiten die niet in hun kraam te pas komen verduisteren, en andere 'feiten' verzinnen.
Mary Swann is ook een venijnige, zij het humoristische pastiche op het reilen en zeilen in het academische en literaire wereldje. 'Het idee voor dat boek ontstond al in de tijd dat ik onderzoek deed voor mijn doctoraalscriptie over een negentiende-eeuwse Canadese pionier-schrijfster. Toen ik een aantal van haar minder bekende verhalen las, stuitte ik op zeer onaangename, antisemitische trekken. Ik merkte dat ik aanvankelijk sterk de neiging had dat aspect te verbergen, dat ik haar als het ware in bescherming wilde nemen. Dat is een vrij natuurlijke reactie, maar ook gevaarlijk. Toen ik mij bewust werd dat ik mijn beeld van haar aan het vervormen was, omdat dat mij beter uitkwam, heb ik mijzelf gecorrigeerd. Maar ik begreep toen wel hoe bepaalde belangen met de feiten op de loop kunnen gaan. Sindsdien bekijk ik elke biografie en autobiografie met een zeker wantrouwen.'
In de roman waarmee ze internationaal doorbrak, The Stone Diaries dat in 1993 werd genomineerd voor de Booker Prize, speelde Shields zelf met de grenzen van de (auto)biografie, door het boek de vorm te geven van nonfictiewerk. Vooral het fotokatern, met daarin portretten van alle betrokkenen, behalve de hoofdpersoon zelf, speelde daarbij een belangrijke rol. Shields: 'Ik hoopte dat de lezers onvoorbereid op die foto's zouden stuiten, en dan een moment in verwarring werden gebracht: was dit nu een roman of een (auto)biografisch werk? Dat is in een aantal gevallen goed gelukt. Verschillende mensen vonden het geen prettig boek, omdat het hun keurige, strakke onderscheid tussen feit en fictie ondermijnde. Dat was dus precies de bedoeling.'
De boeken van Carol Shields verschijnen bij Fourth Estate, import Novelty Books, de Nederlandse vertalingen bij uitgeverij De Geus. Vanavond treedt Carol Shields op in het West-Indisch Huis, Herenmarkt 97 te Amsterdam, georganiseerd door het John Adams Instituut.

