Toerisme.
Toerisme is reizen met recreatieve of zakelijke doeleinden. Toeristen zijn mensen "die reizen naar plaatsen buiten hun gebruikelijk milieu, die niet meer dan één jaar voor vrije tijd, zaken en andere doeleinden blijven en die niet beloond worden voor hun activiteit ter plaatse." Dit is de definitie van "toerist" door de World Tourism Organization (WTO), de VN-organisatie voor toerisme en de bevordering ervan. Volgens deze organisatie doet ook de afstand tussen de eigen omgeving en die van reisdoel er niet toe.
Een toerist kan geïnteresseerd zijn in de (onder andere) cultuur of de natuur van de bezochte landen, steden en gebieden. Rijke mensen hebben altijd al naar verre gebieden gereisd; om fantastische gebouwen te zien, nieuwe talen te leren of nieuwe gerechten te leren eten. Ook zakenreizen behoren tot belangrijke takken van het toerisme.
Geschiedenis.
"Het strand is vaak een toeristische bestemming"
De oudste vermelding van het woord 'toerist' in het Nederlands dateert uit 1839. In 1937 wordt een toerist door de Volkenbond gedefinieerd als iemand die voor meer dan vierentwintig uur naar het buitenland op reis gaat. Het verschijnsel toerisme en de daaraan verbonden bedrijfstak zijn echter veel ouder.
Op basis van zijn beklimming van de Mont Ventoux stelde Francesco Petrarca in 1336 dat hij de eerste uitstapjes omwille van het uitzicht maakte sinds de oudheid. Ook Koning George III van Engeland wordt vaak als eerste toerist gezien, hij maakte regelmatig vakantie-uitstapjes naar de kustplaats Weymouth wanneer zijn gezondheid te wensen over liet. In de bijbel zou het bezoek van de koningin van Sheba aan koning Salomo als toerisme kunnen worden beschouwd.
In de 18e eeuw werd het mode voor jonge aristocraten om een Europese toer te maken, vooral naar cultureel belangwekkende gebieden als Rome, Toscane, Florence, Napels en soms Griekenland. Dit gebeurde ter afronding van hun ontwikkeling en werd de Grand tour genoemd.
In de 19e eeuw ontwikkelt zich het verschijnsel van het gezondheidstoerisme. Welgestelden (deels aristocratisch, deels industrieel) ontvluchtten de door de opkomende industrieën ongezonde steden en zochten herstel in bergen, bij mineraalbronnen of aan zee.
"Toerisme", zoals alle vormen van economische activiteit, ontstaat pas wanneer een aantal essentiële voorwaarden vervuld zijn.
Hiernaast dient de gezondheid van het individu reizen toe te laten, en moet er een persoonlijke motivatie zijn om te reizen. Ook kennen of kenden een aantal landen beperkende voorwaarden aan (buitenlandse) reizen.
Toerisme in Nederland.
In Nederland is het Nederlands Bureau voor Toerisme & Congressen (NBTC) verantwoordelijk voor de promotie van de bestemming Nederland in binnen- en buitenland. Zij zorgen ervoor dat Nederland nationaal en internationaal op de kaart wordt gezet als vakantiebestemming of als bestemming voor congressen en conferenties.
Het aantal toeristen dat naar Nederland komt stijgt al jaren. In 2007 werd een voorlopig record bereikt van 11,0 miljoen buitenlandse gasten. Daarna daalde het aantal naar 9,9 miljoen in 2009, midden in de financiële crisis. Sindsdien is het aantal buitenlandse gasten weer gestegen. In 2015 kwamen 15,0 miljoen toeristen naar Nederland. De meeste toeristen komen uit Duitsland (2015: 4,3 miljoen), gevolgd door de Britten (2015: 2,0 miljoen) en Belgen (2015: 2,0 miljoen) en op de vierde plaats de Amerikanen (2015: 1,0 miljoen).
Het aantal vakanties dat Nederlanders in eigen land doorbrengen varieert al vele jaren tussen de 17 en 18 miljoen. In 2015 waren het er 17,0 miljoen.
De groei van het internationaal toerisme.
De ontwikkeling van het internationaal toerisme wordt beïnvloed door een groot aantal factoren. Meest bepalende factoren zijn daarbij het welvaartsniveau en de kosten van (internationaal) reizen. Het toerisme is sterk gegroeid door het gestegen welvaartsniveau en de dalende kosten van internationaal reizen.
Toerisme werd pas echt belangrijk na de Tweede Wereldoorlog toen in veel westerse landen de welvaart groeide en mensen er meer vrije tijd kregen. Bovendien werd het steeds goedkoper om te reizen. Zo is het aantal internationale aankomsten toegenomen van 25 miljoen in 1950, tot 763 miljoen in 2004. Dit betekent dat het aantal reizigers in deze periode gemiddeld jaarlijks met 6½ procent is gestegen.
Voor de periode 1995 – 2010 was sprake van 3,9% groei per jaar. In 2012 werd voor het eerst de grens van 1 miljard buitenlandse toeristen overschreden.
De verwachting is dat het toerisme zal blijven stijgen met gemiddeld 3,3% per jaar. Dit betekent een verdubbeling van de internationale aankomsten in 2030 ten opzichte van 2012 en circa 1,8 miljard internationale aankomsten in 2030.
Voor en nadelen van toerisme.
Het toerisme is uitgegroeid tot een van de meest winstgevende bedrijfstakken ter wereld. In veel landen of streken is het een van de belangrijkste bronnen van inkomsten. Toerisme creëert er werkgelegenheid in hotels, restaurants, tearooms en cafés, vooral tijdens de zomermaanden. In sommige landen is het toerisme essentieel geworden voor de hele economie van het land. Voorbeelden hiervan zijn Spanje, Griekenland, Turkije, Cyprus en Egypte.
Toerisme kan ingrijpende gevolgen hebben voor de leefsituatie van de lokale bevolking. Wanneer de gevolgen negatief zijn spreekt men van recreatiedruk.
Daarnaast draagt toerisme bij aan de opwarming van de aarde door de uitstoot van broeikasgassen zoals CO2. De CO2-uitstoot door de toeristische sector bedraagt momenteel circa 5% van de wereldwijde CO2-uitstoot. Gezien de sterke groei van het toerisme wordt verwacht dat de uitstoot van CO2 door het toerisme en het aandeel hiervan in de totale wereldwijde CO2-uitstoot in de toekomst sterk zullen stijgen. De toeristische sector is zich bewust van dit probleem.
Opleidingen voor toerisme in Nederland.
Praktijkgerichte, erkende toeristische hbo-opleidingen, met vestigingen in Amsterdam, Utrecht,
Leidschendam, Deventer, Hengelo, Leeuwarden en Eindhoven.
Opleiding mbo toerisme (MTRO), diverse plaatsen.
Mbo plus Toerisme (Versnelde middenkaderopleiding Toerisme) via ROC.
Hbo-opleiding Management toerisme en Functiegerichte Toerisme en Recreatie aan NHTV in Breda en Internationaal Toeristisch Management aan Hogeschool TIO in Amsterdam, Rotterdam, Utrecht, Eindhoven en Hengelo. Hbo-opleiding Hoger Toeristisch en Recreatief Onderwijs (HTRO) aan de Hogeschool Inholland in Amsterdam, Haarlem en Rotterdam, Saxion in Deventer.
Opleidingen voor toerisme in België.
In de tweede graad van het Technisch secundair onderwijs bestaat een studierichting toerisme; het is tevens een afzonderlijk studiegebied. Een 35-tal Vlaamse scholen bieden de richting aan. In de derde graad splitst de richting zich uit in "toerisme" enerzijds en "onthaal en public relations" anderzijds. In sommige scholen wordt dit aangevuld met een zevende specialisatiejaar "toerisme en recreatie" of "toerisme en organisatie". Sinds het schooljaar 2009-2010 heet dit Secundair-Na-Secundair.
Daarnaast heeft ook het opleidingscentrum SYNTRA toeristisch gerichte opleidingen.
In het Hoger onderwijs is het mogelijk Bachelor in "Toerisme en recreatiemanagement" te volgen, onder meer te Brugge, Kortrijk, Mechelen, Brussel (Erasmushogeschool Brussel), Hasselt.
Sinds 2006-2007 bestaat er een interuniversitaire opleiding Master in Toerisme.
