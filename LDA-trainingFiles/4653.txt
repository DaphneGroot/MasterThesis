	THRILLERS
	Stuiversromans
 Wanneer hij een oorlogsroman schreef, heette hij Donald Russell. Ging het om een erotisch verhaal, dan was hij Maurice Granville, Tsjang Wei Foe of Ozaki Kamakura. Jack White noemde hij zich soms ook, of Lino Monelli. Maar het bekendst was hij - vooral in de buurtbibliotheken - als Edward Multon en Jules Moran.
Op naam van de Rotterdamse kantoorbediende Herman van der Voort (1900-1982) staan tegen de vierhonderd boeken, geschreven onder 26 schuilnamen. Met hem vergeleken is ex-journalist Cor Docter - 130 misdaadromans en een handjevol pseudoniemen - eigenlijk een kleine jongen. Maar onmiskenbaar vallen ze beiden in de categorie 'schrijvers van de strekkende meter'.
Pulp was de kwalificatie in de Verenigde Staten. Nederlanders spraken van stuiversromans, Duitsers hadden het over Trivialliteratur. Ze brachten helden voort als Lord Lister, Nick Carter, Arsne Lupin en Sexton Blake. Ze droegen titels als De met bloed bevlekte juwelen, Het eiland der gehangenen of De mummie van Menes. Vaak waren het wegwerpboekjes van een paar dubbeltjes, die nu onder verzamelaars honderden guldens opbrengen.
In Grossiers in moord en doodslag (Meulenhoff;  29,90) haalt Cor Docter de stofdoek over deze wat merkwaardige uithoek van letterenland. Hoewel de ondertitel Veelschrijvers in Nederland en Vlaanderen luidt, houdt het overzicht niet op bij de grenzen van de Benelux. Per slot stonden de voorlopers vaak elders op, in Amerika, Engeland of Duitsland.
De (onvermijdelijke) handicap van dit soort boeken is dat de lezer wordt geconfronteerd met een duizelingwekkend aantal (schuil)namen en boektitels. Docter houdt zijn overzicht desondanks goed leesbaar. De uitvoerige auteurslijst gaat helaas aan willekeur mank. Van de ene auteur worden wl geboorte- en eventuele sterfdatum genoemd, van de andere niet. En dat zijn toch niet de onbekendste zoals Aafjes, Appel, Durbridge, Elsink en Mendes, om er willekeurig een paar te noemen.
Frans van Schoonderwalt
CIA en Stalin
 Is het waar dat Jozef Stalin in 1953 op het punt stond de Verenigde Staten met een atoomaanval van de aardbodem te vegen? En is het waar dat de CIA Stalin vermoordde, voordat hij zijn plan kon uitvoeren?
De Amerikaanse schrijver Glenn Meade wekt in zijn nieuwe thriller Sneeuwwolf (Van Holkema & Warendorf;  39,90) maar al te graag die suggestie. In voor- en nawoord rept hij van naspeuringen, geheime dagboeken, anonieme oud-spionnen, alles om zijn boek de glans van authenticiteit mee te geven.
Dit grondige huiswerk resulteerde weliswaar niet in een overtuigend bewijs dat de CIA Stalin om zeep bracht, maar wel in een alleszins acceptabele thriller. Op twee in Rusland gedropte Amerikaanse spionnen wordt van alle kanten jacht gemaakt, nadat is uitgelekt dat de CIA een aanslag op Stalin beraamt. Niet alleen de KGB, ook de Amerikaanse inlichtingendienst zelf wil de spionnen onderscheppen, voordat een internationaal schandaal uitbreekt. Maar het zelfmoordcommando is niet voor n gat te vangen, waardoor de afloop lange tijd ongewis blijft.
Meade haalt bij lange na niet het niveau van de vroege Forsyth of Le Carr, al wil de uitgever anders doen geloven. Daarvoor is het onderscheid tussen good guys en bad guys te groot, en geeft Meade gaandeweg het boek te veel aanwijzingen prijs. Maar de beschrijving van Rusland op het hoogtepunt van de Koude Oorlog is indringend genoeg om door te lezen. Waarna blijkt dat de plot net iets ingenieuzer in elkaar steekt dan je zou verwachten.
Yvonne Zonderop
Engels:
- In het middeleeuwse Oxford is Master Falconer getuige van de moord op een toneelspeler. Falconer and the Face of God is het derde boek van Ian Morson (Vista, import Nilsson & Lamm;  28,25).
- Een nieuwe roman van Gavin Lyall, die ooit furore maakte met zijn serie over geheim agent Harry Maxim. In Flight from honour gaat hij terug naar het Itali van 1913, waar de Britse geheime dienst een senator moet beschermen tegen sluipmoordenaars. Hoog Graham Greene-gehalte (Hodder & Stoughton, import Nilsson & Lamm;  59,65).
Vertaald:
- Zes nieuwe Rainbow Crime pockets: Philip Kerr: Het gebouw (Gridiron), George Dawes Green: Het jurylid (The Juror), Andrew Klavan: True Crime, Robert Goddard: De Catalaanse brief (Hand in Glove), Jef Geeraerts: Romeinse suite en Nancy Taylor Rosenberg: Fatale vergissing (Mitigating Circumstances) (Muntinga; van  14,- tot  17,50).
- Op herhaling in de Poemareeks: Mary Higgins Clark: Dood op de kaap en andere verhalen, Marcy Heidisch: Heksenjacht (The Torching), Ridley Pearson: De slachter (The Angel Maker), Dean Koontz: Mr. Muder (Luitingh-Sijthoff; van  12,50 tot  15,-).

