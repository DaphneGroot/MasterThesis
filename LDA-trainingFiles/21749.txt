Druivenras.
Een druivenras is een bepaald ras van de druif. Druivenrassen kunnen in verschillende groepen ingedeeld worden.
Blauw.
In Nederland en België worden als tafeldruiven een aantal rassen geteeld in broeikassen (de Nederlandse term) of in serres (de Belgische aanduiding). Deze rassen zijn onder meer: "Frankenthaler", "Black Alicante", "Gros Maroc", "Leopold III", "Royal" en "Emile Royal".
Voor de buitenteelt wordt in Nederland en België meestal het ras "Glorie van Boskoop" ("Boskoop Glory") gebruikt. Dit ras is echter inmiddels achterhaald door de komst van nieuwe vroegrijpende en meeldauwresistente rassen. Voorbeelden van dergelijke nieuwe rassen zijn: "Muscat Bleu", "Salomé" (ook bekend als "Siramé"), "Nero", "Ester", "Osella", "Galanth", "Rosina" en "Georg".
Het pitloze ras "Venus" kan ook buiten worden geteeld, maar heeft een wat afwijkende smaak (deze verdwijnt als de druiven langer aan de stok blijven hangen). Het pitloze ras "Glenora" is nogal gevoelig voor wintervorst.
Rood.
Enkele nieuwe vroegrijpende meeldauwresistente rassen voor de buitenteelt in Nederland en België zijn: "Kalina", "Ganita", "Nelly" en "Katharina".
Ook de pitloze rassen "Suffolk Red" en "Vanessa" kunnen in Nederland en België buiten worden geteeld, doch de winterhardheid is wat minder.
In de winkel worden pitloze druiven aangeboden van de rassen "Red Flame" (synoniem: "Flame Seedless") en "Crimson" (ook wel "Crimson Seedless").
Wit.
Voor de teelt in een kas of serre worden in Nederland en België een aantal rassen toegepast, zoals: "Golden Champion", "Muskaat van Alexandrië" en "Professor Aberson ".
Voor de buitenteelt werd in Nederland en België vanouds het ras "Witte van der Laan" ofwel "Vroege van der Laan" gebruikt. Dit is een zeer oud ras, dat in andere landen onder veel andere namen bekend is, zoals "Weißer Gutedel", "Chasselas" of "Fendant". Het ras is echter vatbaar voor meeldauw en rijpt voor de buitenteelt in Nederland eigenlijk te laat. Dit ras wordt om die reden niet meer voor aanplant aanbevolen. Het nieuwe ras "Hecker" uit Zuid-Duitsland moet gezien worden als de vroegrijpende en meeldauwresistente versie van het oude ras "Witte van der Laan". "Hecker" is echter minder resistent dan de volgende nieuwe vroegrijpende en meeldauwresistende rassen: "Palatina", "Garant", "Birstaler Muscat", "Pölöskei Muskotály", "Arolanka", "Phoenix", "Fanny", "Lilla", "Primavera", "Sophie", "Franziska" en "Evita".
Pitloze vroegrijpende rassen voor de teelt in Nederland en België zijn "Lakemont", "Himrod" en "Romulus". Pitloze rassen zijn over het algemeen echter gevoeliger voor wintervorst dan pithoudende rassen en de weerstand tegen ziekten is iets minder.
De buitenlandse witte druiven die in de winkel worden aangeboden kunnen van verschillende rassen afkomstig zijn. Bekende rassen die in het buitenland als tafeldruif worden geteeld zijn: "Early Sweet", "Italia", "Königin der Weingärten", "Muskaat van Alexandrië" en "Thompson Seedless".
Wijndruiven.
Onderstaand een lijst van druivenrassen die worden gebruikt voor het maken van wijn. De genoemde namen zijn van rassen zoals deze in Nederland het meest bekend zijn. Vele kennen een synoniem die bij betreffende artikelen zijn te vinden of middels de zoekfunctie van Wikipedia zijn op te sporen.
