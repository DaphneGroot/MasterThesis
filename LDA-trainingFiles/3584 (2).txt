Frederiksberg.
Frederiksberg is een gemeente en stad in Denemarken, gelegen op het eiland Seeland en onderdeel van de agglomeratie Groot-Kopenhagen. De gemeente telde 103.192 inwoners op 1 januari 2015.
Beschrijving.
Frederiksberg is sinds de gemeentelijke herindeling van 1901 een enclave die geografisch, maar niet bestuurlijk, binnen de gemeente Kopenhagen ligt. De gemeente heeft een oppervlakte van 8,7 km² en is naar inwonertal de vijfde gemeente van Denemarken. Burgemeester van Frederiksberg is Jørgen Glenthøj (sinds januari 2009).
Frederiksberg staat bekend als een van de duurste woongebieden binnen Groot-Kopenhagen, mede door het grote aantal parken, waarvan Frederiksberg Have het grootste is. Hierin liggen onder meer het Frederiksberg Slot en de dierentuin van Kopenhagen. Daarnaast telt Frederiksberg ook diverse onderwijsinstellingen, zoals het conservatorium, de Copenhagen Business School en de Universiteit van levenswetenschappen.
Geschiedenis.
De geschiedenis van Frederiksberg gaat terug tot 2 juni 1651. Op die dag gaf koning Frederik III van Denemarken mensen van Amager, die van Nederlandse afkomst waren, toestemming zich te vestigen in "Ny Hollænderby" ("Nieuwe Hollandersstad"). In 1700-1703 bouwde Frederik IV van Denemarken er een lustslot bij Valby Bakke. Het was ingegeven door 's konings reizen naar Italië en Frankrijk en werd "Friederichs Berg" genoemd. De huidige naam is daarvan afgeleid.
