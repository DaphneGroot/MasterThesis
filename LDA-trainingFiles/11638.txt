Macedonië (regio).
Macedonië volgens Macedonische irredentisten. Sommigen, waaronder politici, hebben aansluiting van "Egeïsch Macedonië" (Griekenland), "Pirin-Macedonië" (Bulgarije), "Mala Prespa en Golo Brdo" (Albanië), "Gora" (Kosovo) en "Prohor Pchinski" (Servië) bij "Vardar-Macedonië" (de Republiek Macedonië) geëist.
Macedonië (, in het Grieks: Μακεδονία, "Makedonia") is een historische landstreek op het Balkanschiereiland. Tot aan de heerschappij van Philippos II van Macedonië viel het grondgebied van het Koninkrijk Macedonië grotendeels samen met de huidige Griekse regio Macedonië. Na de Romeinse verovering van het Koninkrijk Macedonië creëerden de Romeinen een nieuwe administratieve regio Macedonië die binnen de huidige landsgrenzen valt van de Republiek Macedonië, Bulgarije, Griekenland, Albanië, Kosovo en Servië. Het land Macedonië valt in zijn geheel binnen deze Romeinse provincie, in Bulgarije behoort de oblast Blagoëvgrad tot Romeinse provincie Macedonië, Grieks-Macedonië strekt zich uit over de regio's West-Macedonië, Centraal-Macedonië en in omvat in de Griekse regio Oost-Macedonië de departementen Drama en Kavála), het Albanese deel van Macedonië omvat Mala Prespa i Golo Brdo, in Kosovo betreft het de gemeente Gora en in Servië Prohor Pčinjski.
Geschiedenis.
Macedonië is een van de meest omstreden gebieden van de Balkan. In 1912, toen geheel Macedonië nog deel uitmaakte van het Ottomaanse Rijk, vormde de zogenaamde Macedonische Kwestie de aanleiding van de beide Balkanoorlogen, die op hun beurt de opmaat waren tot de Eerste Wereldoorlog.
Na het uiteenvallen van Joegoslavië werd de Socialistische Republiek Macedonië een onafhankelijke staat onder de naam Republiek Macedonië. De naam van de nieuwe republiek creëerde een conflict met Griekenland, dat toetreding van het land tot internationale organisaties onder diens grondwettelijke naam blokkeert. Als voorlopig compromis is de Republiek Macedonië tot veel organisaties (inclusief de VN) toegetreden onder de naam "Voormalige Joegoslavische Republiek Macedonië" (afgekort FYROM, van het Engelse "Former Yugoslav Republic of Macedonia").
