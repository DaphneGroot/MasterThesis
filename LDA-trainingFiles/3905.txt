	De vechtpartijen van Bassdrumbone
	EEN TROMBONE, een contrabas en een drumstel. Zet ze bij elkaar op een podium en wat je ziet is een incompleet kwartet: een band die wacht op de vierde stem die de leemte vult en het evenwicht herstelt. Alleen niet als die groep Bassdrumbone heet. Dit Amerikaanse trio, dat ooit debuteerde onder de naam Oahspe, heeft de potentile zwakte van zijn ongedefinieerde bezetting met veel fantasie en techniek omgezet in zijn belangrijkste kwaliteit: onvoorspelbaar samenspel, waarin nooit zeker is bij wie het initiatief zal liggen.
Een ideaal uitgangspunt voor een groep die bestaat uit louter leiders. Want dat is Bassdrumbone: trombonist Ray Anderson (44), contrabassist Mark Helias (47) en slagwerker Gerry Hemingway (42) hebben ieder een succesvolle platen- en podiumcarrire opgebouwd met eigen bands, waarin ze ook de voornaamste leverancier van composities zijn.
Platen als Right Down Your Alley (1984) en Wooferloo (1989) maakten Bassdrumbone ht jazztrio van de jaren tachtig, met een improvisatiestrategie die gestoeld leek op een permanente instabiliteit: homogeen in zijn gelijk verdeelde raffinement en virtuositeit (al blijft de sproeiende, spetterende techniek van Ray Anderson een hoofdstuk apart), extreem geschakeerd in de muzikale rolverdeling, die alles omvat tussen ijle abstractie en vette, funky grooves.
Tegenover de uitbundige, sardonische Ray Anderson, die het complete effectarsenaal van de vooroorlogse jazztrombonisten op zak heeft, staat de dromer Gerry Hemingway, een bij uitstek muzikale slagwerker, die ongenadig kan ranselen als het moet, maar op z'n sterkst is als hij mysterieuze klankwerelden oproept, die klein en fijn beginnen maar wanneer er niets in de weg komt alles en iedereen overspoelen. Tussen hen in staat Mark Helias, de straight man die geen krimp geeft, basnoten als kanonskogels in voorraad heeft, en door ijzig volhouden iedere druktemaker overtroeft.
Het feest duurde elf jaar, toen vonden de drie het tijd meer energie in hun eigen projecten te stoppen. Na vijf jaar stilte kwam het trio in 1993 toch weer bijeen, op initiatief van het Bimhuis in Amsterdam. De renie sloeg aan. Het trio begon weer te toeren, en nu is er eindelijk ook een nieuwe cd: Hence the Reason, een live-opname van een subliem concert in het Bimhuis op 9 maart van het vorig jaar.
Het blijft verbazingwekkend hoe dit al sinds 1977 samenwerkende trio in de zeer uiteenlopende stukken (vier van Hemingway, drie van Helias en twee van Anderson, waaronder het titelstuk) naast alle raffinement een haast primitief plezier in het samenspelen heeft bewaard.
Een voorbeeld is Lips Apart, dat begint met het akoestische equivalent van een stevige vechtpartij, waarin nu eens deze en dan weer gene bovenligt, maar sluipenderwijs overgaat in een glashelder geordend thema, waarin dan weer wel zo'n typische Bassdrumbone-omkering plaatsvindt: de trombone piept en sputtert als een miniatuurmuis, overschaduwd door een tot monsterproporties uitgedijde bas.
Vanavond is het trio terug in Amsterdam. Hopelijk draait een band mee, zodat we niet nog eens een kleine eeuwigheid naar de volgende cd hoeven uit te zien.
Erik van den Berg
Bassdrumbone: Hence the Reason. ENJA 9322 2.
Vanavond speelt Bassdrumbone in het Bimhuis in Amsterdam.

Foto
	Bassdrumbone: Ray Anderson, Mark Helias, Gerry Hemingway. FOTO MARK HELIAS

