	Gratis beleggen kan bij ABN Amro tegen 6 procent kosten
	Reint Steensma is leraar aan het Da Vinci College in Dordrecht. Deze school bracht de bedrijfsspaarregeling voor zijn werknemers onder bij ABN Amro. Steensma liet zijn spaartegoed deblokkeren en kocht er een ABN Amro Beleggingspolis voor. Zo geniet hij een dubbel belastingvoordeel: onbelast bedrijfssparen, en een aftrekbare verzekeringspremie.
Volgens de polisvoorwaarden zou het ingelegde spaartegoed 'volledig worden herbelegd'. Dat nu is allerminst het geval, zo ontdekte Steensma bij toeval, nadat een inbreker hem had gedwongen zijn administratie geheel opnieuw te ordenen. Wat bleek? ABN Amro houdt eerst 6 procent kosten in, en begint daarna pas met beleggen. Voordat de polis gaat renderen, moet dat bedrag eerst worden terugverdiend.
Steensma nam contact op met de bank. 'Daar kreeg ik te horen dat de ABN Amro Beleggingspolis in vergelijking met concurrerende producten nog een van de goedkoopste is, en dat ik dus blij moest zijn dat ik bij hen zit', vertelt hij sarcastisch. 'Nog afgezien van de aard van dat antwoord: dat is helemaal niet waar. Robeco bijvoorbeeld rekent maar 1 procent aan kosten.'
Voor Steensma was deze reactie voldoende aanleiding om de ABN-polis op te zeggen. Maar volgens de bank zou hij dan meteen moeten afrekenen met de fiscus over zijn spaartegoed. 'En dan hebben we het nog niet eens over wat ik van de bank terugkrijg wanneer ik die polis voortijdig zou beÃ«indigen. Veel zal dat wel niet zijn.' Hij vreest de rit te moeten uitzitten. 'Tot ik 62 ben.'
Het hoofdkantoor van de bank kon deze week geen bevredigende verklaring geven. 'Aan de Beleggingspolis zijn geen kosten verbonden', zei een woordvoerder in eerste instantie. Geconfronteerd met Steensma's verhaal werd dat: 'We kunnen nu moeilijk ingaan op individuele gevallen.' De woordvoerder adviseerde Steensma 'contact op te nemen met zijn lokale vestiging'.

