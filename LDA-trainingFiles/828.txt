	Waarnemers gaan liever niet naar Tsjetsjenie
	Van onze verslaggever
AMSTERDAM
De recrutering van Nederlandse waarnemers voor de verkiezingen van 27 januari in Tsjetsjenië verloopt moeizaam. De personen die ervoor in aanmerking komen vinden de missie te gevaarlijk en twijfelen aan het democratisch gehalte van de verkiezingen. Van de pool van twintig ervaren waarnemers die Russisch spreken hebben slechts zeven personen positief gereageerd op een verzoek van Buitenlandse Zaken om de stemmingen bij te wonen.
Weigeraar R. Smeets, universitair docent in Leiden: 'De OVSE heeft bij voorbaat bepaald dat de verkiezingen fair en free zullen zijn. Ik geloof niet dat dit het geval is als 300 duizend vluchtelingen een lange reis naar de grens bij Tsjetsjenië moeten maken om hun stem uit te brengen.'
Smeets betwijfelt of er iemand is die zijn veiligheid kan waarborgen nu op 17 december zelfs zes Rode Kruis-medewerkers tijdens hun slaap zijn vermoord in een ziekenhuis in Novye Atagi. 'Deze missie is veel onveiliger dan het waarnemen bij de onlangs in Bosnië gehouden verkiezingen.'
Op dit moment onderzoekt een OVSE-delegatie de veiligheidssituatie in Tsjetsjenië.

