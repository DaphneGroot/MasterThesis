	Terug naar leefregels en fatsoen
	ZIT de familie Abdelli afgelopen zomer lekker in de tuin, begint het opeens te druppelen. Staat er op de galerij een jochie naar beneden te plassen. 'Dat is toch niet normaal' B. Abdelli (27) is er nog verontwaardigd over. 'En ouders laten dat maar gebeuren.'
Abdelli woont met vrouw en twee kinderen in de naoorlogse Vechtgalerij, een in 1957 gebouwd complex flatwoningen nabij de Vecht in de Utrechtse wijk Zuilen. Destijds werd het bewoond door de 'gegoede middenklasse', later lokten de grote en goedkope huurflats met soms zes of zeven kamers vooral mensen van Marokkaanse afkomst.
De flats hadden zes jaar geleden een primeur waarvan de politiek correcte welzijnswerker slechts kon gruwen. Enkele oudere bewoners begonnen aan wat het 'leefregelproject' zou gaan heten. Niet alleen plassende kinderen, ook heel wat ouders, meenden zij, konden opvoeding gebruiken. Ze begonnen aan een 'morele renovatie'.
Opbouwwerkster A. van den Heuvel, werkzaam in de nabij gelegen Geuzenwijk, erkent dat ze aanvankelijk schrok van de plannen van de bewoners. 'Ik dacht dat ze elkaar de lengte van de vitrage wilden voorschrijven. Bij de professionals gingen de haren recht overeind staan. Pas na enig doorvragen bleek ons om welke essentiële problemen het ging: herrie, vuil, portalen vol troep.'
Vroeger waren het de 'gezinsassistentes' van de Stichting Volkswoningen, die de bewoners tot fatsoenlijk leefgedrag aanspoorden. Tot 1975 beheerde de stichting verschillende heropvoedingscomplexen voor 'onmaatschappelijke gezinnen'. Mensen werden uit bed getrommeld, er ging lysol door de vervuilde wc's, huisvrouwen werden tot schoonmaken aangespoord.
Geuzenwijk, vlak bij de Vechtgalerij, was vroeger zo'n 'woonschool'. De roemruchte Duitemeijer, directeur van de stichting, schroomde niet te verkondigen dat de arme, zwakbegaafde of ongeschoolde asociaal een 'paidagoogos' nodig had. Aan die betuttelende houding kwam in de jaren zeventig een einde: niet de asociaal, maar de asociale kapitalistische structuren moesten weg. De kansarme burger diende mondig te worden, opdat hij zijn rechten kon opeisen.
Nu, vijfentwintig jaar later, lijkt die opzet geslaagd. De burger ís mondiger geworden, erkent opbouwwerkster Van den Heuvel. En paradoxaal genoeg vraagt de mondige burger nu om de normen en waarden waarvan de progressieve jaren zeventig hem juist hadden verlost. De volksopvoeder Duitemeijer lijkt postuum alsnog gelijk te krijgen van zijn pupillen. Van den Heuvel: 'Met dit verschil, dat als de woningcorporaties dezelfde regels aan de burgers hadden opgelegd, deze op veel weerstand waren gestuit.'
De tijdgeest is om. Werd in de jaren zeventig geschamperd over de nationale afwijking om 'het eigen stoepje schoon te houden', nu is dat weer het streven.
Mevrouw Prins, woonachtig in de Vechtgalerij, is tevreden over de effecten van de leefregels: 'De voorlichtingsavonden hebben geholpen. Misschien niet op elke galerij, maar hier houden we het aardig schoon. Ik ben altijd naar de mensen toe gestapt als ze hun oude koelkast zomaar op straat gooiden. Dan legde ik uit dat je de gemeente kon bellen, dat die hem ophaalde. Hadden ze nog nooit van gehoord. Als je mensen vriendelijk benadert, doen ze altijd mee.'
Burgers op zoek naar minimale vormen van sociaal gedrag en fatsoen en die daarbij zelf het heft in handen nemen - het is een verschijnsel dat ook in andere wijken van Utrecht de kop opsteekt. Mevrouw De Vries doet glimlachend de deur open. 'Dit had u niet verwacht hè, op het veelbesproken Kanaleneiland?' En inderdaad, het keurige u-vormige wijkje rond een royaal rozenperk detoneert. Het is een enclave van puntdakhuizen in Kanaleneiland, dat vandaag de dag wordt aangemerkt als getto in opkomst. 'Terwijl het vroeger nog Rozeneiland werd genoemd, vanwege de overdadige plantsoenen en rozenperken.'
Een paar jaar geleden leefde de burgerzin op, als reactie op de gemeentelijke bezuinigingen. 'Niemand kende de bewoner van drie deuren verder', zegt meneer De Vries. 'Maar toen ik hoorde dat de rozen moesten verdwijnen, ben ik eens gaan polsen hoe de omwonenden daarover dachten. Uiteindelijk hebben we bedongen dat ze mochten blijven als wij zelf het perk zouden onderhouden.' De tongen kwamen los. Insluipingen en inbraken bleken aan de orde van de dag. 'We hebben nu zelf verlichting aangebracht in de poorten en zijn bezig hekken te plaatsen.'
Toenemende agressie, drugsoverlast, rondhangende groepjes jongeren die mensen beroven of minstens intimideren, overal is de klacht dezelfde. Ook P. van Bijsteren, directeur van de in de wijk Ondiep gelegen Rieten Dakschool, vindt ontbrekende normen en waarden hét probleem van deze tijd.
'Joop den Uyl zei vroeger dat iedereen recht op alles had. Nou, dat leeft hier sterk. Kinderen groeien op in gezinnen waarvan de vader van generatie op generatie geen werk heeft gehad. Die kijken je stomverbaasd aan als je zegt dat je er iets voor moet doen, of je nou stratenmaker of chirurg wil worden.'
Dat mensen niet geleerd hebben hun eigen broek op te houden, zoals hij het uitdrukt, heeft gevolgen voor de kinderen. 'Nu alles minder wordt en ze niet meer kunnen lenen, vinden de ouders dat de gemeente niet deugt, de school niet en de politie ook niet. Dat dragen ze aan hun kinderen over: anderen hebben de schuld.'
G. van Schaik, lid van de ouderraad, valt het op dat kinderen om niks een grote mond geven en tot weinig bereid zijn. 'Als ze na een voetbaltoernooi gevraagd wordt de vieze shirtjes voor de was in een grote tas te doen, dan is het een gekanker van jewelste. Die moeite is te veel, want ze zijn moe.'
De schoolleiding legt het hoofd niet in de schoot. Om het dagelijkse 'geteringhoer' te bestrijden, gaat de school een 'emotieproject' beginnen. Van Bijsteren: 'We gaan de leerlingen met schildpadpoppen leren om eerst in je schulp te kruipen en na te denken voordat je gaat schelden en slaan. Ze krijgen bordjes waaruit ze kunnen kiezen om duidelijk te maken of ze boos of verdrietig zijn. We zullen uitgelachen worden, maar je moet ergens beginnen.'
Toch werkt goede wil niet overal. Opbouwwerkster Van den Heuvel ziet nog niet hoe in een buurt als Geuzenwijk een leefregelproject van de grond zou moeten komen. 'Je gaat met je buurman die drugsdealer is, geen afspraken maken.' In de echt problematische wijken werkt de truc met normen en waarden niet vanzelf, aldus Van den Heuvel. 'Ik bereik alleen de georganiseerde mensen. Niet degenen die echt in de knel zitten, niemand kennen, een schouderklopje nodig hebben. Ik ga soms naar een begrafenis. Daar is geen ritueel, daar is niemand. Dan zie je wie uit de boot valt.'
Bron: Frits van Wel, Gezinnen onder toezicht, De stichting Volkswoningen te Utrecht. 1924-1975, SUA, 1988

Foto
	Utrecht, De Kloplaan FOTO MARCEL VAN DEN BERGH

