	Boertjes met knuisten vereeld en gegroefd
	Van onze verslaggever
Willem Ellenbroek

AMSTERDAM
In de korte tijd dat Vincent van Gogh in Nuenen woonde, versleet hij er drie ateliers en - in wat hij een permanente 'chasse au modle' noemde - tientallen boeren, boerinnen, wevers en dagloners als model. Hij betrapte ze in hun werk, bij het weven en naaien; maaien, oogsten, houthakken en aardappelrooien. Hij probeerde vat op een houding en gebaar te krijgen of op een zwoegend, verbeten gezicht. Wat hij zocht was de uitdrukking van de werkelijkheid.
Hij sprak over zijn schetsen als 'krabbels', 'boertjes' of 'koppen uit het volk'. Maar in die paar Nuenense jaren dacht hij zich ook, voor het eerst, als volwaardig kunstenaar ontwikkeld te hebben. In zijn schilderijen was hij nog niet zo ver. Het grootste deel van zijn Nuenense schilderijen bleef ongesigneerd. Maar voor zijn tekeningen voorzag hij een markt. Hij signeerde de beste, gaf ze titels en stuurde ze aan zijn broer Theo in Parijs en zijn vriend Anton van Rappard in Antwerpen in de hoop dat die er een koper voor zouden kunnen vinden.
Vincent van Gogh had zijn Haagse atelier, waar hij als kunstenaar begonnen was, voor het Brabantse land verruild. Hij wilde een stap verder, naar de natuur en het leven werken zoals de schilders uit de school van Barbizon. Hij was autodidact. Wat het meest spreekt uit deze eerste jaren in zijn ontwikkeling als schilder is het reiken naar het kunstenaarschap.
Het is facinerend om te zien, op de tentoonstelling van zijn tekeningen uit deze periode in zijn leven in het Van Gogh Museum, hoe hij daarvoor moest zwoegen en ploeteren, en zuchtend steeds weer opnieuw begon. Het ging niet zonder moeite. Erger nog. Het ging vaak helemaal niet. Het was zwaar en voor hem soms onmogelijk om een houding of gebaar, een handeling of een expressie in een losse, natuurlijke streek te vatten. Zijn tekenstijl is bonkig en houterig, hoekig en plat, zijn boeren en boerinnen even schonkig als de knotwilgen waar hij ze tussen situeerde.
De expositie in het Van Gogh Museum maakt deel uit van een groter project. In vier jaarlijkse tentoonstellingen, elk voorzien van een wetenschappelijke publicatie, wordt het museumbezit aan tekeningen Van Gogh getoond en opnieuw gewaardeerd. Vorig jaar begon het met zijn vroegste werk. Nu is de tweede, Nuenense periode aan de beurt. Later volgen de jaren die hij in Antwerpen en Parijs, en in Arles, Saint-Rmy en Auvers-sur-Oise doorbracht. Wegens de kwetsbaarheid van de tekeningen wisselt de tentoonstelling half augustus volledig. Nu is het eerste deel van zijn Nuenense tekeningen te zien, na 19 augustus het tweede deel.
Van Goghs Haagse periode liet een zoeken zien, vanuit het niets, naar een eigen vorm en stijl. Hij moest alle problemen van de techniek nog ontdekken. Ook in Nuenen staat hij in zijn werk nog aan het begin. Hij wilde graag de oogsttijd in n groots tafereel neerzetten, maar voorzag dat hij dat niet kon. Hij liet boeren op zijn atelier als maaier, dorser en schelvenbinder poseren om, voor later, die houding onder de knie te krijgen. Hij betrapte ze niet in hun werk, zoals zijn schetsen suggereren - hij reeg in zijn uitgewerkte tekeningen die voorgetekende poses aaneen. Hij kon de werkelijkheid nog niet in een losse, vanzelfsprekende streek vatten.
Maar hij liet het niet na zich te bekwamen. En zette zich, dag na dag, aan die krabbels van 'koppen uit het volk', aan bladen vol studies van handen en houdingen van boeren, gekromd in de slag van hun zeis, gebogen in de houw van hun bijl. Hij had hoge verwachtingen van het leven in Nuenen. De moderne tijd was er nog niet doorgedrongen. Wevers en landarbeiders woonden in hutten, een armzalige behuizing die hij 'menschennesten' noemde. Hij vond ze ruw en ongecultiveerd, maar nauwer verbonden met de natuur, 'een gansch andere manier van leven dan die van ons, beschaafde menschen'. Volgens een van zijn vrienden nam hij het liefst 'de leelijkste exemplaren' tot model, eeuwig op zoek naar een kop met zo boers mogelijke trekken. Hij was gefascineerd van die door een leven van armoede en hard werken getekende gezichten.
Hij verbouwde de mangelkamer van de pastorie van zijn vader, de dorpsdominee, tot atelier, maar verhuisde later naar een ruimer schuurtje achter het huis. Ook dat beviel hem niet, het was er te donker. Hij vond tenslotte een ideale plek in een paar kamers bij de koster van de katholieke kerk, en maakte daar, volgens vrienden die hem bezochten, 'een boheemsch atelier' van. 'Ge stond verbaasd zooals alles vol hing en stond', schreef een van hen, 'met schilderijen, teekeningen in waterverf en krijt, koppen van mannen en vrouwen waarvan de kafferachtige wipneuzen, uitstekende jukbeenderen en groote oren sterk geaccentueerd waren, de knuisten vereeld en gegroefd.'
Een oude, kaduke kachel en een paar versleten, biezen stoelen waren hem genoeg als meubilair. Er stond een kast met een verzameling vogelnestjes, mos, heideplanten en wat opgezette vogels; in een hoek een spinnewiel, harken, schoffels, rieken en spaden. Er slingerden wat oude petten en hoeden rond en een hoop lompen om zijn modellen mee te kleden. Ze lieten zich 's winters, als de natuur het werk op het land stil legde, graag door hem tekenen om zo nog wat bij te verdienen. Tot de dorpspastoor hen tegen hem opzette, omdat hij een van de boerenmeiden die voor hem poseerden zwanger zou hebben gemaakt.
De Nuenense jaren bieden een paar bijzondere hoogtepunten. Vincent van Gogh maakte er een grote reeks studies, voorstudies en compositieschetsen voor wat zijn grote werk uit deze periode zou worden, De aardappeleters. Op een heel mooie manier is te volgen hoe hij dat schilderij, stap voor stap, voorbereidde en opzette. Hij deed dat in zijn atelier, in snelle schetsen en in uitgewerkte studies, maar ook ter plekke, bij de familie De Groot die model voor de aardappeleters stond. Hij vond 'de luitjes' zo een keer 'aan het schaften bij 't licht van 't raampje'. Je ziet hoe hij keek, dacht, hoe zijn hand worstelde met de problemen de werkelijkheid van het leven in een tekening om te zetten. Je ziet hem groeien en problemen overwinnen.
Hij maakte in Nuenen ook een reeks zelfstandige tekeningen: landschappen en impressies van de openbare verkopingen van een partij zaaghout en van de sloopresten van de oude kerktoren. Die taferelen hebben een uitstekende compositie, er zit ook een spanning van een handeling in, maar met de figuren - hij zou er eeuwig mee blijven worstelen - gaat het weer helemaal mis. Van de drukte van loven en bieden kon hij niet meer maken dan een harkerig hoopje mensen.
Hij werkte er ook een paar grote, melancholieke landschapstekeningen uit. Hier, zie je, is hij in zijn element, dit is zijn bestemming. Ze zijn dromerig, contemplatief, ze drukken meer uit dan alleen een landschap. Er zit een gemoedsstemming in besloten. En werk springt er helemaal uit, getiteld Een zondag in Eindhoven. Het laat een stadsplein zien in wat druilerig weer. De mensen die erop staan, zijn niet houterig meer, alsof ze in hun klompen met de aarde zijn vergroeid, maar teer en vluchtig. Het hele tafereel heeft een lichter palet, een lossere toets. Zijn tekendhand heeft de kramp van de beginner overwonnen.
Vincent van Gogh, tekeningen, deel 2. Nuenen 1883-1885. Van Gogh Museum Amsterdam, tot en met 12 oktober; tot en met 18 augustus is het eerste deel van deze reeks te zien, vanaf 19 augustus het tweede. De bestandscatalogus verschijnt eind juli.

Foto
	Tekeningen van Vincent van Gogh uit Nuenen in de jaren 1883-1885, met boven: 'Verkoping van afbraak'. En onder: 'Kop van een vrouw' (links) en 'Aardappelrooiende boerin'.

