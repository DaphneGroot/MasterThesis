	Giovanni van Bronckhorst, groot geworden op de pleintjes en veldjes in Krimpen De enige echte Feyenoorder in het clubwalhalla
	Van onze verslaggever
Willem Vissers
 ROTTERDAM
Als ventje van zeven jaar stapte Giovanni van Bronckhorst de wereld van het grote Feyenoord binnen. Op een instuif van talent mocht hij zijn voetbalpak in de tas laten, want zijn naam zat al in de kaartenbak. Vijftien jaar later is hij de enige echte Feyenoorder die zijn entree maakt in het walhalla van het hedendaagse clubvoetbal, de Champions League.
De loting koppelde Feyenoord aan wereldkampioen Juventus, woensdag in Turijn de eerste tegenstander, Manchester United en Kosice. Van Bronckhorst is opgetogen over de indeling bij de kampioenen van Itali en Engeland: 'We vinden deze wedstrijden schitterend. Want we zijn er nog niet aan gewend op Europees topniveau te presteren. Ik heb dit liever dan een poule met Leverkusen en Lierse.'
De linkermiddenvelder die zichzelf multifunctioneel noemt - hij speelde ook al midmid, linksback en laatste man - loopt op zijn eigen voetbalschoenen waarmee hij bijna dagelijks onder meer traint op het nemen van vrije trappen; Adidas Giovanni heten de kicksen.
'Ze zijn speciaal voor mijn voeten gemaakt. Vanaf dit jaar doe ik veel meer pr-activiteiten, als onderdeel van de nieuwe campagne. Adidas was op zoek naar aanstormende talenten die al op internationaal niveau hebben gepresteerd. Jonge spelers die een voorbeeld zijn voor de jeugd.'
Want zo ziet hij zich wel. Jongens kijken naar hem op, merkt hij meer dan eens. Hij praat dan met ze, stelt ze op hun gemak. 'Voetbal heeft een andere status gekregen, met name het circus er omheen. Ik sta ook in jeugdbladen zoals Hitkrant en
Breakout. Wat mij betreft mag er nog wel meer aandacht zijn van de media. Als je het vergelijkt met Amerika, staat het hier nog op een laag pitje.'
De zesvoudige international, die op zaterdag 6 september in de EK-interland tegen Belgi de laatste drie minuten mocht volmaken als vervanger van Clarence Seedorf, is technisch zeer begaafd, vrij klein en fijn, doch zelden geblesseerd. Hij leerde zich weren op de pleintjes en veldjes van Krimpen, want de andere jongens waren vijf, zes jaar ouder.
Het n keer raken van de bal, het ideaal van menig trainer in het betaald voetbal, was op straat not done. Pingelen, d t was de kunst. Maradona, Laudrup en Butrague¤o waren spelers die hem aanspraken.
Vrijwel nooit is hij geblesseerd. Zo speelde hij vorig seizoen alle 34 competitieduels. 'Natuurlijk kun je een doodschop niet voorkomen, maar ik ben slim in de duels. Ik ga er niet blind in en maak geen gekke overtredingen.'
In 1993 behaalde Feyenoord voor het laatst de landstitel en de vriendschappelijke omgang binnen de selectie werd gezien als basis voor het succes. De Wolf en Witschge waren - toen nog - onafscheidelijk, net als Frser en Van Gobbel. Vier jaar later is Feyenoord een doorgangshuis van spelers uit alle landen.
Toch is de sfeer nog altijd aangenaam, vriendschappelijk, vindt Van Bronckhorst. 'We zijn n groep, maar iedereen heeft andere vrienden buiten het veld. Ik trek veel op met Boateng, Frser en Van Gobbel.'
Dat zijn voetballers van Surinaamse afkomst, die zich daarvan zeer bewust zijn. Van Bronckhorst is Moluks. Zijn vader Indisch, moeder Moluks. Ze vonden het Italiaanse Giovanni gewoon een mooie naam, daar hoeft niemand iets achter te zoeken.
De kleine Simon Tahamata was de grootste der Molukse voetballers, met 22 interlands. Tegenwoordig vallen Landzaat van MVV en Louhenapessy van Udinese enigszins op. Van Bronckhorst is de vaandeldrager en dat vervult hem met trots.
'Overal waar ik kom in Molukse gelegenheden, zoals op trouwerijen, voel ik waardering. Ik ken de geschiedenis, ik weet wat de idealen zijn.' Het extremisme van de jaren zeventig, met treinkapingen en gijzelingen, is voorbij, denkt de 22-jarige linksbenige voetballer.
'De meesten hebben in Nederland toch een sociaal leven opgebouwd, de jongens van de derde generatie willen niet meer terug naar een eigen staat. Maar ze zijn zeer genteresseerd in de geschiedenis.'
Feyenoord speelde vorige week in Heerenveen zowaar aanvallend in een uitwedstrijd. Tegen Juventus is dergelijke moed niet te verwachten. Het elftal van trainer Arie Haan is in ontwikkeling. De gezichten Koeman, De Goey, Taument en Larsson vertrokken.
Wat bleef, was het ogenschijnlijk soms ongedisciplineerde, harde spel. Het seizoen is nog jong en Feyenoord verzamelde alweer drie rode kaarten; voor Vos, Van Gastel en Frser. De nummer twee van afgelopen seizoen voetbalt fysieker dan Ajax, maar dat geeft nog geen vrijbrief voor allerlei soorten van wangedrag zoals Vos zich permitteerde in de voorronde tegen de Finse club Jazz.
'Wij spelen nu eenmaal altijd op het randje, dan kun je wel eens een rode kaart krijgen. Maar wat Vos deed, konden we op dat moment niet hebben. We waren echt kwaad op hem. Je laat dan even weten dat we daar als groep niet van gediend zijn.'
In een tijd dat voetballers rondtrekkende artiesten zijn, voelt Van Bronckhorst echte clubliefde. Ooit zal het buitenlandse avontuur hem weglokken uit Rotterdam-Zuid, maar ook daarna zal hij Feyenoorder in hart en nieren blijven. 'Pas als ik wegga zal ik voelen wat clubliefde precies inhoudt.'

Foto
	Feyenoorder Giovanni van Bronckhorst (links) duelleert met Jaap Stam (PSV) in de competitiewedstrijd zondag in Rotterdam. FOTO GUUS DUBBELMAN - DE VOLKSKRANT

