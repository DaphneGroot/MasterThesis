	Volledig vergoed middel voor vruchtbaarheid verdwijnt van de markt
	Van onze verslaggeefster
DEN HAAG
 Organon haalt eind dit jaar Humegon van de Nederlandse markt, het enige hormoonpreparaat waarvoor vrouwen die een vruchtbaarheidsbehandeling ondergaan, niets hoefden bij te betalen. Donderdag bracht de fabriek Puregon op de markt, een nieuw, beter middel. Het neemt de plaats in van het oude middel, dat volledig door het ziekenfonds werd vergoed.

Volgens Th. Boerma, general manager bij Organon Nederland, zullen patiënten straks voor een IVF-behandeling, waarvoor gemiddeld veertig ampullen Puregon nodig zijn, ongeveer twaalfhonderd gulden moeten bijbetalen. Voor hormonale stimulatie van de eierstokken met Puregon (de meest voorkomende behandeling van vruchtbaarheidsstoornissen) moet vierhonderd gulden worden bijbetaald.
Een ampul Puregon vijftig eenheden kost 49,28 gulden, waarvan het ziekenfonds ruim twintig gulden vergoedt. Dat is precies het bedrag dat Humegon kostte.
Vorig jaar handelde een andere fabrikant van hormoonpreparaten, Serono, op dezelfde manier: het goedkope middel Pergonal verdween van de markt ten gunste van het veel duurdere Gonal-F.
Het Organon-middel Puregon is niet vervaardigd uit menselijke urine, zoals Humegon. Het wordt door middel van de recombinant DNA-techniek geproduceerd door de ovariumcel van de Chinese hamster. In 1957 zijn die cellen geïsoleerd en vervolgens gekloneerd. Die cellen worden nu voor de productie van het hormoon gebruikt.
De kans om zwangerschap is 25 procent groter dan bij het oude middel. Puregon is ook veel zuiverder, en daardoor veiliger, dan Humegon: de kans dat het preparaat verontreinigd is door bacteriën of virussen is minimaal. De vrouw kan zichzelf injecteren met Puregon omdat het middel onder de huid wordt ingespoten. Andere preparaten moeten in de spier worden geïnjecteerd, door een arts.
Uit NIPO-onderzoek onder 931 Nederlanders dat in opdracht van Organon werd uitgevoerd, blijkt dat bijna de helft van de bevolking onvruchtbaarheid als een ziekte beschouwt. Een kwart van de ondervraagden vindt dat een arts moet worden geraadpleegd als zwangerschap uitblijft. Bijna de helft vindt het normaal om medische hulp te zoeken als er één kind is, maar een tweede uitblijft.
Een vruchtbaarheidsbehandeling moet volledig worden vergoed, vindt 48 procent van de ondervraagden; 37 procent acht een gedeeltelijke vergoeding op haar plaats. Het ziekenfonds vergoedt momenteel drie IVF-behandelingen. Een kwart kent geen behandeling tegen onvruchtbaarheid, maar de mensen die daarvan wél op de hoogte zijn, noemen IVF als eerste.
De motieven om kinderen te krijgen, blijken sinds de eerste enquête daarover, ruim twintig jaar geleden, niet veranderd: het gaat om liefde, voor het kind en de partner. Van de kinderen wordt betrekkelijk weinig terugverwacht: 38 procent wil dat ze gelukkig zijn en een eigen leven leiden, 16 procent rekent nergens op: 'Wat je krijgt, is meegenomen'.
Driekwart heeft zich niet tevoren gerealiseerd wat een (eerste) kind kost. Het hebben van kinderen komt op de vierde plaats in de rangorde van belangrijke zaken in het leven, na een goede gezondheid, een goede relatie met de partner en de relatie met de ouders. Kinderen worden ondanks alle kennis over anticonceptie minder bewust gepland dan gedacht, vooral voor ondervraagden boven de 60. In bijna de helft van de groep waren alle kinderen ongepland. Bij eenderde van de categorie onder de 60 was ten minste één kind ongepland.

