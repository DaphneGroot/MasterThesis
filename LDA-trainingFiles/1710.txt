	Nederland haalt achterstand op Europa in    Aantal ondernemers groeit snel
	Van onze verslaggever
AMSTERDAM
Nederland is het economische gidsland van Europa. Dat in het buitenland opgeroepen beeld, aan de hand van de hoge banengroei, het lage financieringstekort en het lieflijke sociale klimaat, krijgt extra kleur nu ook nog eens blijkt dat het aantal startende en overlevende ondernemers in Nederland veel hoger ligt dan in de rest van Europa.
'Nederland staat eenzaam aan kop met een jaarlijks nettogroeipercentage van 6 procent', jubelt het persbericht van het Economisch Instituut voor het Midden- en kleinbedrijf. Het EIM heeft in opdracht van de Europese Commissie de geboorte- en sterftecijfers van bedrijven in de Europese landen onderzocht. Om de vergelijking helemaal compleet te maken zijn ook nog de VS en Japan in het onderzoek meegenomen.
De cijfers waarop het EIM zich baseert, zijn niet echt vers. De gegevens slaan op 1993 en 1994 omdat anders een goede internationale vergelijking niet meer mogelijk zou zijn. Maar volgens het instituut blijkt uit recentere Nederlandse cijfers dat de geboortegolf bij ondernemers hier in ieder geval aanhoudt.
Volgens de cijfers van EIM komen er jaarlijks in Nederland 11 procent nieuwe ondernemers bij. In Europa is het geboortecijfer alleen in Duitsland en Engeland hoger. Maar in deze landen leggen aanzienlijk meer starters het loodje. Aldus blijven er per saldo er in Nederland aanzienlijk meer bedrijfjes bestaan dan in Duitsland, Engeland of de rest van Europa. In sommige landen, zoals Zweden en Frankrijk, is het sterftecijfer onder ondernemers zelfs hoger dan de aanwas.
Een duidelijke verklaring voor de gunstige ontwikkeling in Nederland heeft het EIM niet. 'Nederland is steeds liever geworden voor ondernemers', zegt een woordvoerder van het instituut. 'Ondernemen mag weer. De hele adviesstructuur van de overheid is er ook op gericht. Wij hebben jaren aangedrongen op een beter beleid voor ondernemers. Ik denk dat die roep is gehoord.'
Dat luisteren is ook omgezet in maatregelen, zoals de 'tante Agaath-regeling' die het verstrekken van leningen aan startende ondernemers fiscaal aantrekklijk maakt, of de verhoging van de belastingaftrek voor starters. Deze maatregelen zijn pas van de laatste twee jaar, dus van na de telling door het EIM. Of ze echt het ondernemerschap stimuleren weet het instituut niet. 'Ik denk niet dat het aantoonbaar is dat de maatregelen effect hebben', zegt de woordvoerder. 'Wij hopen en denken slechts dat het zo is.'
Door de opmars van het ondernemerschap in de afgelopen jaren is een vuiltje uit het verleden nu weggewerkt. Nederland kende gemiddeld genomen altijd minder ondernemers per hoofd van de bevolking. Inmiddels bevinden zich onder elke duizend Nederlanders ruim veertig ondernemers. Dat is evenveel als in de rest van meeste West-Europese landen, in de VS en Japan.

Foto
	GRAPHIC: Ondernemen in Nederland kansrijk

