Cartagena (Colombia).
Cartagena is een havenstad en gemeente in het noordwesten van Colombia. De stad is vernoemd naar de Spaanse stad Cartagena en wordt ook wel Cartagena de Indias genoemd. Het is de hoofdstad van het departement Bolívar en heeft een bevolking van 1.075.000 personen.
Economie.
Cartagena is zowel een belangrijk economisch centrum, als ook een toeristische bezienswaardigheid.
De stad heeft een van de belangrijkste havens van het land. De stad ligt ten noordoosten van Panama, aan de Caribische Zee en daarmee dus ook aan de Atlantische Oceaan. De stad heeft de grootste Colombiaanse marinebasis van de Caraïben. Sinds 1827 heeft Cartagena een universiteit.
Elk jaar worden in de stad de "Miss Colombia" verkiezingen en het Cartagena Filmfestival gehouden.
Bezienswaardigheden.
Men treft in de oude stad veel koloniale gebouwen aan, waaronder het Paleis van de Inquisitie, een kathedraal, de Conventie van Santa Clara en een jezuïtische school. Peter Claver, patroonheilige van de slaven, werkte in en vanuit de school. De binnenstad staat sinds 1980 op de werelderfgoedlijst.
Rond de stad staan een aantal verdedigingswerken, waaronder het kasteel van San Felipe de Barajas, gebouwd tussen 1536 en 1657; de stadsmuren rondom de Oude Stad ("las Murallas"); en de forten van San José en San Fernando, gebouwd tussen 1751 en 1759 bij Bocachica.
Buiten de stadsmuren kun je het standbeeld van India Catalina vinden, een lokale Indiaanse held. In het zuiden ligt het moderne stadsdeel, op het schiereiland van Bocagrande.
Omgeving.
Ongeveer dertig kilometer ten zuidwesten van Cartagena zijn de "Islas de Rosario" (Rosario Eilanden), een beschermd nationaal park met een grote verscheidenheid aan tropische vissen en haaien.
In het westen kijkt Cartagena uit op de Caribische Zee. Richting het zuiden is de Bahía de Cartagena gelegen, die twee ingangen heeft: Bocachica in het zuiden en Bocagrande in het noorden.
Geschiedenis.
Uit opgravingen blijkt dat dit gebied al rond 7000 jaar v. Chr. bewoond werd. De Spaanse ontdekkingsreizigers hebben begin 16e eeuw meerdere pogingen gedaan om hier steden te stichten. De eerste succesvolle poging was die van Pedro de Heredia. Hij stichtte Cartagena op 1 juni 1533. De stad was lange tijd een belangrijke schakel tussen Spanje en Zuid-Amerika.
Tijdens de 16e eeuw en de 17e eeuw was Cartagena een van de belangrijkste havens van de Zilvervloot en daardoor een gewild doel voor boekaniers. Zo werd de stad in 1585 geplunderd door Francis Drake; in 1697 door de Franse admiraal Jean du Casse.
In maart 1741 werd de stad aangevallen door troepen van de Engelse admiraal Edward Vernon, die naar Cartagena oprukte met een eskadron van 186 schepen met 2.000 kanonnen en een marinierskorps van ruim 6.000 man, maar de aanval werd afgeslagen vanwege de krachtige tegenstand die geboden werd door generaal Blas de Lezo, diens garnizoen en de bevolking van de stad. Vernon moest zich terugtrekken toen de aankomst van een ontzettingsleger, geleid door kolonel-ingenieur Carlos Suillars de Desnaux, zijn positie onhoudbaar maakte.
Klimaat.
Vanwege de tropische locatie kent het weer er weinig variatie, met een gemiddelde maximumtemperatuur van 31 °C en een gemiddelde minimum van 24 °C. Cartagena heeft ook een gemiddelde luchtvochtigheid van 90%, met een regenseizoen in oktober. Er valt ongeveer 1000 mm regen per jaar.
