	Bonden en directie Boel eens over sanering
	Van onze correspondent
BRUSSEL
De directie van het Waalse staalbedrijf Usines Gustave Boël heeft een akkoord bereikt met de vakbonden over het afvloeien van achthonderd medewerkers. Volgens het akkoord zullen er geen gedwongen ontslagen vallen. De leden van de bond moeten zich nog uitspreken over het plan.
Als zij instemmen met het akkoord, komt de weg vrij voor de overname van Boël door het Nederlandse staalbedrijf Hoogovens. Dat wilde Boël wel overnemen, maar pas na een duchtige sanering.

