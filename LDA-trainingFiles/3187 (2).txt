Hans Hoogervorst.
Johannes Franciscus (Hans) Hoogervorst (Haarlem, 19 april 1956) is een Nederlands ex-politicus en bestuurder. Hij was van 2007 tot 2011 voorzitter van de Autoriteit Financiële Markten (AFM).
Van 1978 tot 1982 was hij lid van de PvdA. In 1986 werd hij lid van de VVD.
Twee jaar later werd Hoogervorst, na op het ministerie van Financiën gewerkt te hebben, beleidsmedewerker Financiën bij de Kamerfractie van de VVD. Hij schreef destijds verschillende speeches voor Frits Bolkestein, onder andere over asielzaken en de WAO en stond bekend als diens souffleur. Van 1994 tot 1998 was hij zelf lid van de Kamerfractie, tot hij staatssecretaris van Sociale Zaken en Werkgelegenheid werd in het kabinet-Kok II. Hij nam na de verkiezingen opnieuw zitting in de Tweede Kamer, tot hij op 22 juli 2002 minister van Financiën werd in het kabinet-Balkenende I.
In Balkenende II en III werd hij minister van Volksgezondheid, Welzijn en Sport (VWS). Wat zijn voorgangers niet lukte, lukte hem: het invoeren van een nieuw zorgstelsel. Daarin verviel het onderscheid tussen ziekenfondspatiënten en particulier verzekerden. Er kwam een basisverzekering, waardoor elke Nederlander in principe is verzekerd tegen veel risico's. Burgers kunnen zich bijverzekeren tegen risico's die buiten het basispakket vallen. Er kwam een zorgtoeslag om de sterk gestegen premies betaalbaar te houden voor mensen met lagere inkomens.
Zijn voorstellen maakten hem bij een deel van de in de gezondheidszorg werkzame mensen minder populair. Huisartsen voerden stakingsacties uit tegen de regeringsplannen. Hoogervorst verdedigde zijn wetsvoorstellen echter met succes in het parlement. Het wetgevingsprogramma van minister Hoogervorst wordt gezien als het omvangrijkste en meest ingrijpende op het gebied van de gezondheidszorg dat in de afgelopen kabinetsperiodes tot stand kwam.
In 2005 veroorzaakte Hoogervorst tijdens de Algemene Beschouwingen grote opschudding in de Tweede Kamer en daaropvolgend in de media, door zijn vinger in zijn keel te steken om te laten zien dat hij moest kotsen van de kritiek van Wouter Bos op zijn beleid. Hij werd hiervoor door de Kamervoorzitter berispt en bood later zijn excuses aan.
Bij de Tweede Kamerverkiezingen in 2006 was Hoogervorst campagneleider voor de VVD. Hij maakte bekend na de verkiezingen niet terug te willen keren in de politiek.
In 2007 werd hij voorzitter van de Autoriteit Financiële Markten (AFM). Zijn salaris in deze functie, van 420.000 euro per jaar, ruim twee ton meer dan de minister-president, leidde tot Kamervragen.
Sinds 2011 is Hoogervorst voorzitter van de IASB (International Accounting Standards Board) te Londen.
