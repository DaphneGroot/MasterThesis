	Kaatsen op het Binnenhof
	Weinig politici, toeristen of parlementaire journalisten zullen weten dat het Haagse Binnenhof voor het eerst werd geplaveid, omdat hertog Albrecht van Beieren, graaf van Holland, er wilde kaatsen. De hertog resideerde nogal eens in het toen nog grafelijke kasteel; in 1388 moest het terrein naast de Ridderzaal van tegels worden voorzien, 'daer myn heer te kaetsen pleeght'.
Kaatsen, oorspronkelijk een sport van Picardische monniken, was in de late Middeleeuwen het favoriete tijdverdrijf van edelen. Dit valt te lezen in de zeer complete bundel Kaatsen: lange traditie, levende sport (Friese Pers Boekerij;  42,50), die werd uitgegeven ter gelegenheid van het eeuwfeest van de Koninklijke Nederlandse Kaatsbond. Het boek met bijdragen van verschillende auteurs werd samengesteld door de kaatshistoricus Pieter Breuker.
Bij de kaatspartijen van de edelen werden vaak flinke weddenschappen afgesloten. 'De rekenmeesters van het Hof van Holland hielden de uitgaven op het gebied van de recreatie van hun meesters nauwkeurig bij', schrijft Cees de Bondt in het hoofdstuk 'Geschiedenis van het kaatsen in de Nederlanden'. Zo weten we dat hertog Albrecht maar liefst 'zeven Hollandse ponden' verloor in een enerverende kaatspartij tegen Willem van Amen, tijdens een verblijf op het 's-Heerenhof in Brielle in 1380, als gast van heer Hugo van Heenvliet.
Dat het kaatsen een inspannende bezigheid was waarvoor toch wel enige conditie was vereist, bewees Filips de Schone. In 1506 werd hij vorstelijk onthaald in Burgos, de hoofdstad van Castili. Na een lange zeereis wilde hij zo snel mogelijk de kaatsbaan op, maar dat had hij beter niet kunnen doen. Want 'naa de maaltyd viel de Koning Philips aan 't kaatsen, en, door 't hevig en langduurig speelen verhit zynde, aan het doorslaan van veel met ys gekoelden dranks, welke hem zoodaanige ontsteltenis verwekte, dat hy van eene kwaadaardige koorts aangetast binnen weinige dagen in 't graf raakte'.
Tussen 1500 en 1700 groeide het spel, dat op ommuurde kaatsbanen werd beoefend, uit tot het populairste balspel onder de adel en later de gegoede burgerij. Vanaf 1700 begon de neergang en rond 1800 had het kaatsen een groot deel van zijn aantrekkingskracht verloren. Nadat het vijfhonderd jaar het populairste balspel was geweest, in heel Nederland en - in diverse varianten - in de rest van Europa, ondervond het kaatsen steeds meer concurrentie van andere sporten, met name het maliespel en het kolven.
Vooral het kolven raakte in zwang. Aan het einde van de achttiende eeuw telde Nederland driehonderd kolfbanen. Het van oorsprong 'boerenkaatsen' wordt nu alleen nog op grote schaal in de Friese 'greidhoek' beoefend, zeg maar het noordwestelijk deel van de provincie, en door Friezen om £tens (Friezen die buiten Frysln wonen).
Wio Joustra

