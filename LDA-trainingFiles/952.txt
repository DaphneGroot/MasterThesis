	'Modelburger' bleek nekschotspecialist
	IN ROUMAGNE konden ze het maar niet geloven. De inwoners van het gehucht in Zuid-Frankrijk hadden hem de laatste jaren leren kennen als een modelburger. David Salinas, zoals hij zich noemde, was een heer die altijd goed in het pak stak. Een Spaanse econoom die zijn brood verdiende met het verrichten van marktonderzoek en altijd tijd wist vrij te maken voor de buren en vooral voor de school van zijn dochter. Hij zat in de oudercommissie en kwam geregeld helpen bij het klaarmaken van de dagelijkse lunch voor de kinderen.
'Een schat van een man', aldus de buurvrouw. Stond op goede voet met iedereen, gangmaker in tal van dorpsactiviteiten, een liefhebber van petanque, iemand die met genoegen zijn buren Spaanse les gaf. Alleen in de kroeg liet hij zich niet zien, want hij dronk niet en hield van sport. En veel bezoek van buiten het dorp kreeg het gezin Salinas niet op de boerderij waar het sinds twee jaar woonde.
Zestien moorden, twee ontvoeringen, een bomaanslag op het hoofdkwartier van de Spaanse telefoondienst. Deze activiteiten van de aimabele dorpeling meent de Spaanse politie in elk geval te kunnen bewijzen. Vermoed wordt dat Urrusolo bij zeker tien andere aanslagen betrokken is geweest. 'Een van de bloedigste en gewelddadigste terroristen uit de geschiedenis van de ETA', luidt de karakteristiek van het ministerie van Binnenlandse Zaken. Binnen de Baskische organisatie klom hij langzaam op: bij zijn arrestatie was hij Nummer Drie en 'hoofd opleidingen'.
De 39-jarige Jos√© Luis Urrusolo Sistiaga alias Joseba was een mythe in het ETA-milieu. Een kouwe kikker, die bijzonder methodisch te werk ging, en een specialist in het nekschot. Zijn andere specialiteit hield hem uit handen van de politie: het vermogen om zich telkens een nieuw uiterlijk aan te meten. De Spaanse politie verstrekte de pers na de arrestatie twaalf archieffoto's die duidelijk maken waaraan Joseba zijn reputatie van kameleon van de ETA te danken heeft.
De Bask trad in 1978 toe tot het Jaizkibel-commando van de ETA, dat informatie over toekomstige slachtoffers verzamelde. Begin jaren tachtig werd Joseba een van Spanje's meest gezochte terroristen door zijn lidmaatschap van het zogenoemde Commando Madrid, dat in de hoofdstad ontvoeringen en moorden uitvoerde. Hij leidde de moord op de directeur van de Banco Central in 1985 en was betrokken bij zeker drie ontvoeringen. Niettemin nam hij voortdurend risico's door afspraken te maken met vrienden in nachtclubs. De politie wist hij echter altijd net een stap voor te blijven.
De lijst met aanslagen waarvoor Joseba verantwoordelijk was, groeide snel. In 1991 vermoordde hij een directeur van het bedrijf Ferrovial, veroorzaakte met een bompakket de dood van drie mensen, plaatste een autobom die drie personen het leven kostte en schoot twee agenten in Barcelona dood. Het jaar erop gaf ongeveer hetzelfde beeld, met opnieuw zes slachtoffers als resultaat van zijn acties.
Aan het eind van dat jaar verdween 'generaal' Urrusolo en vanaf dat moment doken er telkens nieuwe verhalen over hem op. Hij zou in Zuid-Amerika zitten, of in Portugal, of in Barcelona een nieuw commando aan het opzetten zijn. De politie wachtte op het moment dat hij zou proberen zijn zoontje in Baskenland op te zoeken, maar daar liet hij zich nooit zien.
Wat bijdroeg aan de legende van Joseba was het ongehoorde feit dat hij het opnam tegen de top van de ETA. Begin jaren negentig liet hij de absolute leider Pakito een brief toekomen waarin hij deze voor oud vuil uitmaakte. Pakito was een lafaard, die zelf geen acties durfde uitvoeren en Spaanse politiemensen alleen van de televisie kende. Binnen de op militaire leest geschoeide ETA was dit vragen om represailles. Maar Joseba kon het zich permitteren: 'Ik weet dat ze me nodig hebben.'
Bij zijn arrestatie in Zuid-Frankrijk bleef hij ijskoud. 'Jullie hebben een mooie slag geslagen', zei hij tegen de gendarmes. 'Ik ben een belangrijke ETA-leider.' Van de schok moeten ze in Roumagne nog bijkomen. De enige in het dorp die wist wie de Spaanse econoom in werkelijkheid was, was zijn vrouw. Toen de politie na de arrestatie bij de boerderij arriveerde, zette zij net een koffer in de auto. In de koffer zaten drie machinegeweren.
Cees Zoon

Foto
	Twee van de gezichten van Jose Luis Urrusolo Sistiaga FOTO EFE

