	Midden- en Kleinbedrijf tegen verlaging van minimumloon
	Van onze verslaggever
DEN HAAG
De werkgeversorganisatie MKB Nederland ziet geen heil in het verlagen van het minimumloon, ook niet op tijdelijke basis, zoals het kabinet heeft besloten. Daardoor onstaan geen extra banen. Bovendien dreigt er veel bureaucratie als mensen met zo'n laag inkomen weer moeten aankloppen bij de sociale dienst voor een aanvulling, zei voorzitter N. Wijnolst van de ondernemersorganisatie van het midden- en kleinbedrijf dinsdag.
Hij reageerde op de tijdelijke verlaging van het minimumloon die het kabinet wil invoeren. Blijvende verlaging van het minimumloon, zoals de VVD wil, acht Wijnolst 'een gecompliceerd en heilloos plan'.
De enige mogelijkheid om echt banen te creÃ«ren is volgens Wijnolst het verkleinen van het verschil tussen het bruto- en het nettoloon.
Het Cisa, een organisatie voor alleenstaanden, meent dat het wetsvoorstel om werkgevers de mogelijkheid te bieden minder dan het minimumloon te betalen, discriminerend is voor alleenstaanden. Ook D66, VVD en CDA hebben dat vermoeden geuit.
Die discriminatie zou ontstaan doordat het kabinet ervan uitgaat dat kostwinners of alleenstaande ouders niet gedwongen kunnen worden betaald werk te accepteren tegen een loon lager dan het wettelijk minimum. Ze zouden dan aangewezen blijven op een aanvullende bijstandsuitkering.
Voor alleenstaanden geldt dat niet. Daarom zouden alleenstaanden wel gedwongen zijn de laagbetaalde banen te accepteren.

