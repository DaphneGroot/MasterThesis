Mathieu Weggeman.
Mathieu Weggeman tijdens een lezing in 2007
Mathieu Paul Weggeman (1953) is een Nederlands bedrijfskundige, organisatieadviseur, en hoogleraar organisatiekunde aan de Technische Universiteit Eindhoven gespecialiseerd in kennis- en innovatiemanagement.
Loopbaan.
Weggeman is gepromoveerd op strategisch management aan de Katholieke Universiteit Brabant. Hij heeft gewerkt als consultant bij Twynstra Gudde en was hij adviseur van de raad van bestuur van Philips. Bij dat laatste bedrijf werkte hij onder andere met C.K. Prahalad.
Weggeman is sinds enige tijd hoogleraar Organisatiekunde, in het bijzonder Innovatie Management aan de TU Eindhoven. Daarnaast heeft hij een eigen praktijk als bestuursadviseur, is hij lid van de Raad voor Cultuur en onder meer commissaris bij Buurtzorg Nederland en bij Brainport in Eindhoven.
In 2001 ontving hij de oeuvreprijs van de Orde van Organisatiekundigen en â€“Adviseurs voor zijn bijdragen aan de management vakliteratuur. In 2005 is hij in Management Team door zijn collega's gekozen in de top 10 van beste Nederlandse organisatieadviseurs. In 2008 werd zijn boek "Leidinggeven aan professionals? Niet doen!" gekozen als Managementboek van het Jaar.
Werk.
Weggeman's interesse als onderzoeker gaat uit naar innovatieprocessen in kennis- en technologie-intensieve organisaties, zoals het onderwijs en de gezondheidszorg. Zijn bijzondere aandacht gaat daarbij uit naar het leidinggeven aan professionals, strategieformulering, het realiseren van collectieve ambitie in teams en organisaties en de werkwijzen van de netwerkgeneratie (zoals crowd sourcing).
Zijn werk omvat onder meer de kennisintensieve organisatie, de formule K=f(I*E*V*A) en de kenniswaardeketen.
In zijn adviespraktijk houdt Weggeman zich onder meer bezig met het ontwerpen van de inrichting en besturing van professionele organisaties, het faciliteren van een innovatie- en kennisvriendelijke cultuur, de productiviteit van Werknemer 2.0 en het stimuleren van de esthetiek van werkprocessen.
