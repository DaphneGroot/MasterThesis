	Çiller dreigt in Rome met Turks veto tegen uitbreiding NAVO
	Reuter
ROME
Aan de vooravond van een overleg in Rome met de 'grote vijf' van de Europese Unie heeft de Turkse minister van Buitenlandse Zaken Tansu Çiller aangegeven dat Ankara snel duidelijkheid wil over de vraag of Turkije kan toetreden tot de EU. Als die duidelijkheid uitblijft, overweegt Ankara uitbreiding van de NAVO te blokkeren, liet Çiller doorschemeren.

'Turkije zal alleen een volwaardig EU-lid zijn. Zij accepteert geen tweederangs lidmaatschap', zei de Turkse bewindsvrouw en oud-premier dinsdagavond tijdens een lezing in Rome. Ankara kan het onderwerp 'toetreding van Hongarije, Polen en Tsjechië tot de NAVO' onmogelijk los zien van de eigen wensen aangaande uitbreiding van de EU. Çiller: 'Hoe denkt u de NAVO uit te breiden zonder toestemming van Turkije?'
De ministers van Buitenlandse Zaken van Frankrijk, Duitsland, Groot-Brittannië, Italië en Spanje zullen Çiller vandaag verzekeren dat zij belang hechten aan goede betrekkingen met Turkije.
De besprekingen worden gevoerd tegen de achtergrond van spanningen tussen Griekenland en Turkije die zijn opgelopen na het besluit van de Cypriotische regering Russische luchtdoelraketten aan te schaffen. Ankara heeft daar scherp tegen geprotesteerd en gedreigd het stationeren van de S-300 raketten op het Griekse deel van Cyprus desnoods met militaire middelen te zullen verijdelen.
De vijf grote EU-landen vrezen dat de spanning rond Cyprus, gecombineerd met Turkse frustraties over gebrek aan voortgang in de betrekkingen met de EU, de islamitische regering zal nopen tot nauwere betrekkingen met andere islamitische landen in de regio en tot wrijvingen met de NATO zal leiden.
Verwacht wordt dat de vijf Turkije in ieder geval zullen verzoeken de opwinding over Cyprus te temperen. Diplomaten van de EU en de NAVO menen dat de Cyprus-crisis het gevaar van een regelrecht Grieks-Turks conflict in zich bergt, hetgeen de kans op een internationale oplossing voor het sinds 1974 gedeelde eiland ernstig zal bemoeilijken.
De EU-landen zijn erop uit nog dit jaar een oplossing te bereiken, oftewel voordat besprekingen met Cyprus beginnen over toetreding tot de EU. Brussel is ervoor beducht dat falen in de kwestie-Cyprus zal leiden tot vertraging in de besprekingen met kandidaten uit Oost-Europa.
De Turkse frustratie over de EU is de laatste tijd alleen maar toegenomen omdat het land de indruk heeft gekregen dat na de val van de Muur in 1989 een hogere prioriteit aan Oosteuropese landen wordt gegeven. En dat terwijl Turkije al in 1963 een associatieverdrag met de toenmalige EEG sloot.
Çiller zal vandaag ook de kwestie van de geblokkeerde Europese financiële hulp, die in het kader van de douane-unie door de EU werd toegezegd, aan de orde stellen. Ankara stelt Griekenland verantwoordelijk voor die blokkade, die sinds begin 1996 van kracht is. Grote zorg in de EU over voortdurende schending van mensenrechten in Turkije speelt echter evenzeer een rol.
Van Griekse zijde is protest aangetekend tegen de besprekingen in Rome.

