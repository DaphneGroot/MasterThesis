	Comeback Adle is zouteloos en ook overbodig
	Adle's Comeback Nr. 1 door Adle Bloemendaal, muzikale leiding: Willem Ennes, regie: Dick Hauser. Gezien in Stadsschouwburg Haarlem 24 oktober. Tournee.
Adle Bloemendaal is weer fit en heeft er zin in. Ze huppelt en vloekt, en haar zangstem heeft gedurende haar podiumafwezigheid niets aan kracht ingeboet. Tot zover het goede nieuws.
Adle Bloemendaal is nog allesbehalve tekstvast en laat veel grappig bedoelde opmerkingen uit haar handen vallen. Zij heeft een regisseur die blijkbaar niet inziet dat losse ideetjes ook nog eens zorgvuldig uitgewerkt moeten worden, en zij heeft genoegen genomen met gedateerd materiaal.
Vooral de eerste helft van haar nieuwe show is van een bedroevend laag niveau. De opening is nog veelbelovend. De bijna 65 jarige cabaretire komt op met een looprekje en voert daarmee een (te lang) balletje op dat eindigt met het woest wegtrappen van het hulpmiddel voor bejaarden. Deze opening wordt gevolgd door het lied De Vleselijke Woning, een sterke tekst van Hans Dorrestijn over het verval van het lichaam. Bloemendaal zingt dat oude nummer steeds levensechter.
Zoals bekend geeft Adle Bloemendaal de strijd tegen de tijd niet op. Die halsstarrigheid heeft in het verleden mooi theater opgeleverd. Maar dat gevecht krijgt in Adle's Comeback Nr.1 nogal krampachtige trekjes.
Het zijn vooral de confrences waarin Bloemendaal genadeloos onderuit gaat. Het lijkt alsof de tekstschrijvers (waaronder dit keer heel nadrukkelijk Frans Mulder), de ontwikkelingen van het cabaret van de afgelopen tien jaar totaal aan zich voorbij hebben laten gaan. Verhalen over de gave van telekinese, een arbeidersjeugd en de zoveelste tirade van een Amsterdammer over het truttige Almere zijn flauw, oubollig en zonder duidelijk pointe. Het mag dan allemaal een beetje stoer worden gebracht met een paar vrolijke scheldwoorden zoals 'vuile zondagpijpster', maar daardoor wordt het niet minder flauw en oubollig.
Bloemendaal presteert het verder ook nog goede teksten om zeep te helpen, zoals het cynische Ja, het is wat van Jeroen van Merwijk. Als de maker het zelf zingt, krijgt deze opsomming van harde nieuwsfeiten kracht door de context van zijn programma. Nu blijft het lied doelloos in het luchtledige hangen.
Na de pauze wordt het niveau een beetje opgekrikt, maar de zouteloze, ouderwetse en daardoor overbodige nummers blijven nog steeds in de meerderheid. Met het lied Grijze Panters van Jan Boerstoel en Willem Ennes over de macht van ouderen, krijgt de show gelukkig nog een topper die een bezoek aan het theater enigszins rechtvaardigt. Maar de conclusie moet zijn dat het Adle Bloemendaal met dit programma niet is gelukt de noodzaak van haar comeback aan te tonen.
Patrick van den Hanenberg

