Peter Van Petegem.
Peter Van Petegem (Opbrakel, 18 januari 1970) is een voormalig Belgisch wielrenner. Zijn bijnaam luidt de "Zwarte van Brakel" of "De Peet". Hij was vooral expert in het rijden van belangrijke eendaagse wedstrijden, de zogenaamde klassiekers.
Biografie.
Peter Van Petegem tijdens de Eneco Tour 2007
Van Petegems grootste succes kwam in april 2003. Nadat hij op zondag 6 april voor de tweede maal de Ronde van Vlaanderen had gewonnen (hij deed dit eerder in 1999), volgde de volgende week (13 april) een overwinning in Parijs-Roubaix. Het was de eerste keer dat een rijder beide 'kasseienklassiekers' in hetzelfde jaar won sinds Roger De Vlaeminck in 1977.
Na een snelle wedstrijd op zonovergoten kasseistroken kwam Van Petegem in Parijs-Roubaix in een sprint met drie als eerste over de meet. Dario Pieri en Vjatsjeslav Jekimov vervolledigden het podium.
Na afloop van Parijs-Roubaix 2006 werd Van Petegem gediskwalificeerd omdat hij in de finale met medevluchters Leif Hoste en Vladimir Goesev door een gesloten spoorwegovergang reed. Van Petegem kwam als derde over de streep, maar verloor zijn plaats door de diskwalificatie aan Tom Boonen.
In juni 2006 raakte bekend dat Peter Van Petegem geen contractverlenging bij zijn ploeg Davitamon-Lotto zou krijgen. In het voorjaar werd Van Petegem al openlijk bekritiseerd in de pers door Marc Coucke, de geldschieter van de ploeg, omdat hij te weinig koersen zou winnen. De officiële uitleg was dat het contract van de 36-jarige Van Petegem te zwaar op het budget woog en dat de ploeg wilde verjongen. In 2007 reed hij daarom voor Quickstep-Innergetic, maar wist hij geen aansprekende resultaten meer te boeken.
Op 24 augustus 2007 kondigde hij aan dat hij aan het einde van het wielerseizoen zou stoppen met wielrennen. Hij reed op 11 september zijn laatste koers in Desselgem, de GP Briek Schotte. Ook Serge Baguet reed daar zijn laatste koers.
Van Petegem heeft ook zijn eigen cyclosportive waar duizenden wielertoeristen aan deelnemen: de Peter Van Petegem Classic. Peter Van Petegem baatte samen met zijn vrouw Angélique Segaert sinds 2008 de bed and breakfast "Le Pavé" uit te Horebeke.
