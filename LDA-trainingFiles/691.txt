	Mariabeeld is nu vooral in trek bij trendy tweeverdieners
	Van onze verslaggever
TILBURG
Wat is er met Maria gebeurd? De Madonna is van liturgisch devotiebeeld tot decoratieartikel geworden. Geschikt voor de verantwoord ingerichte kamer van de postmoderne tweeverdiener. Maria staat in een kastje, eventueel naast het leuke Mexicaanse kleedje, dat interessante Afrikaanse masker of die grappige houten engeltjes.
Het beeld van Maria heeft een lange weg afgelegd. Van liturgisch object, via nostalgisch onderdeel van een regionaal veldkapelletje, tot de Madonna die in het warenhuis te koop is als trendy cultobject. Voor de Katholieke Universiteit Brabant (KUB) was deze ontwikkeling aanleiding voor een symposium, donderdag, over 'de markt van rituelen'. Titel: 'de Madonna van de Bijenkorf'.
Volgens de sprekers op het symposium is die markt van rituelen in beweging. De hoogleraar liturgie prof. dr. P. Post constateerde dat de rituele markt zich in de paradoxale situatie van zowel crisis als bloei bevindt. Oude rituelen krijgen een nieuwe inhoud. Hij noemde als voorbeeld de bezoekerscentra en uitkijkposten van Natuurmonumenten, en de 'postmoderne kerken en kapellen, inclusief voorbeden- of gedachtenboek'. Ook de bloei van stiltecentra zou een voorbeeld zijn.
Post meent dat liturgie een feestliturgie is geworden. Met kerst gaan er vier keer zoveel katholieken naar de kerk als op zondag; tweeëneenhalf miljoen. Ook doop en huwelijk scoren hoog, op de voet gevolgd door rituelen rond de uitvaart. Post: 'Het zijn scharnierriten.'
Volgens hem vinden er vooral bij uitvaartriten tal van experimenten plaats, waarbij hij als ultieme innovatie de mogelijkheid noemde om op een Amsterdamse begraafplaats as uit te strooien op een miniatuur Ajaxveld, compleet met doelen en dug out. Je kunt er je hoofd om schudden, zei de hoogleraar, maar het toont wel een complex veranderingsproces rond rituelen.
Soms ziet hij creatieve oplossingen, zoals bij aids-herdenkingsdiensten. 'Maar soms zijn er ook huiveringwekkend banale experimenten, zoals onder meer blijkt uit het postmoderne experimenteren met doodskisten.'
Het ging Post te ver om van een 'ritencrisis' te spreken. Het idee dat Jomanda en New Age in het gat springen dat kerken achterlaten, wees hij af. Toch heeft er een belangrijke verschuiving plaatsgevonden. Het rituele spel, de rituele viering, is niet langer iets gemeenschappelijks. Het is een uitvoering van enkelen, bekeken door velen. Vaders en ooms leggen de doop liever op video vast, dan mee te doen aan het ritueel.
Rituelen richten zich ook steeds vaker op doelgroepen. Er is geen 'wij-gevoel', maar er zijn afzonderlijke riten voor arm en rijk, voor kinderen, jongeren, ouderen, liefhebbers van het Gregoriaans of van de liederen van Oosterhuis. Er zijn nog maar weinig rituelen die worden gedragen door een solidaire gemeenschap, zei Post. Samen iets doen blijkt moeilijk te zijn, solidariteit ontbreekt.
Deze stelling was onderdeel van de discussie tijdens de sessie 'vrouwenriten', die 's middags werd gehouden, naast sessies over huwelijksriten, carnavalsriten en Taizé, de oecumenische geloofsgemeenschap in Frankrijk die jaarlijks tweehonderdduizend jongeren trekt. Volgens feministisch liturge drs. M. Geurtsen is er grote behoefte aan experimenten met liturgie voor vrouwen. In Utrecht organiseert zij vrouwenvieringen, met eigen teksten en dans.
Geurtsen meent dat vrouwen daar onderlinge solidariteit ervaren. Ze nemen de ruimte die de officiële kerk niet biedt. Zij vindt ook dat soortgelijke diensten voor andere groepen, zoals lesbische vrouwen, homo's en invaliden ontwikkeld moeten worden.
De zaal was verdeeld en vroeg zich af of vrouwelijke solidariteit belangrijker is dan solidariteit van de christelijke gemeenschap in haar geheel.
Een aantal jongeren maakte tijdens de Taizé-sessie duidelijk dat het succes van deze Franse gemeenschap, in 1940 gesticht door Roger Schütz, juist te danken is aan het gevoel van onderlinge solidariteit. 'Ik kreeg daar de ervaring dat je als jongere niet alleen staat in je geloof. Je mag je kwetsbaar opstellen', zei één van de jonge bezoekers aan Taizé.
Bisschop Muskens van Breda, die aan deze sessie deelnam, vroeg zich wat jaloers af hoe Taizé het voor elkaar krijgt om zoveel jongeren te trekken. Ook hij hield het erop dat deze gemeenschap rituelen met solidariteit weet te verbinden.
Het kwam hem op een felle reactie te staan van een vrouwlijke dominee die al jaren groepen jongeren naar Taizé begeleidt. Ze constateerde tot haar grote verdriet dat essentiële riten van deze gemeenschap steeds meer een katholiek karakter krijgen, waarin voor vrouwen en protestanten geen plaats is. In Taizé lijken de oude rituelen weer in opkomst te zijn, concludeerde zij.
Volgens de godsdienstpsycholoog dr. R. Nauta, die het symposium besloot, toont de groeiende belangstelling voor rituelen vooral de faalangst aan van individuen. Nieuwe rituelen moeten bezweren. Ze kanaliseren de angsten en emoties van mensen die niet langer meer te lijden hebben van een samenleving met een dwingende moraal en een hiërarchische orde. Daarvoor in de plaats is een verlies aan verbondenheid en samenhang gekomen.
Volgens Nauta leggen de nieuwe rituelen de nadruk op nut en effect. Ze zijn een mengeling van 'activistische maakbaarheidsideologie en hang naar het exotische en esoterische'. De nadruk ligt op controle.
Nauta: 'De weg naar de waarheid blijkt de zoektocht naar het eigen innerlijk. Rituelen van nu bieden een platvloerse vervanging voor zin en betekenis, en dienen vooral om de leegte van het leven te vullen.'

