George H.W. Bush.
George Herbert Walker Bush (Milton (Massachusetts), 12 juni 1924) is een Amerikaans oud-politicus van de Republikeinse Partij. Van 1989 tot 1993 was hij de 41e president van de Verenigde Staten.
Na zijn presidentschap trok Bush zich grotendeels terug uit het openbare leven. Bush is sinds het overlijden van Gerald Ford in 2006 de oudste nog levende voormalige president van de Verenigde Staten.
Jeugd.
Bush is geboren in een politieke familie. Zijn vader Prescott Bush was bankier en senator van Connecticut van 1952 tot 1963. Zijn moeder, Dorothy Walker Bush, was de dochter van de rijke zakenman en bankier George Herbert Walker.
Bush volgde middelbaar onderwijs aan de Phillips Academy in Andover, Massachusetts, waar hij al vroeg aanvoerder werd van het plaatselijke honkbalteam.
In 1942, tijdens de Tweede Wereldoorlog, startte hij bij de marine, waar hij piloot werd op een vliegdekschip. Hij was op dat moment de jongste piloot ooit. Bush onderscheidde zich verschillende malen. Hij werd neergehaald door de Japanners, maar gered door de Amerikaanse onderzeeër "USS Finback".
Na de oorlog ging hij handelswetenschappen studeren aan Yale, waar hij lid werd van de studentenvereniging Delta Kappa Epsilon en van het geheime genootschap Skull and Bones. Op 6 januari 1945 trouwde hij met Barbara Pierce. Samen kregen ze zes kinderen, waaronder George W. en John (Jeb) Bush.
Bush werkte in de loop van de jaren 1950 in de olie-industrie en legde belangrijke contacten met de koninklijke familie van Saoedi-Arabië en de familie Bin Laden.
Politieke carrière.
George H.W. Bush en president Ronald Reagan in 1981
Als eerste politieke stap van Bush kan zijn werk als CIA-agent worden genoemd, waar hij in 1959 aan begon. Volgens een memo van J. Edgar Hoover was hij betrokken bij de invasie in de Varkensbaai bij Cuba in 1961.
In 1964 stelde Bush zich namens Texas verkiesbaar voor de Amerikaanse senaat. Hij daagde hiermee de zittende Democratische senator Ralph Yarborough uit en richtte zijn campagne op diens steun aan de Civil Rights Act, die elke discriminatie tegen moest gaan. Deze wet was namelijk helemaal niet populair bij de Democraten, vooral niet in het zuiden van de VS, dat voornamelijk Democratisch stemde. Yarborough was daar een van de weinige voorstanders van de wet. Bush speelde hierop in, maar toch verloor hij.
In 1966 en 1968 had hij meer geluk en werd hij verkozen als afgevaardigde voor het 7e kiesdistrict van Texas in het Huis van Afgevaardigden. In 1970 werd hij door president Nixon aangespoord nogmaals te strijden voor een zetel in de Senaat. Wederom verloor Bush, ditmaal van Lloyd Bentsen. In 1971 werd hij door Nixon benoemd tot ambassadeur bij de Verenigde Naties. Hij behield deze functie tot 1973. Ten tijde van het Watergateschandaal werd Bush door Nixon gevraagd als de voorzitter van het Republican National Committee (partijbestuur). Na het aftreden van Nixon als president, benoemde zijn opvolger Gerald Ford Bush tot Amerikaanse ambassadeur in China, een functie die Bush bekleedde van 1974 tot 1975. Daarna werd Bush door president Ford voorgedragen als de nieuwe directeur van de CIA. Bush bekleedde deze functie van 1976 tot het presidentschap van Jimmy Carter in 1977.
In 1980 deed Bush voor het eerst een gooi naar het presidentschap tijdens de Amerikaanse presidentsverkiezingen van 1980. Hij verloor de Republikeinse voorverkiezingen van Ronald Reagan en werd diens running mate. Reagan verkoos hiervoor George Bush boven Gerald Ford. Samen met Reagan versloeg Bush zittend president Carter en diens vicepresident Walter Mondale en werd aldus vicepresident van de Verenigde Staten. Vier jaar later, tijdens de Amerikaanse presidentsverkiezingen van 1984, werd Reagan herkozen als president en won Bush een tweede termijn als vicepresident.
Na acht jaar als vicepresident deed Bush bij de presidentsverkiezingen van 1988 opnieuw een gooi naar het presidentschap. Met de steun van Reagan won Bush de Republikeinse voorverkiezingen met een ruime meerderheid. Hij zette dat succes voort tegen de Democratische kandidaat Michael Dukakis en won samen met running mate Dan Quayle de verkiezingen. Bush was de eerste zittende vicepresident die tot president werd verkozen sinds Martin Van Buren in 1836.
Presidentschap.
Tijdens Bush' ambtstermijn voerde Amerika de Golfoorlog tegen Saddam Hoessein. In augustus 1990 veroverde en bezette Irak het buurland Koeweit. Bush organiseerde daarop een internationale coalitie die het land begin 1991 weer bevrijdde.
Bij de presidentsverkiezingen van 1992 stelde Bush zich kandidaat voor een tweede ambtstermijn. Hij nam het daarbij op tegen zijn Democratische uitdager Bill Clinton en diens "running mate" Al Gore. Circa een jaar voor de verkiezingen leek Bush' succes in de Golfoorlog ervoor te zorgen dat hij de verkiezingen gemakkelijk zou winnen, maar door de slechte economie verminderde zijn populariteit. Ondanks zijn belofte om geen nieuwe belastingen in te voeren ("Read my lips: no new taxes"), werden er toch nieuwe belastingen geheven. Hij verloor de verkiezingen van 1992 met een duidelijk verschil van 168 tegen 370 kiesmannen.
Latere leven.
George H. W. Bush (uiterst links), Barack Obama, George W. Bush, Bill Clinton en Jimmy Carter in het Oval Office
Bush verliet het openbare leven, maar bleef toch actief als ex-president. Zo was hij de enige ex-president die gebruik maakte van zijn recht om CIA-rapporten te ontvangen na afloop van zijn presidentschap.
Zijn zonen zetten de politieke traditie voort: George W. Bush was vanaf 1995 de 46e gouverneur van Texas tot hij in 2000 werd gekozen als de 43e president van de Verenigde Staten, een functie die hij vervulde van 2001 tot 2009. Jeb Bush was van 1999 tot 2007 de 43e gouverneur van Florida en deed een (mislukte) gooi naar het kandidaatschap voor de Amerikaanse presidentsverkiezingen van 2016.
In april 1993 werd door de Koeweitse autoriteiten een Iraakse poging om Bush te vermoorden middels een aantal autobommen verijdeld. Bij de aanval zou de Iraakse Veiligheidsdienst (Jihaz Al-Mukhabarat Al-A'ma) betrokken zijn geweest. De aanslag, waarvoor 17 mensen werden opgepakt, werd twee maanden later door president Clinton beantwoord door het afvuren van 23 kruisraketten op het hoofdkwartier van de Mukhabarat. Zoon George W. Bush noemde - in de aanloop naar de Irakoorlog - dit voorval in een campagnetoespraak in september 2002 als een persoonlijke motivatie waarom de Verenigde Staten Saddam Hoessein zouden moeten afzetten met de woorden "After all, this is the guy who tried to kill my dad".
Op 15 februari 2011 kreeg George H.W. Bush van president Barack Obama de Presidential Medal of Freedom uitgereikt.
In 2014 vierde hij zijn 90e verjaardag met een parachutesprong. Aan het einde van dat jaar werd hij opgenomen in een ziekenhuis van Houston in verband met kortademigheid. In juli 2015 brak de 91-jarige Bush een nekwervel bij een val. In januari 2017 ligt hij weer met ademhalingsproblemen als gevolg van een longontsteking in een ziekenhuis. Zijn vrouw ligt er op dat moment ook met klachten over hoesten en vermoeidheid. Beiden zijn dan ouder dan 90 jaar.
