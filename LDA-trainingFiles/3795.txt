	Wat bleef is verdwenen
	IN DE LAATSTE bundel van Gerrit Kouwenaar staat een gedicht met de titel 'plaatselijke tijd', dat als volgt begint: 'De nacht vindt plaats, de tijd is rond.' Gegoochel met abstracte noties als plaats en tijd komt veel voor bij dichters die hun werk nadrukkelijk van de alledaagse werkelijkheid afscheiden en de autonome positie van de pozie tot een belangrijk thema van hun gedichten maken. Het is vooral uitgeverij Querido die op dat terrein een naam heeft hoog te houden, met dichters als Kouwenaar, Maria van Daalen en Henk van der Waal, maar ook bij De Bezige Bij kom je ze tegen, met Faverey voorop. Nu Harmen Wind zijn nieuwe bundel Plaatselijke tijd heeft genoemd, lijkt ook de Arbeiderspers op de filosofische toer te zijn gegaan. De flaptekst grossiert in hoogdravende orakeltaal als 'plaatselijke tijd onttrekt zich aan het schrikbewind van uur en feit' en 'zijn gedichten zijn klokslagen tegen de vergankelijkheid'. Dat belooft wat.
Wie de bundel opslaat, ontdekt echter algauw dat de schrijver van de flaptekst slechts oppervlakkig van de gedichten kennis genomen kan hebben, want het betreft hier gewoon typische Arbeiderspers-pozie, zoals ook Anna Enquist en Jan Eijkelboom die schrijven. De pozie van Wind is toegankelijk, contemplatief van aard met een mild weemoedige inslag, en behoudend, ja bijna traditioneel van vorm.
De gedichten zijn, zo te zien, volgens een beproefd recept totstandgekomen: de dichter maakt iets mee, denkt erover na totdat hij er een symbolische betekenis in ziet, en vervolgens verwoordt hij de gebeurtenis in sobere taal, maar wel zo dat je haar altijd op ten minste twee niveaus kunt lezen.
Voor Harmen Wind staat pozie niet los van het leven, integendeel: 'Dit is de kunst: het leven te/ stileren.' Pozie is een middel om gevoelens zo te uiten dat ze hanteerbaar worden: 'hoe de oude radeloosheid zo/ te benoemen dat verlatenheid leefruimte,/ angst een span paarden wordt.' Ook kan het schrijven de bedreigende werkelijkheid bezweren:
Tegen de angst. Al wat ik schrijf
 weerstaat mijn wanhoop, elke
 zin
 waaraan ik ademloos begin
 jaagt mij de stuipen van het lijf.
 Want op papier ben ik niet bang.
 Hier gelden vastgestelde wetten
 die mij uit razernij ontzetten
 en redden van de ondergang.

Niettemin realiseert Wind zich wel degelijk dat dichter en lezer, beeldhouwer en museumbezoeker elkaar niet kunnen zien omdat het kunstvoorwerp tussen hen in staat en een eigen leven leidt: 'Kunst is een leugen.' Met een toespeling op de paradox van de Kretenzer die beweert dat alle Kretenzers liegen, suggereert Wind dat ook hijzelf tot op zekere hoogte een oplichter is. Het gedicht valt nooit helemaal samen met de werkelijkheid.
Dit geldt met name bij het boekstaven van herinneringen, want het onbetrouwbare geheugen maakt dingen vaak mooier dan ze geweest zijn. In dit verband is het niet verwonderlijk de naam van meesteroplichter Han van Meegeren aan te treffen:
Geen ernstiger dwaling dan
 het hervinden van geboortegrond.
 Geen grover verbeelding dan
 overgebleven bewijsplaatsen.
 Geen gaver gezichtsbedrog dan
 het verkavelde land van belofte.
 Geen killer onrust dan te
 ervaren: wat bleef is verdwenen.
 Geen nadrukkelijker werkelijk
heid dan
 Van Meegerens geitje als onbe
schreven
 blad op het slaapkamerbehang.

Een ander gedicht beweert: 'Wat is meegemaakt kan niet meer weg', om even later te verzuchten: 'Wat is meegemaakt is weg.' Aardige vondsten, ware het niet dat Rutger Kopland al in 1972 een bundel publiceerde met de titel Wie wat vindt heeft slecht gezocht, en Jan Eijkelboom in 1979 Wat blijft komt nooit terug. Wind schurkt zich hier wel hl behaaglijk tegen zijn voorgangers aan.
Ook in levensbeschouwelijk opzicht verloochent hij zijn afkomst niet, want verwijzingen naar de Bijbel zijn talrijk. Zo beschrijft hij de moeizame communicatie met een demente moeder als Babylonische spraakverwarring en de beoogde magische werking van pozie als de omsingeling van Jericho.
Bevat de bundel dus veel bekends, dat wil niet zeggen dat er geen goede gedichten in staan. Niet onaardig is de evocatie van een schoolzolder waarin, na een toespeling op het evangelie van Johannes, de natuurkundige proef met de Maagdenburger halve bollen een seksuele connotatie krijgt: 'Gewijde plek van de eerste/ erectie; ultieme triomf/ van verlies.'
De mooiste regel uit de bundel staat aan het slot van een gedicht over water, dat zo begint:
 Het
blijft maar
te hoop lopen,
verval vinden, licht
kaatsen, draaien, het
blijft maar haar gang gaan

De regels worden, net als de rivieren die ze oproepen, steeds breder, totdat ze in zee uitmonden:
 Al blijft het maar water, zolang er
een bron is
daarboven schraagt het de luch
 ten en drenkt het
de aarde; wijst het rivieren de
weg naar de zee.

Dat laatste beeld is subliem. De substantie van het water stuurt de bedding, zoals ook de menselijke ziel de richting van het leven en de inhoud van een gedicht de vorm bepaalt. En zolang we het contact met onze bronnen niet verliezen, is er hoop. Wie een dergelijke troostrijke mededeling zo muzikaal weet te formuleren, behoeft aan potische vernieuwing misschien geen boodschap te hebben.
Piet Gerbrandy
Harmen Wind: Plaatselijke tijd.
De Arbeiderspers; 64 pagina's;  29,90.
ISBN 90 295 5755 9.

Foto
	Harmen Wind FOTO BERT NIENHUIS

