	VS: Turkije heeft 'grote problemen' met eerbiediging mensenrechten
	AFP, Reuter
WASHINGTON/ROME/BONN
De Verenigde Staten constateren dat NAVO-bondgenoot Turkije in 1996 'grote problemen' had met de naleving van de mensenrechten. Maar ondanks een terugval in vergelijking met 1995 verwerpen de VS pogingen van de EU om respect voor mensenrechten als enige voorwaarde te stellen voor toetreding van Turkije tot de EU.
'De VS zijn geen voorstander van kunstmatige of nieuwe voorwaarden die Turkije zouden kunnen verhinderen voluit een rol in Europa te spelen', zo verklaarde de woordvoerder van het ministerie van Buitenlandse Zaken. Burns zei dat intergratie van Turkije moet doorgaan, ondanks de problemen met betrekking tot mensenrechten.
Woordvoerder Burns deed zijn uitspraken na een informele bijeenkomst van de vijf grote landen van de EU met Turkije in Rome. Frankrijk, Italië, Groot-Brittannië, Duitsland en Spanje zeiden hun Turkse collega Çiller dat Turkije eerst vooruitgang moet boeken op het gebied van mensenrechten, de Koerdische kwestie, de betrekkingen met Griekenland, voordat van toetreding tot de EU aan de orde kan komen.
Het 20ste Amerikaanse jaarrapport over mensenrechten in de wereld noemt vooral de situatie in Zuidoost-Turkije 'uiterst zorgelijk omdat de Koerdische bevolking haar basale recht op een eigen cultuur en taal wordt ontzegd'. Het beschuldigt Ankara van het deporteren van 560 duizend burgers.
Minister Çiller reageerde op de Europese kritiek dat Turkije werkt aan een verbetering van de naleving van mensenrchten, maar dat Europa ook niet vrijuit gaat. 'Als het nodig is kan ik die schendingen noemen, maar op dit moment wil ik er niet meer over zeggen', aldus Çiller.
De woordvoerder vor buitenlandse zaken van de oppositionele SPD in het Duitse parlement, Karsten Voigt, heeft het dreigen van Çiller met een veto tegen uitbreiding van de NAVO gisteren chantage genoemd. 'Als een land met een veto dreigt terwijl dat nog geen lid is (...) dan zeg ik dat Turkije nog niet rijp is voor Europa', aldus Voigt in een interview op de Duitse radio.

