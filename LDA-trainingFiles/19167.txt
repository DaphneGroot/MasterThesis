Toulouse (stad).
Het Place du Capitole dat het Capitool (het stadhuis) huisvest
De Kathedraal Saint Étienne van Toulouse
Toulouse (Occitaans: "Tolosa") is een stad in het zuiden van Frankrijk, prefectuur van het departement Haute-Garonne en hoofdstad van de voormalige regio Midi-Pyrénées en van de nieuwe, grotere regio Occitanie. Ze is gelegen aan de rivier Garonne.
Met 440.204 inwoners (2009) is Toulouse na Parijs, Marseille en Lyon de vierde stad van Frankrijk. De stad heeft sinds de 13e eeuw een universiteit, de eerste in Frankrijk buiten Parijs.
Geschiedenis.
"Tolosa Tectosagum" was een Gallische stad waar een Romeins legioen gelegerd werd.
In 8e eeuw ontstond het graafschap Toulouse, waardoor de stad het culturele centrum van de Languedoc werd.
In de 20e eeuw werd Toulouse de hoofdstad van de Franse lucht- en ruimtevaart. Airbus, ESA, Alcatel Espace en vele andere bedrijven vestigden zich in Toulouse.
Bezienswaardigheden.
Behalve de kathedraal Saint-Étienne is ook de middeleeuwse pelgrimskerk Saint-Sernin een belangrijke monumentale kerk in het oude stadscentrum.
Toulouse is de thuisbasis van vliegtuigfabrikant Airbus. Het complex, gelegen aan de achterkant van het vliegveld, bestaat uit vele assemblagehallen waar onder andere de A320, A330 en A380 worden gemaakt. Aan de achterkant van het vliegveld is tevens een Concorde te zien en verder zijn de Airbus Beluga-vliegtuigen hier gestationeerd.
Verkeer en vervoer.
In de gemeente liggen de spoorwegstations Gallieni-Cancéropôle, Lalande-Église, Lardenne, Montaudran, Ramassiers, Saint-Martin-du-Touch, Toulouse-Matabiau, Toulouse-Saint-Agne en Toulouse-Saint-Cyprien-Arènes.
Toulouse heeft twee metrolijnen en een tramlijn en er komt een tweede tramlijn naar de luchthaven.
Sport.
Toulouse FC is de professionele voetbal club van Toulouse en speelt in het Stadium Municipal. De club speelt doorgaans in Ligue 1, het hoogste Franse niveau.
Toulouse was speelstad bij het WK rugby van 1999 en 2007, WK voetbal van 1934 en 1998 en EK voetbal van 2016. Alle wedstrijden werden gespeeld in het Stadium Municipal.
