	Rechter Rwanda geeft doodstraf in genocide-zaak
	Van onze buitenlandredactie
AMSTERDAM
Een Rwandese rechtbank heeft vrijdag twee Hutu's ter dood veroordeeld voor hun aandeel in de genocide van 1994. Ex-verpleger Deogratias Bizimana en voormalig ambtenaar Egide Gatanazi zijn daarmee de eersten die zijn berecht voor de moord op tussen de 500 duizend en een miljoen Tutsi's en gematigde Hutu's. Het tweetal heeft twee weken om in beroep te gaan.
Bizimana en Gatanazi stonden op 27 december terecht voor een tribunaal van drie rechters in het zuidoostelijke stadje Kibungo, waar in 1994 ongeveer 15 duizend mensen zijn afgeslacht. Beide mannen verklaarden onschuldig te zijn. Ze hadden geen advocaat.
Dit laatste heeft de nodige vragen opgeroepen over de rechtvaardigheid van het tribunaal, dat de tweeduizend hoofdverdachten van de genocide zal berechten. Mensenrechtenorganisaties hebben de exercitie bekritiseerd vanwege de afwezigheid van professionele verdediging. Ook is er kritiek gekomen omdat veel zaken zwak zijn opgebouwd. Van sommige verdachten bestaat zelfs geen dossier.
Een extra probleem is dat vrijwel alle getuigen zijn vermoord. Illustratief was de uitspraak van Bizimana na het horen van een van de zeven mensen die tegen hem getuigden. 'Als hij me werkelijk heeft gezien en ik hem, dan zou ik hem vermoord hebben. Dus wat hij zegt is niet waar.'
Gevraagd of de twee mannen in Kibungo een eerlijke kans hebben gekregen, zei de Rwandese onderminister van Justitie Gerard Gahima: 'Volgens onze wetgeving is het mogelijk om mensen aan te klagen zonder advocaten. Als mensen denken dat een genocide van een miljoen mensen zomaar onder tafel kan worden geveegd, dan moeten ze nog maar eens diep nadenken. Wij vinden niet dat er geen rechtspraak moet zijn omdat er geen advocaten zijn. Deze rechtszaken stemmen niet per se tot tevredenheid. Maar ze moeten gehouden worden.'
Rwandese regeringsfunctionarissen menen dat als de organisatoren van de genocide (politici, soldaten en ook geestelijken) eenmaal geëxecuteerd zijn, het gemakkelijker zal zijn om moordenaars die alleen bevelen opvolgden relatief licht te straffen. In totaal zitten er ongeveer 90 duizend mensen in Rwanda vast wegens betrokkenheid bij de slachtpartijen.
De wet op de volkerenmoord werd in augustus vorig jaar aangenomen, na maanden van discussies en talloze herzieningen. Volgens deze wet wordt de straf bepaald door de mate van verantwoordelijkheid van de verdachte en de schuld die hij bekent. Bekentenissen zouden tot strafvermindering kunnen leiden.
Deze uiteindelijke versie van de wet stuitte op groot verzet bij de overlevenden van de slachting, die betoogden dat deelname aan de genocide en plundering minder streng bestraft wordt dan 'gewone' moord.
Desondanks zal het binnenlandse tribunaal de overlevenden een stuk meer voldoening geven dan het internationale Rwanda-tribunaal dat in november 1994 werd opgezet en in de Tanzaniaanse stad Arusha plaatsvindt.
Daar zouden de gevluchte politieke kopstukken die achter de slachting zaten berecht moeten worden. Er zijn in Arusha pas 21 mensen aangeklaagd, waarvan er zeven vastzitten. De processen werden keer op keer verdaagd als gevolg van administratieve chaos en gebrek aan financiële middelen.
Rwanda is een land zonder democratische traditie, waar al decennia lang moord wordt gewroken met moord. Rwandezen betogen dat zegeviering van het recht de enige manier is om een herhaling van de slachtingen te voorkomen.
De doodstraf voor Bizimana en Gatanazi betekent volgens sommige waarnemers dat Tutsi's nu in elk geval een (primitieve) vorm van gerechtigheid ervaren en de Hutu's dankzij de veroordelingen verlost zullen worden van de last van collectieve schuld. De spanningen tussen de verschillende bevolkingsgroepen zijn verder opgelopen na de terugkeer van ruim een miljoen Hutu-vluchtelingen uit Zaïre en Tanzania. Volgens de VN zijn er begin december al weer 160 mensen vermoord. Het ging daarbij om getuigen van de genocide en teruggekeerde vermeende Hutu-moordenaars.
De Rwandese regering probeert nu begrijpelijkerwijs haast te maken met de oorlogstribunalen. Het proces in Kibungo werd gevolgd door drie andere in Kigali en Byumba. Op 14 januari zullen er in Nyamata weer twee volgen, waarbij Froduald Karamira, de belangrijkste genocide-verdachte in Rwandese hechtenis, zal worden berecht.

Foto
	Egide Gatanaza luistert in de rechtszaal van Kibungo naar het uitspreken van het vonnis: de doodstraf. FOTO AP

