Annie Brouwer-Korf.
Annie Henny Brouwer-Korf (Groningen, 19 juli 1946 – Utrecht, 17 mei 2017) was een Nederlands politiek bestuurder. Ze was lid van de PvdA.
Carrière.
Brouwer-Korf studeerde rechten aan de Rijksuniversiteit Groningen (mr.) en was van 1970 tot 1975 medewerker rechtspositiezaken bij het Academisch Ziekenhuis Groningen. Van 1975 tot 1977 was ze daar hoofd van de afdeling rechtspositiezaken.
Op 23 mei 1977 was Brouwer-Korf een van de passagiers in de bij de treinkaping bij De Punt door Molukkers gekaapte trein. Ze was op dat moment drie maanden zwanger van haar eerste kind. Zij werd op 5 juni 1977 vrijgelaten, samen met een andere zwangere vrouw. Zes dagen later werd de kaping gewapenderhand beëindigd. Deze gebeurtenis was voor haar aanleiding om de politiek in te gaan.
Ze kwam in 1978 in de gemeenteraad van Nijmegen. In 1982 werd Brouwer-Korf wethouder in deze gemeente. Van 1989 tot 1994 was ze burgemeester van Zutphen en vervolgens was ze tot 1999 burgemeester van Amersfoort. In beide plaatsen was zij de eerste vrouw die de ambtsketen mocht dragen.
Tussen 1999 en 2008 was zij burgemeester van de gemeente Utrecht, als opvolger van Ivo Opstelten. Toen in 2001 de gemeente Vleuten-De Meern onderdeel werd van de gemeente Utrecht, werd zij benoemd tot burgemeester van de 'nieuwe' gemeente Utrecht. Op 31 december 2007 ging zij met pre-pensioen, maar bleef actief in allerlei raden en commissies. Zij was voorzitter van de Raad van Toezicht van de Open Universiteit (vanaf 2008) en het Nationaal Reumafonds en lid van de Onderzoeksraad voor Veiligheid.
In 2005 werd zij Officier in de Orde van Oranje-Nassau.
Ze overleed op 70-jarige leeftijd. Haar uitvaart vond plaats in de Utrechtse Nicolaïkerk.
