	Politie gebruikt video-opname bij onderzoek moord
	Van onze verslaggever
AMSTERDAM
Politie en justitie bestuderen een video-opname van het nieuwjaarsfeest in het Joegoslavisch restaurant in Wageningen waar die avond drie mannen zijn doodgeschoten. Justitie wil nog niet bekendmaken wie de opnamen heeft gemaakt en wat er allemaal op te zien is.
Het onderzoek naar de drievoudige moord, dat door 35 rechercheurs wordt uitgevoerd, leverde tot dusver geen resultaat op. De politie in Wageningen zegt dat de identiteit van de slachtoffers niet kan worden bekendgemaakt. Vrijdag is de recherche gestart met het verhoren van de eerste gasten die de schietpartij hebben overleefd. Naar schatting negentig mensen woonden de nieuwjaarsviering bij.
De politiewoordvoerder wil niet ingaan op speculaties en geruchten in de media dat de moorden een afrekening waren. Ooggetuigen hebben tegenover diverse kranten verklaard dat de drie doodgeschoten mannen op oudejaarsavond eerst hebben staan dansen op tafels, waarna ze met semi-automatische wapens het vuur op elkaar openden. Daarbij zouden zeker twintig schoten zijn afgevuurd.

