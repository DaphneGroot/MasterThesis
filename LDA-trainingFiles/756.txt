	IRA verliest steun van achterban
	Van onze correspondent
LONDEN
Vermoedelijk weten alleen de bevelhebbers in de legerraad van de IRA wat de achterliggende tactiek is voor de nu al weken durende prikacties van de republikeinse terroristen in Noord-Ierland. Maar aangezien openheid een zwak punt is binnen het geheime leger, kan hun dat niet worden gevraagd.
De IRA is uitermate actief in Noord-Ierland, maar de gevreesde grote knal blijft vooralsnog uit. In de nacht van maandag of dinsdag vond de voorlopig laatste actie plaats, een mislukte aanval met een zelfgemaakte mortier op een politiepatrouille in west-Belfast. Het projectiel miste zijn doel en ging bovendien niet af.
Het was de zoveelste mislukte aanslag van de Provo's binnen korte tijd. Dat is mooi. Ondertussen wordt de vraag hoe het komt dat een professionele organisatie als de IRA de laatste tijd zoveel missers produceert steeds interessanter.
Een gedeeltelijk antwoord stond deze week in de Anderstown News, een krant die wordt verspreid in de gelijknamige katholieke wijk, een van de heartlands van de IRA in west-Belfast. De IRA-leiding schreef in de krant dat 'gedurende de afgelopen weken de Belfast Brigade van de IRA heeft gemerkt dat een aantal mensen in Belfast operaties heeft doen mislukken en daarmee de levens van vrijwilligers in gevaar heeft gebracht'.
'Deze individuen hebben de RUC telefonisch geïnformeerd over de aanwezigheid van vrijwilligers in ons gebied, zelfs nadat de vrijwilligers duidelijk hadden gemaakt wie zij vertegenwoordigden. De IRA zal actie ondernemen jegens eenieder die op deze manier de levens van onze vrijwilligers in gevaar brengt.'
De RUC is de Royal Ulster Constabulary, de politie in Noord-Ierland. 'Vrijwilligers' zijn IRA-terroristen. En 'actie ondernemen' betekent in dit geval: straffen met de dood.
Het opmerkelijke van de verklaring was dat de IRA openlijk toegaf dat in hart van het 'eigen' gebied 'eigen' mensen wonen die het geweld van de IRA kennelijk spuugzat zijn. En dat die mensen zo bang zijn dat dat geweld zal leiden tot hervatting van de Troubles, dat ze bereid zijn het levensgevaarlijke risico te nemen de politie te informeren over voorgenomen IRA-acties.
Van twee acties staat vast dat ze door informatie uit eigen IRA-kring de mist ingingen: de poging op oudejaarsavond met een zware autobom een politiebureau op te blazen en de geplande mortieraanval op een legerkazerne, enkele dagen eerder. Maar mogelijk zijn er meer. Noch de IRA, noch de RUC hebben er belang bij alle gevallen openbaar te maken van wat voor de eerste 'verraad' is en voor de tweede 'informatie'.
Het grootste deel van de 'vrijwilligers' van de IRA bestaat uit onervaren adolescenten, de afgelopen maanden leed de organisatie zware materiële verliezen, doordat de politie wapendepots op het spoor kwam en de veiligheidsmaatregelen in Noord-Ierland zijn de afgelopen weken enorm verscherpt. Ook dat zijn ongetwijfeld zaken die de acties van het leger hebben bemoeilijkt.
Wellicht maakt daarnaast het gebruik van geweld op een relatief laag niveau deel uit van de onbekende tactiek, die er dan op gericht zou zijn de druk op de ketel te houden, zonder dat het tot een echte escalatie komt. De talloze fake-bommeldingen van de afgelopen dagen wijzen daar ook op.
Maar dat laat onverlet dat de IRA blijkbaar niet meer volledig kan vertrouwen op de achterban in de arme arbeiderswijken van westelijk Belfast, die sinds het begin van de Troubles haar voedingsbodem is geweest. Ondanks het feit dat de organisatie daar, net zoals overigens de protestantse terreurgroepen in hún wijken, met intimidatie en wreedheden de rijen gesloten tracht te houden.
Misschien mag uit die ontwikkeling een klein beetje hoop worden geput.
Bert Wagendorp

