	Met opgeheven hoofd MOEDIGE BRIEVEN VAN CHINESE DISSIDENT WEI JINGSHENG
	NA JAREN VAN eenzame opsluiting onder barre omstandigheden heeft Wei Jingsheng de tegenwoordigheid van geest behouden om te constateren: 'Hoe geweldig een schoen ook is, hij kan nooit een hoed vervangen.' Ondanks slapeloze nachten, een hartkwaal en uitvallende tanden wijkt China's beroemdste dissident geen duimbreed af van zijn ideaal: zonder democratie is de hervorming onvolledig en loopt de communistische partij met een te kleine schoen op het hoofd.
Vanuit de gevangeniscel, waar hij met een korte onderbreking de afgelopen achttien jaar doorbracht, heeft Wei zijn kwelgeesten, de Chinese leiders, bestookt met ongevraagde adviezen en pleidooien voor beloning van de politieke strijd die hem de vrijheid kostte.
Maar de smeekbeden vervallen geen enkel moment in vleierij. Wei is niet iemand die kruipt om zijn superieuren gunstig te stemmen. In juni 1989 - hij zit dan al tien jaar vast - schrijft hij aan Deng Xiaoping, de machtigste man van het land, die zojuist op bloedige wijze het studentenprotest op het Tiananmenplein in Peking heeft neergeslagen: 'Ik wist al heel lang dat jij precies het type idioot bent om zoiets stoms als dit te doen.' Wei voegt er met gevoel voor zelfspot aan toe: 'Net zoals jij al heel lang weet dat ik precies het type idioot ben dat koppig blijft tot het eind en klappen met opgeheven hoofd incasseert.'
Hoewel Deng, die in februari dit jaar overleed, en zijn kameraden al deze post vermoedelijk nooit hebben gezien, slaagt Wei erin een dialoog te ontwikkelen met de landsbestuurders over de politieke ontwikkelingen in de jaren tachtig en begin jaren negentig.
Dit ongevraagde, kritische advies is nu samen met brieven aan familieleden en gevangenisbewaarders gebundeld. Wei zelf is veel te fijnzinnig om de titel The Courage to Stand Alone te hebben bedacht, maar de uitgever hoopt een groot publiek te bereiken met dit boek dat, naar The New York Times verwacht, 'zijn plaats onder de klassiekers van de twintigste-eeuwse dissidentenliteratuur zal innemen naast het werk van Vaclav Havel, Vladimir Boekovski en Adam Michnik'.
Deze lof uit de Verenigde Staten kon evenwel niet verhinderen dat Wei's boek in Hongkong nauwelijks te krijgen is. Met een beschamende knieval voor de toekomstige meesters - de Britse kolonie komt 1 juli terug in Chinese handen - besloot uitgeverij Viking (Penguin) geen ruchtbaarheid te geven aan deze verschijning. 'Voor dit boek doe ik niets, omdat het in deze periode zo'n gevoelig onderwerp is', verklaarde publiciteitsmedewerkster Katherine Lee zonder met de ogen te knipperen. 'Kafkaske zelfcensuur', riepen critici tegen Penguin. De uitgeverij heeft inmiddels beterschap beloofd en mevrouw Lee met vakantie gestuurd.
Vaclav Havel klom op van dissident tot president. Maar het is niet waarschijnlijk dat Wei binnenkort tot een hoog ambt wordt geroepen. Hij moet nog twaalf jaar uitzitten van zijn tweede veroordeling en de communistische partij zit veel vaster in het zadel dan de Tsjechische broeders in 1989.
De kwaliteit van zijn brieven maakt Wei Jingsheng tot de leidende denker van de door de Chinese leiders krampachtig onderdrukte dissidentenbeweging. Daarom slaat Wei - het is een zeldzame uitzondering - de plank mis als hij op 6 juli 1987 aan Deng schrijft: 'Je zult wel genoeg hebben van die Wei Hoe-Heetie-Ook-Weer die altijd maar kritiek levert op je hervormingen. Maar dat is nou eenmaal een gewoonte van me. Ik ben geen echte bedreiging.' Wei's vermogen om in eenvoudige, klare taal heel kalm en precies zijn argumenten naar voren te brengen, maakt hem echter juist tot een levensgevaarlijke vijand van de heersende klasse.
Deze gave openbaarde zich al in de periode van de democratische muurkranten. In 1978, twee jaar na de dood van Mao Zedong, kende Peking een korte periode van dooi. Dissidenten plakten hun pamfletten op een inmiddels neergehaalde muur aan de brede Changan-avenue in het centrum van Peking. De initiatiefnemers werden door de alomtegenwoordige politie met rust gelaten, evenals de verbouwereerde voorbijgangers die de 'ketterse' roep om meer vrijheid lazen.
Zoals Wei in een van zijn brieven aan Deng uitlegt, ging hij pas na een paar weken kijken bij de muur. Maar zodra hij de eerste affiches had gelezen, was hij besmet met de democratiseringskoorts. In n avond schreef hij zijn beroemde traktaat: De vijfde modernisering: democratie. De titel refereerde aan de vier grote hervormingen die Deng Xiaoping had doorgevoerd op het gebied van landbouw, industrie, wetenschap en defensie, en die volgens Wei zonder de vijfde niet konden uitmonden in echte omvorming van de maatschappij.
@@0IER@@0 EI'S OUDERS hadden de veelbelovende eerste jaren van de revolutie als hoge Pekingse partijleden heel bewust meegemaakt. Zijn naam Jingsheng - geboren in de hoofdstad - weerspiegelt het optimisme van die dagen. Maar na de Culturele Revolutie, die hem volslagen desillusioneerde, nam Wei Jingsheng een baan aan als elektricien in de dierentuin van Peking.
Zijn opvoeding bleek evenwel zijn politieke inzicht te hebben gescherpt. Op 5 december 1978 plakte hij zijn niet ondertekende traktaat (dat is opgenomen in de bundel) tegen de muur. Het pleidooi werd onmiddellijk het gesprek van de dag. De venijnige en oneerbiedige stijl, die resoluut brak met het versleten marxistische jargon, bracht de auteur in n dag geuzenfaam. Zijn jongere zus, Wei Shanshan, vertelde thuis opgewonden hoe iedereen op haar kunstacademie vol bewondering sprak over de anonymus. Maar toen Wei opbiechtte dat hij de durfal was, barstte ze in snikken uit. Shanshan was dodelijk ongerust over de veiligheid van haar broer.
De beweging, die aanvankelijk de goedkeuring leek te hebben van Deng zelf, groeide zo stormachtig dat de conservatieven de schrik om het hart sloeg. Deng wilde evenwel eerst zijn triomftocht door de Verenigde Staten als kampioen van de burgerrechten tot een rimpelloos einde brengen. Pas toen hij in maart 1979 weer terug in Peking was, gaf hij in besloten kring het bevel een einde te maken aan de beweging voor vrijheid en democratie.
De tijding dat de politie zou ingrijpen, ging als een lopend vuurtje rond. Veel activisten achtten het beter onder te duiken, maar Wei vond dat Dengs dictatoriale voornemens openbaar moesten worden gemaakt. Eind maart plakte hij het pamflet Willen we democratie of nieuwe alleenheerschappij? op de muur.
Wei beging de doodzonde Deng met name te noemen en hem verantwoordelijk te stellen voor de onderdrukking: 'Wordt Deng een nieuwe Mao? Sindsdien is het tussen de twee nooit meer goed gekomen. De vastberaden dissident provoceerde Deng welbewust, want met vrienden besprak hij de mogelijkheid dat hij de kogel zou krijgen. Op 29 maart werd hij opgepakt - in de chaos rond zijn arrestatie slaagde hij er nog bijna in te ontsnappen.
In oktober werd hij tijdens een showproces veroordeeld wegens het doorspelen van staatsgeheimen aan Vietnam, het buurland waarmee China op dat moment in oorlog was. Voor het Chinese volk was de boodschap duidelijk: liberalisering van de economie zal niet gepaard gaan met democratisering.
Een kaalgeschoren, maar ongebroken Wei deed zijn aanklagers versteld staan door zijn eigen, uitdagende verdediging te voeren en opnieuw te pleiten voor de vrijheid van meningsuiting: 'Kritiek is nu eenmaal niet altijd lovend of prettig om te horen.'
De hoogte van de celstraf - vijftien jaar - was zelfs schokkend voor het zorgvuldig geselecteerde rechtbankpubliek. Bovendien mocht hij de eerste twee jaar in de gevangenis niets schrijven en geen bezoek ontvangen van zijn familie. Door de overheid opgestookte medegevangenen sloegen hem herhaaldelijk in elkaar.
In augustus 1981 kwam de correspondentie op gang met een bedankje aan het Volkscongres, omdat hij voor het eerst zijn broer en twee zussen heeft mogen zien. Eerder was hij voor eenzame opsluiting overgebracht naar Pekings gevangenis nummer 1.
Hij nam de vrijheid wat 'kostbare energie te verspillen' van de afgevaardigden met het verzoek om boeken te mogen ontvangen. De toevoer van literatuur bleef door de jaren heen een bron van zorgen. In mei 1992 moest hij weer bedelen bij de gevangenisdirectie: 'Boeken en tijdschriften betekenen voor mij veel meer dan voor jullie.' Hij accepteerde geen enkel excuus. 'Het is alsof jullie een pagina uit het handboek van de nazi's hebben gestolen.'
In roerende brieven legt hij uit waarom het beter is voor zijn vriendin Ping Ni om hun relatie te beindigen. 'Waarom zou ik haar laten wachten tot ze een oude vrouw is.' Hij zou alleen maar een gevaarlijk blok aan haar been zijn. Hij schrijft niet aan zijn vader, een partijfunctionaris, om hem moeilijkheden te besparen.
Als onderdeel van de heropvoeding, die in China's Laogai vaste prik is, vroegen de cipiers Wei om commentaar te leveren op artikelen in het Volksdagblad. Maar in plaats van traktaten af te leveren in hoogdravend partijproza greep hij de gelegenheid aan om zijn politieke ideen onder woorden te brengen. Zo zagen beschouwingen over de grondwet, de rechtsstaat, politieke hervormingen en de culturele revolutie het levenslicht.
Naar goed Chinees gebruik bleef hij in de verschillende strafkampen het belang van de natie voor ogen houden, zodat 'niemand me kan verwijten dat ik werkloos toezag, toen mijn land in crisis was'. Maar in de vete met de hoogste man van land was het wapen van de sardonische humor het trefzekerst. 'Zonder jou zou ik niet degene zijn geworden die ik vandaag ben.'
Tot de onderdrukking van het studentenprotest in 1989 bleef Deng voor velen de kampioen van de hervormingen en de man die China de twintigste eeuw in leidde. Maar Wei nam van meet af aan de intolerante kant van Deng op de korrel: 'Je zwakheid is dat je grote ambities hebt, maar bekrompen bent en weinig getalenteerd', schrijft hij plompverloren in 1987. 'Jij weet misschien niet meer wie je allemaal kwaad hebt berokkend, maar ik zal degene die mij kwaad heeft berokkend, niet licht vergeten.'
Deng, zelf overigens ook begiftigd met de nuchterheid en ironie die Wei zo typeren, schreef niet terug. Hij personifieerde voor de jonge dissident de ongerijmdheden van het systeem. Door de moderniseringen is de kwaliteit van het dagelijks bestaan van honderden miljoenen mensen omhooggeschoten, maar de partij slaagt er niet in een geloofwaardig antwoord te vinden op de vraag waarom het liberalisme in de economie gemengd moet worden met marxisme en maosme, zodra het om de vrije meningsuiting gaat.
De partij is een makkelijk doelwit, en ze weet dat. Een gisse denker stoot zonder veel moeite de pijlers onder het communistische bouwwerk weg en daarom zijn de autoriteiten allergisch voor iedere vorm van protest. Om nieuwe aanvallen te verijdelen zucht de hele dissidentenbeweging in de kerker.
In 1993 leek het even of een nieuwe lente zou aanbreken. Wei werd een half jaar eerder uit de gevangenis ontslagen en kameraden van de muur en het plein kwamen ook op vrije voeten. Maar Wei doorzag de autoriteiten. Hun ware bedoeling was de wereld gunstig stemmen, zodat de Olympische Spelen van 2000 aan Peking zouden worden toegewezen.
@@0IER@@0 AAROM DURFDE hij ondertekening van zijn voortijdige ontslagbrief uit te stellen, zolang hij het dossier niet kreeg waarin de vele brieven en artikelen waren opgeborgen die tussen de vier celmuren waren vervaardigd. De publicatie van gevangeniscorrespondentie in Hongkongse en Taiwanese kranten was een denderend succes. Wei vertrouwde Robert Bernstein, zijn kersverse literaire agent, toe dat hij aan een autobiografie ging werken.
Maar tegelijk bleef hij compromisloos in zijn kritiek op de autoriteiten. Hij noemde het 'obsceen' gevangenen te ruilen tegen een sportevenement. Toen Pekings nominatie mislukte en de spelen naar Sydney gingen, koelde de partijtop zijn woede op zijn tegenstanders. Wei werd na zes maanden weer opgepakt en zonder aanklacht vastgehouden tot vorig jaar het proces volgde.
Ditmaal zit Wei tot 2009 achter de tralies wegens hoogverraad. Hij deelt zijn cel nu met gewone misdadigers, die er nauwlettend op moeten toezien dat hij geen pen meer op papier zet. Maar de autoriteiten zijn nog niet van hem af. Hij is kandidaat voor de Nobelprijs voor de Vrede. Ieder jaar als Peking de laatste warme dagen voor de herfst doormaakt, wacht de Chinese top in spanning op een telex uit Oslo. Naarmate de jaren verstrijken stijgen Wei's kansen.
De dissidentenbeweging verkeert in een treuriger staat dan ooit. Een dieptepunt kwam vorige week toen Ren Wanding, een lotgenoot uit de tijd van de Muur van de Democratie, in het openbaar zijn oude strijdmakker afviel. 'Bekroning van Wei zou een degradatie van de Nobelprijs zijn.' Ren kwam in 1979 in de gevangenis vanwege zijn steun voor Wei. En in 1988 riskeerde hij opnieuw een zware straf door vrijlating van zijn oude vriend te bepleiten. Nu, na een nieuwe veroordeling wegens toespraken op het Tiananmenplein in 1989, kwam Ren opeens met zijn bittere aanval, die jaloezie en desillusie uitstraalt. Er zijn geen dissidenten meer op vrije voeten die voldoende gezag hebben om Ren tot de orde te roepen.
Meer dan driehonderd mensen zitten achter slot en grendel voor hun rol in de protestbeweging van 1989. Daarnaast zijn er honderden gevangenen die om andere politieke redenen worden vastgehouden. Wei is slechts een van hen. Maar de strijd van de eenling toont dat de omnipotente totalitaire staat niet alles kan beheersen. Met zijn veerkrachtige geest doorstaat hij de treiterijen met opgeheven hoofd. Hij is een belangrijke inspiratiebron voor lotgenoten in en buiten China.
Toine Berbers
Wei Jingsheng: The Courage to Stand Alone - Letters from Prison and Other Writings.
Viking, import Penguin Nederland; 286 pagina's;  53,90.
ISBN 0 670 87249 0.

Foto
	Wei Jingsheng in een heropvoedingskamp, 1985. FOTO'S UIT 'THE COURAGE TO STAND ALONE' Wei tijdens zijn proces, oktober 1979. Muur van de Democratie, maart 1979.

