	Kantoorpanden in Nederland bij Duitsers in trek
	Van onze verslaggever
AMSTERDAM
Buitenlandse beleggers hebben vorig jaar massaal onroerend goed gekocht in Nederland. Vooral Duitsers hebben exclusieve kantoorpanden aangeschaft in de Randstad, blijkt uit het jaarlijkse marktonderzoek van Zadelhoff makelaars. Met een gezamenlijke investering van 1,6 miljard gulden waren de buitenlandse vastgoedfondsen voor het eerst sinds 1990 weer de grootse opkopers van Nederlands onroerend goed.

Toch zijn de dolle jaren tachtig niet weergekeerd, toen Zweedse 'vastgoedcowboys' over elkaar heen buitelden in hun jacht op Nederlands onroerend goed. 'De huidige Duitse investeerders zijn zeer professioneel en betalen precies wat ze willen uitgeven', zegt Zadelhoffs vice-voorzitter Cees de Jong.
De interesse uit het buitenland valt samen met sterk stijgende inkomsten uit onroerend goed. Afgelopen jaar stegen de huren van nieuw opgeleverde kantoren in de regio Amsterdam met tussen de 10 en 20 procent. Vooral telecommunicatiebedrijven breidden sterk uit. Gesteund door gunstige economische vooruitzichten vestigden zich ook in Utrecht veel bedrijven, waardoor de huurprijzen daar met 5 tot 10 procent toenamen.
De huurstijging wordt mede veroorzaakt door het geringe aanbod van zakelijk onroerend goed. 'Er is een landelijk tekort aan nieuwbouw. Dat is het meest schrijnend in Amsterdam en Utrecht', zegt De Jong. Weliswaar werden er in 1996 van elke drie panden die vrijstonden slechts twee weer verhuurd, het aanbod bestond vooral uit oude gebouwen. Bedrijven willen zich het liefst vestigen in nieuwe gebouwen aan de snelweg, maar moeten genoegen nemen met bestaande gebouwen bij een station.
'Nieuwbouw bedraagt momenteel slechts 10 procent van het totale aanbod. Dat was 40 procent in 1994', zegt De Jong. Drie jaar geleden kon een onderneming nog een nieuw pand betrekken en daarbij een lagere huur bedingen dan in zijn vorige onderkomen, zo hoog was de leegstand van nieuwe kantoren. Die tijden zijn niet meer. 'De uitverkoop is voorbij', aldus De Jong.
Ook volgend jaar zullen de huren naar verwachting sterk stijgen, niet alleen in nieuwbouw maar ook in bestaande kantoren waar expanderende bedrijven hun toevlucht moeten zoeken. 'Nieuwbouwhuren zullen met pakweg 10 procent toenemen en in bestaande gebouwen zal het zo'n 8 procent bedragen.'
De krapte op de markt zal nog wel even aanhouden. Projectontwikkelaars hebben de schrik nog in de benen van het overaanbod in het begin van de jaren negentig. Zij bouwen alleen als ze vooraf verzekerd zijn van huurders.
Het aanbodtekort op de vrije markt heeft de waarde van gebouwen fors verhoogd. Omdat huurinkomsten en gebouwenprijzen ongeveer even snel zijn gestegen, is het investeringsrendement van vastgoedbeleggers gelijk gebleven of zelfs iets gedaald.
Het beste onroerend goed, op toplocaties in de Randstad, levert een bruto aanvangsrendement op van 7 tot 8 procent. Dat is meer dan de huidige 6 procent die een belegger kan binnenhalen met een langlopende staatsobligatie. Bovendien stijgt het rendement door oplopende huren en kan een slimme investeerder vette boekwinsten bijschrijven door een pand duurder te verkopen. Voor gebieden buiten de Randstad geldt een nog hoger rendement van 8 Ã  9 procent.
Naast de opkomst van Duitse beleggers, signaleert Zadelhoff een trend dat steeds meer groepen van Nederlandse particulieren hun geld stoppen in vastgoed. Dat doen zij in bestaande panden in kleine steden buiten de Randstad, waar zij het hoogste aanvangsrendement behalen.
Deze provinciesteden vereisen veel kennis van de lokale markt. Ook Nederlandse vastgoedfondsen begeven zich buiten de Randstad. Aandelen van deze beursgenoteerde ondernemingen zijn sinds de tweede helft van 1996 met z'n 20 procent in waarde gestegen en terug op het niveau van begin 1995.

