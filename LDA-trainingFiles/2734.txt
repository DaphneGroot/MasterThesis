	Voormalig beurscommissaris Piet van Outersterp speelt bal terug naar de overheid  'Wat minister Zalm doet, dat is pas voorkennis'
	Van onze verslaggever
Peter de Waard
AMSTELVEEN
'Nog even en ik moet mij schamen dat ik ooit op de beurs gewerkt heb. Als ik minister Zalm moet geloven, komt er nog veel meer. Ik ben razend benieuwd.'
Piet van Outersterp was 37 jaar op Amsterdamse effectenbeurs actief. Eerst was hij 26 jaar handelaar. In 1980 werd hij commissaris voor de notering; de politie-agent van de beurs. Van Outersterp hield elf jaar lang toezicht op een orderlijk verloop van de effectenhandel. In 1991 ging hij met pensioen.
Deed u zelf zaken met de gearresteerde handelaren?
'Vaak. Ik heb Han V. en Adri S. zien opkomen. Het waren verdomd goede handelaren. In die periode hadden de banken nog nauwelijks know-how op dat gebied. Daarnaast misten ze de noodzakelijke slagvaardigheid. V. en S. konden daardoor ook zo makkelijk de handel in grote pakketten aandelen naar zich toetrekken. Effectenhandel is een kwestie van goed opletten en snel reageren.'

Kwam de beursaffaire voor u compleet onverwacht?
'De beurs is een broedplaats van hebzucht. En het zijn hele sterke benen die de weelde kunnen dragen. Ik hield toezicht op de handel op de vloer en weet ook niet wat er precies allemaal buiten de vloer is gebeurd. Als beurshandelaar kom je wel eens mensen tegen aan de buitenrand van het spinnenweb. En als je niet oplet, word je ook heel snel naar binnen getrokken. Misschien zijn de nu gearresteerde handelaren te dom geweest om dat te doorzien.'
Voelt u zich daarvoor verantwoordelijk?
'Absoluut niet. Als commissaris voor de notering hield ik in de jaren tachtig toezicht op de handel. Ik hield geen toezicht op wat zich buiten de vloer afspeelde. Ik ging niet kijken in Yab Yum. En als ik daar mensen had zien smoezen, had ik nog heel weinig kunnen bewijzen.'
De beurs wordt nu afgeschilderd als een grote beerput.
'Volkomen ten onrechte. In de elf jaar dat ik commissaris voor de notering ben geweest, is er wel eens wat gebeurd. En in het belang van de handel heb ik dat ook wel eens door de vingers gezien, als niemands belang daardoor werd geschaad. Maar echte fraude heb ik nooit op de beursvloer ontdekt. En ik stond daar zelf.
Maar front-running was toch een bekend verschijnsel?
'Front-running is niet per definitie fout. Er is niets tegen het vooruit lopen op een order. Indien je verwacht dat een klant van je een grote order in een bepaald fonds gaat plaatsen, is het makkelijk om zelf als commissionair al vast een plukje te kopen. Indien de order doorgaat, kan je er mooi iets aan verdienen. Gaat de order niet door, dan zit je ook met de financile schade. Wat niet mag is het meelopen met een beursorder: het zelf kopen of verkopen van aandelen als de order al geplaatst is. Maar dat kwam nauwelijks voor.'
Echt niet?
'De commissionair nam daarmee een groot risico. New York telde in de jaren tachtig honderd commissionairs met tienduizend klanten. In Amsterdam waren er tienduizend commissionairs met honderd klanten. Indien een beurshandelaar meeliep met een order, was een concurrent wel zo vriendelijk zijn klant op de hoogte te stellen. Die klant was hij dan meteen kwijt.'
Werden klanten ook niet gefteerd?
'Dat zou ik niet durven beweren. Ik ken wel effectenkantoren die met nieuwjaar hun klanten persoonlijk een paar dozen champagne toestuurden. Dat er ook geld op Zwitserse rekeningen sluit ik niet uit. Alles begint klein. Mogelijk zullen nu heel wat pensioenbestuurders thuis zitten zweten die in het verleden tegen hun vrouw hebben gezegd dat ze 's avonds vergadering bij Leemhuis & Van Loon hadden.'
Was er eind jaren tachtig en begin jaren negentig onvoldoende toezicht op de effectenhandel?
'Mogelijk wel. Maar dat kan het beursbestuur niet worden verweten. Beursvoorzitter Baron van Ittersum heeft zelf het voortouw moeten nemen voor het oprichten van een controlebureau. Uit Den Haag is nooit een initiatief gekomen.'
Waarom niet?
'Omdat niemand in Den Haag verstand had van de effectenhandel. Zij deden er daarom ook maar niets aan. Dat is nu nog geen haar verbeterd. Je hoort vandaag weer Bolkestein die de vorige minister van Justitie verwijten gaat maken, terwijl het toezicht op de beurs altijd bij de minister van Financin heeft gelegen. Maar Kok was in die periode minister van Financin en daarover durft Bolkestein niets te zeggen.
Heeft Van Ittersum de zelfregulering niet te lang verdedigd. Ook na de affaires rond HCS en Nusse Brink bleef hij op het standpunt staan de controle in eigen hand te houden?
'Nee. Van Ittersum kon dat volgens mij eigenlijk niet zoveel schelen. Hij kon alleen zijn eigen mensen moeilijk laten vallen. Het probleem was dat in het controlebureau van de beurs geen ter zake kundige mensen zaten. Maar wat wil je als de echte kenners in de handel een veelvoud konden verdienen.
'Is er in 1993 niet te lankmoedig opgetreden tegen V. Nadat hij bij het ene kantoor ontslagen was, kon hij gewoon weer bij een ander kantoor beginnen?
'Wie heeft er toen geprotesteerd? Nederlanders kunnen zo goed onderwijzertje spelen. Iedereen wist in 1993 wat er aan de hand was. Geen handelaar heeft hier openlijk tegen geageerd. Ook niemand van de overheid of het justititeel apparaat protesteerde.'
'Wat vindt u van de huidige actie tegen allerlei beursfunctionarissen?
'Ik weet natuurlijk ook niet precies wat ze allemaal gedaan hebben, maar ik vind dat zaken uit het verleden erg dik worden aangezet. Er wordt nu met de bril van het jaar 2000 gekeken naar het jaar 1985. Ik neem het vooral minister Zalm erg kwalijk. Hij roept steeds dat er nog meer komt en maakt daarmee een puinhoop van een hele bedrijfstak. Wat minister Zalm nu allemaal doet, dat is pas echt misbruik van voorkennis.'

Foto
	Piet van Outersterp, voormalig commissaris voor de notering van de Amsterdamse effectenbeurs. FOTO HANS HEUS - DE VOLKSKRANT

