Wegwielrennen.
Wegwielrennen is de populairste tak van de wielersport.
In het wegwielrennen vinden wedstrijden plaats op de (openbare) weg. Wedstrijden worden zowel in meerdaagse als eendaagse wedstrijden verreden. Binnen de eendaagse wedstrijden zijn klassiekers en de wereldkampioenschappen het belangrijkst. Bij de meerdaagse wedstrijden zijn de grote rondes, met name de Ronde van Frankrijk, het belangrijkst. Sinds 2005 zijn de belangrijkste wedstrijden samengevoegd in de UCI ProTour, een competitie met de belangrijkste eendaagse en meerdaagse wedstrijden. Overige wedstrijden zitten in de continentale circuits.
De meeste eendaagse wedstrijden zijn ritten in lijn. In meerdaagse wedstrijden zijn meestal de meeste ritten in lijn, aangevuld met enkele tijdritten en eventueel een ploegentijdrit. In meerdaagse wedstrijden worden de tijden van alle etappes opgeteld, om zo het eindklassement te krijgen.
UCI ProTour.
De belangrijkste koersen voor profs waren in de periode 2005-2007 samengevoegd in één competitie: de UCI ProTour. Deze "ProTour" vervangt de vroegere wereldbeker. Alle deelnemende ploegen zijn verplicht in elke wedstrijd een team op te stellen. Onder deze koersen vielen tot 2008 de belangrijkste meerdaagse rondes (waaronder de rondes van Frankrijk, Spanje en Italië) en de belangrijkste eendagskoersen.
Vanaf 2008 vormen de drie grote ronden en nog negen andere wedstrijden geen onderdeel meer van de ProTour als gevolg van een conflict tussen de ProTour-organisator UCI en met name de ASO, de organisator van een groot deel van de wedstrijden.
België en Nederland organiseren samen de ENECO Tour, die door beide landen loopt. Daarnaast zijn er twee wedstrijden in België, de Ronde van Vlaanderen en Gent-Wevelgem, en 1 wedstrijd in Nederland, de Amstel Gold Race. Tot 2007 was er in Nederland nog een 2de wedstrijd, namelijk de UCI Ploegentijdrit Eindhoven.
UCI World Tour.
Vanaf 2011 zijn de ProTour en de afvallige wedstrijden weer verenigd in de UCI World Tour waar met ingang van dat jaar ook de Ronde van Peking deel van uit zal maken. De Ronde van Peking lag echter onder vuur omdat de renners met een boycot dreigden als de UCI het oortjesverbod zou doorvoeren.
UCI Continental Tour.
Voor de minder grote en belangrijke koersen zijn er de continentale circuits. Elk continent (Afrika, Amerika, Azië, Europa en Australië) heeft zijn eigen circuit. Alle circuits hebben hun eigen wedstrijden en klassementen.
De belangrijkste teams van de continentale circuits worden de Professional Continental Teams ("professionele continentale ploegen") genoemd. Het grootste deel van alle ploegen bestaat echter uit continentale ploegen.
