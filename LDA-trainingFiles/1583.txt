	Geen hoger beroep in voorkenniszaak Weweler
	Van onze verslaggever
AMSTERDAM
Het Openbaar Ministerie heeft definitief zijn eerste overwinning binnen in een voorkenniszaak. Geurt K., op 3 januari door de rechtbank in Amsterdam veroordeeld wegens het handelen met voorkennis in aandelen van verenfabrikant Weweler, gaat niet in hoger beroep tegen het vonnis. Dat heeft zijn advocaat, C. van Bavel, gisteren bekend gemaakt.
Volgens Van Bavel zou K. goede kansen hebben gemaakt in een hoger beroep. 'Hij geeft er echter de voorkeur aan verder te gaan met zijn leven en zijn bedrijf. Hij heeft geen zin in een procedure die nog tussen de een en drie jaar zou gaan duren', aldus Van Bavel.
K. kreeg op 3 januari drie maanden voorwaardelijke celstraf aan zijn broek, alsmede een boete van 25 duizend gulden. Bovendien is de gemaakte koerswinst, 32 duizend gulden, verbeurd verklaard. Van Bavel zegt begrip te hebben voor het besluit van K. om niet in beroep te gaan.
K. kocht plotseling, vlak voor het bekend worden van de verkoop van een verliesgevende Franse Weweler-dochter, in 1993 aandelen in het bedrijf. Volgens het Openbaar Ministerie kon hij van de transactie in Frankrijk op de een of andere manier op de hoogte zijn geweest, aangezien hij de schoonzoon is van president-commissaris Van Hasselt. Volgens K. was het allemaal toeval. 'Mijn zakelijke instinct liet me weer eens niet in de steek', merkte hij bij de behandeling van de zaak op.
Het is de eerste keer dat justitie een overwinning boekt in een strafprocedure over voorkennis. Tegen Joep van den Nieuwenhuijzen en topmensen van het handelshuis Borsumij Wehry moest het Openbaar Ministerie eerder in het stof bijten.

