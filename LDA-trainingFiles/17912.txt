 AIR MAG UITGIFTE PREFS HANDHAVEN. 
 ROTTERDAM, 19 dec (Reuter) - Autoconcern en vastgoedbelegger AIR Holding hoeft de uitgifte van preferente aandelen niet terug te draaien, zo heeft de president van de rechtbank in Rotterdam woensdag in kort geding bepaald. 
 Het ongedaan maken van de uitgifte was geeist door grootaandeelhouder J & J Investment, eigendom van belegger H. van den Homburgh. 
 De raadsman van J & J, prof. mr. W. Slagter, zei tegen het ANP "verbijsterd" te zijn. Zijn client gaat in hoger beroep tegen de uitspraak. 
 Van den Homburgh verzamelde samen met parter M. Cook in korte tijd 53 procent van de aandelen AIR. 
 Het roer bij AIR moet om, zo vindt J & J. Zittend directeur B. Wilton moet volgens de grootaandeelhouder zo snel mogelijk zijn biezen pakken en er moet een buitengewone aandeelhoudersvergadering komen om een nieuwe directie en een nieuwe raad van commissarissen te benoemen. De uitgifte van de prefs blokkeerde de macht van J & J. 
 Er komt vandaag wel een aandeelhoudersvergadering van AIR. De voorstellen van J & J komen tijdens die bijeenkomst echter niet aan de orde. 
 Door de uitgifte van de prefs aan de Stichting Continuiteit AIR verwatert het belang van J & J met een derde. 
 Van den Homburgh wil AIR rendabeler maken door onder meer de matig winstgevende vastgoedactiviteiten te verkopen en het aantal benzinestations te vergroten, aldus het ANP. 
 (c) Reuters Limited 1996. 
