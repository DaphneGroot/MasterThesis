Kleef (stad).
De toren biedt uitzicht tot in Nederland
Gezicht vanaf de voet van de obelisk op de Springenberg over het amphitheater en het Prins Maurits-kanaal richting Hoch-Elten
Neuer Tiergarten, gezicht vanaf het kanaal naar de Springenberg met het amphitheater
Gezicht vanaf de Sternberg richting Schwanenburg
Kleef (Kleverlands: "Kleff", Duits: "Kleve") is de hoofdstad van Kreis Kleve in het westen van de Duitse deelstaat Noordrijn-Westfalen, tien kilometer ten zuiden van de rivier de Rijn in de Nederrijnse Laagvlakte en niet ver van de Nederlandse grens bij Nijmegen en 's-Heerenberg. Kleef ligt ook tussen de Duitse stad Emmerik en het bosgebied Reichswald.
De plaats ligt op de helling van de Nederrijnse Heuvelrug, een stuwwal uit de ijstijd. Deze stuwwal begrenst het rivierterras van de Rijn. Het centrum van Kleef is heuvelachtig met een hooggelegen burcht. De naam van de stad valt te herleiden tot het Middelnederlandse woord "clef" of "clif" (klif).
Kleef telt inwoners en heeft een oppervlakte van ongeveer 98 km². De stad kreeg in 1242 stadsrechten. Het plaatselijke stadsdialect is het Kleefs, dat tot het Kleverlands behoort.
Tweede Wereldoorlog.
De stad werd in de Tweede Wereldoorlog zeer zwaar gebombardeerd (vaak in combinatie met Nijmegen, dat soms voor Kleef werd aangezien). De streek achter Nijmegen, met steden als Kleef en Xanten, was niet nazigezind maar kreeg het zwaar te verduren tijdens de Operatie Veritable, de door de geallieerden geplande opmars naar Duitsland, die begon met de Slag om het Reichswald met zware bombardementen in de grensstreek. Op 7 oktober 1944 vond het grootste bombardement plaats, waarbij de plaats voor tachtig procent werd vernietigd. De wederopbouw geschiedde vrij traag.
Tot 1938 stond er in Kleef een synagoge die tijdens de Kristallnacht (9 op 10 november 1938) volledig werd verwoest. Op de huidige plek is nu een monument te vinden waarmee de slachtoffers van die bewuste nacht worden herdacht. Van de in 1933 tweehonderd leden tellende Joodse gemeenschap zijn vijftig personen gedurende de nazitijd vermoord.
Economie.
In 1741 werd de mineraalwaterbron aan de Springenberg ontdekt. Kleef werd Bad Cleve en werd een kuuroord, waarvan de betekenis in het midden van de 19de eeuw aanzienlijk werd uitgebreid. Het vroegere kuurhotel is sinds de jaren 90 omgebouwd tot museum voor moderne en hedendaagse kunst. Zie link bij bezienswaardigheden.
De stad trok enkele fabrieken in de 18de en 19de eeuw, waaronder Nederlandse zoals Bensdorp (chocolade) en Van den Bergh (margarine), en bezat enkele kinderschoenenfabrieken. Alle fabrieken zijn nu gesloten, de margarinefabriek in 2006.
Kleef blijft desondanks een belangrijk commercieel centrum voor de wijde omgeving, inclusief Nederland. In de stad zijn relatief veel grote winkelketens gevestigd op het gebied van voeding en bouw die onder meer Nederlandse klanten trokken door de lagere Duitse omzetbelasting ("Mehrwertsteuer").
Onderwijs.
De Hogeschool Rhein-Waal is een technische hogeschool, opgericht in 2009, met hoofdvestiging in Kleef en een dependance in Kamp-Lintfort. Er heeft nieuwbouw plaatsgevonden voor een campus aan het Spoykanaal zodat de instelling vanaf 2013 plaats biedt aan ongeveer vijfduizend studenten.
Openbaar vervoer.
Er is een treinverbinding met onder meer Krefeld en Düsseldorf. Tot 2 juni 1991 reden er treinen van Nijmegen via Groesbeek en Kranenburg naar station Kleef. Destijds waren er doorgaande verbindingen naar onder meer Keulen. De spoorlijn was echter onrendabel en werd uiteindelijk opgeheven, er werd de laatste jaren slechts gereden met een locomotief met één stuurstandrijtuig. De passagiers werden verwezen naar een busdienst, die werd uitgebreid, en wordt gereden door de Duitse vervoersonderneming NIAG. Tegenwoordig rijdt deze buslijn SB58 elk uur van Nijmegen via Kleef door naar Emmerik. De bus rijdt tot in de late avonduren. Daarnaast rijden er bussen naar omliggende plaatsen, zoals het Nederlandse Millingen aan de Rijn.
Sinds zomer 2008 is er op het oude treintraject van Kleef naar Groesbeek een Draisinelijn opgezet, met een tussenstation in Kranenburg. Vooral zondags kan men met fietsdraisines voor 4 personen en clubdraisines voor maximaal 14 personen de 10 (Kleef-Kranenburg) resp. 5,5 km (Kranenburg-Groesbeek) rijden.
In oktober 2008 werd bekendgemaakt dat de Stadsregio Nijmegen en ProRail onderzoek wilden doen naar de haalbaarheid van de heringebruikname van dit traject om een verbinding te maken met de snelgroeiende luchthaven Airport Weeze, net over de grens. Deze zou onderdeel kunnen uitmaken van een gerevitaliseerde spoorverbinding Arnhem-Nijmegen-Kleef-Düsseldorf. Ook de stad Kleef doet onderzoek. De gemeente Groesbeek was tegenstander van reactivering omdat de spoorlijn het centrumgebied te veel zou belasten.
Wegverkeer.
Kleef is over de weg bereikbaar via de B9 vanuit Nijmegen en Goch. Via de B220 bereikt men Emmerik, Doetinchem en Arnhem. De B57 voert binnendoor naar Krefeld via onder meer Kalkar en Xanten. Op korte afstand liggen de autosnelwegen A57 naar Krefeld, Düsseldorf en Keulen alsmede de A3 naar onder andere Oberhausen en Duisburg.
Johan Maurits van Nassau-Siegen.
Johan Maurits van Nassau-Siegen (1604-1679), stadhouder van de keurvorst Frederik Willem van Brandenburg, werd in 1647 stadhouder van Kleef en deze gaf hier uitvoering aan een politiek van religieuze tolerantie. Hij was zelf calvinist, maar katholieken konden in Kleef blijven wonen en ook joden werden toegelaten. Daarnaast begon hij meteen met ingrijpende landschappelijke veranderingen. Daarvoor haalde hij zijn oude kennis, Jacob van Campen naar Kleef. Bij zijn paleis Haus Freudenberg en op andere plaatsen rond de stad Kleef liet Johan Maurits imposante classicistische parken met kanalen en fonteinen en stervormige stelsels van lanen in de reeds bestaande bossen aanleggen.
De stadhouder hield van wetenschap en kunst en cultuur. De meeste van de bouwwerken, bestuursgebouwen en ook weer eigen residenties, zijn in de laatste Wereldoorlog te gronde gegaan, maar het schitterende park aan de voet van de Sternberg ligt er nog in zijn volle glorie. Ook de beroemde Nassauerallee, een lindelaan, is er nog. Johan Maurits bestelde kort na zijn aantreden zeshonderd lindebomen in Holland. Die kwamen te staan langs een kaarsrechte laan. Dit maakte zo’n indruk op de keurvorst, dat deze hetzelfde wilde in Berlijn. "Unter den Linden" en de "Tiergarten" werden aangelegd naar het voorbeeld van de parken in Kleef. In 1663 haalde hij de architect Pieter Post naar Kleve om de Schwanenburg in een barokstijl aan te passen.
