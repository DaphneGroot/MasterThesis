	Wegener Arcade uit pretentieloos vermaak
	Wegener Arcade geldt als het Time Warner van de Lage Landen, het meest multimediale concern van Nederland, met hoofdzetel in Apeldoorn. Wegener Arcade geeft muziek, tijdschriften, dag- en huis-aan-huisbladen uit, het verleent direct marketingdiensten, beheert databanken, het maakt grafische produkten, handelt in film- en tv-rechten, het biedt Internet-diensten aan en exploiteert twee tv-zenders en een aantal radiokanalen.
Toch wordt Wegener Arcade wat minder multimediaal, want het meerderheidsbelang in TV10 wordt verkocht. Met Arcade kreeg Wegener twee tv-stations in handen: de muziekzender The Music Factory (TMF) en TV10, een kanaal dat vooral oude series herhaalt. Beide in 1995 opgestarte zenders van Arcade maakten vorig jaar verlies door de stagnatie op de advertentiemarkt voor televisie.
Toch blijft bestuursvoorzitter Jan Houwert van Wegener Arcade geloven in de formule van TV10 met 'puur op amusement en comedy gerichte ontspanning en verder dan geen enkele pretentie', zegt Houwert in een interview met FEM.
Het gebrek aan programma's zette Wegener Arcade voor het blok. 'Voor TV10 hebben we geen eigen programma's. We moeten alles inkopen. Tegelijkertijd zie je dat de grote ondernemingen die die content wel bezitten, zoals Saban, er steeds meer toe neigen eigen tv-zenders te willen hebben.' Het Amerikaanse Saban neemt het meerderheidsbelang in TV10 over van Wegener Arcade.
Houwert klaagt dat de rechten voor programma's van TV10 erg duur worden zodat het 'alsmaar moeilijker wordt om aan programmering te komen'. 'Je bent sterk afhankelijk van de markt. Dat was voor ons de reden op zoek te gaan naar een goede, sterke partner die voor continu√Øteit kon zorgen en die daarbij - want dat kregen we zelf ook niet voor elkaar - een dagprogrammering kon leveren.'


