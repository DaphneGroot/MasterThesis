	'Auto-supermarkt' loopt vooruit op liberalisering
	Van onze verslaggever
AMSTERDAM
De voormalige autodealer J. van de Ven wil op Ypenburg bij Den Haag een supermarkt bouwen voor auto's. Hij wil er alle grote merken verkopen, en denkt enkele procenten van de totale Nederlandse automarkt te kunnen veroveren. De totale markt van nieuwe auto's beliep vorig jaar naar ruwe schatting 13 miljard gulden. De supermarkt, die Carmax zal heten, zal dus honderden miljoenen omzetten.
De autobranche is bijzonder strikt geregeld. Concurrentie, in vrijwel alle bedrijfstakken heilig verklaard, is in de autobranche verboden. Alleen dealers mogen in een bepaald gebied nieuwe auto's verkopen; zij moeten die betrekken van een door de fabrikant aangestelde importeur (die vaak eigendom is van de fabrikant) en moeten zich in prijs en presentatie netjes houden aan de voorschriften van de fabrikant. Niet-dealers die een auto verkopen, moeten die betrekken van de dealer in het eigen gebied.
In 1995 is het wettelijke regime iets versoepeld. Daarvan wil Carmax gebruik maken. Een bedrijf mag sinds dat jaar meerdere merken per vestiging verkopen, als dat maar gescheiden van elkaar gebeurt en als elk merk maar zijn eigen verkoopmanagement heeft. Volgens Carmax betekent 'gescheiden' dat er een glaswand moet staan tussen het ene en het andere merk. 'En dat komt er bij Carmax dus ook.'
Van de Ven loopt met zijn Carmax vooruit op de verdergaande liberalisering van de automarkt die wordt verwacht in 2002. De macht van de autofabrikant zal verder worden beperkt, de concurrentie zal toenemen. Een grote keten zoals Carmax die wil opbouwen, zal dan goedkoper kunnen inkopen en tegen scherpere prijzen kunnen verkopen. In dat concept past nauwelijks nog een importeur.
Van de Ven heeft een groep Europese investeerders om zich heen verzameld die in zeven niet met name genoemde Europese landen een Carmax wil starten. Wie die investeerders zijn, is niet bekend, maar volgens een woordvoerder gaat het om 'een conglomeraat van investeerders uit de onroerend-goedwereld, autodealers en allerlei retailers'. De investeringen op Ypenburg zouden tientallen miljoenen belopen, die in heel Europa zelfs honderden miljoenen.
Carmax is in onderhandeling met het stadsgewest Haaglanden over aankoop van een terrein op Ypenburg. Volgens bestuurder H. ter Heegde van Haaglanden is detailhandel op Ypenburg in principe uit den boze, 'tenzij het om een heel bijzondere formule gaat'. Hij sluit niet uit dat Carmax zo'n bijzondere formule is. 'Maar we moeten natuurlijk ook rekening houden met de belangen van autobedrijven in de omgeving.'
Carmax ontleent aan 'de positieve grondhouding van Ter Heegde' de hoop dat nog dit jaar de eerste paal de grond in kan en dat er volgend jaar verkocht kan worden. Het bedrijf vindt zichzelf geen bedreiging voor andere garagebedrijven, eerder een oplossing. 'De bedreiging is het huidige distributiesysteem. Ook de auto-industrie zelf wil ervan af. Er is een onderzoek verricht door het Amerikaanse MIT in opdracht van de autoindustrie, waaruit blijkt dat het systeem helemaal vastloopt. Wij willen straks wel auto's verkopen, maar we gaan niet het onderhoud doen. Dat kunnen de garagebedrijven doen.'
Volgens Carmax hebben garagebedrijven het nu erg moeilijk. De verkoop levert nauwelijks winst op, alleen op het onderhoud wordt geld verdiend. 'Op die activiteit kunnen ze zich dan helemaal richten.' De woordvoerder wijst erop dat een autofabrikant in Europa al eens alle contracten met zijn dealers in een niet te noemen land had opgezegd.
De Bovag, de belangenorganisatie van garagebedrijven, erkent dat het met de dealers niet erg goed gaat. 'Vorig jaar hebben we al voorspeld dat binnnen een paar jaar 30 procent van de dealers zal zijn verdwenen. Dat merk je nu al. Er worden vooral veel dealerbedrijven overgenomen. Dat komt omdat de marges minimaal zijn; die zijn veel te laag.' Door schaalvergroting proberen de bedrijven de marges op te krikken.
Een reactie op de mogelijke komst van Carmax heeft de Bovag-woordvoerder vooralsnog niet. 'Het is voor mij nieuw. Het is wel zo dat er in Drente al een bedrijf is dat verschillende merken van onder één dak verkoopt, maar als Carmax denkt procenten van de markt te veroveren, moet het wel heel groot worden.'
Volgens de Bovag wordt op dit moment al 10 procent van de nieuwe auto's verkocht via andere garagebedrijven dan de dealers. Maar die bedrijven moeten de auto altijd betrekken van de dealer in de buurt.

