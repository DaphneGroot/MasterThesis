	Nederlaag tegen Oranje deed Van Moer meer pijn dan ontslag
De nederlaag van 3-0 tegen Oranje heeft Wilfried van Moer meer pijn gedaan dan zijn ontslag als bondscoach van het Belgische voetbalelftal. Gisteren reageerde de oud-international voor het eerst op het ontslag.
'Ik was kapot, doodziek van die nederlaag. Ik voelde mij verantwoordelijk voor die afgang', zei Van Moer. Dat hij na het verlies tegen Nederland, de eerste in vijf WK-kwalificatieduels, de bons zou krijgen, had hij min of meer ingecalculeerd.
'Ik begrijp dat wel. Het was Holland. De verwachtingen van de bond, pers, sponsors en supporters waren enorm. De ontgoocheling na de wedstrijd was groot. Ik wist dat op mij zou worden geschoten. Maar zo erg is het allemaal niet. Ik zit al dertig jaar in het voetbal. Buiten vliegen na een nederlaag hoort erbij.'
Natrappen naar spelers of bond doet Van Moer niet. Wel oordeelt hij dat het ontslag op een elegantere manier had kunnen gebeuren. 'Maandag was ik nog de hele dag op het bondsbureau om de interland tegen Noord-Ierland voor te bereiden. Toen was al bekend dat ik ontslag zou krijgen', vertelde Van Moer. 'Dat gesprek hadden ze mij kunnen besparen.'
EÃ©n van de argumenten voor het ontslag was zijn gebrekkige manier van communiceren. Van Moer: 'Ik ben zoals ik ben. Ik had een visie, wilde die doordrukken en wilde niet al te veel verklaren. Communiceren met bobo's, clubs en pers is mij niet op het lijf geschreven. Ik kan dat alleen maar toegeven. Misschien had mijn pa mij anders moeten maken.'


