	Op zoek naar de grijze gebieden
	OP HET OOG is het een van de grotere raadsels uit de Nederlandse sport. Hoe is het mogelijk dat de succesvolste sportbond van dit decennium, de Nederlandse Volleybal Bond (NeVoBo), juist nu wordt getroffen door het grootste ledenverlies uit zijn geschiedenis?
De Europese titels van zowel de vrouwen als de mannen en het Olympisch goud van Atlanta werken blijkbaar omgekeerd evenredig op de ledenontwikkeling. In 1990 werd bij de nog altijd grootste zaalsportbond van Nederland een top van 175.746 bereikt. Begin dit jaar werd door de werkloos toeziende bobo's gesomberd over het bodemgetal van 135 duizend. Eind mei stond de teller op 147.594 - een ware meevaller.
Dr Maarten van Bottenburg staat vooraan om dat eeuwige misverstand over die vanzelfsprekende band tussen succes-en-ledengroei uit de weg te ruimen. De socioloog onderzocht het Ard-en-Keessie effect op zijn werkelijke merites. 'Ik heb bij dertig aansprekende kampioenschappen de relatie tussen titel en ledenontwikkeling beschouwd. Slechts bij n succesverhaal, dat van judokampioen Anton Geesink in '60 en '64, trad een werkelijk positief effect op in de ledengroei.'
Van Bottenburg was streng in zijn beoordeling. De groei moet versnellen ten opzichte van voorgaande jaren, in vergelijking met de landelijke trend en ten opzichte van het buitenland. 'In Duitsland is ooit sprake geweest van een Boris Becker-effect, maar ik kwam er achter dat in dat jaar de groei van de tennisbond in Nederland nog groter was geweest. Niks geen Becker-effect dus.'
De Europese titel van de Nederlandse voetballers in '88 gaf bij de KNVB geen extra impuls. De Wimbledon-titel van Krajicek leidde in '96 tot een afname van vijftienduizend leden voor de KNLTB, de eerste min sinds het begin (in '63) van de telling der georganiseerde sporters. Volleybal en hockey sloten in het gouden Olympisch jaar naadloos bij die trend aan.
Bert Korteling, ontwikkelingsmedewerker van de NeVoBo, kent de wet van Van Bottenburg. 'Ik zie Mart Smeets dan de wenkbrauwen fronsen op tv, over het onheil dat over onze bond neerdaalt. En ook hier op het bondsbureau in Woerden heerst soms die gedachte. De terugloop heeft echter met maatschappelijke verschijnselen te maken.
'We hebben veel seniorleden die uitstappen omdat ze geen tijd meer hebben. Het zijn HBO'ers en HBO-plussers die door grotere werkdruk, studie en andere sociale patronen zes tot zeven uur minder vrije tijd hebben. Dat veroorzaakt tweederde van de uitvallers.
'De tweede oorzaak wordt gevormd door de blessures. Met de sport heeft het niet te maken. Zeventig procent vindt volleybal nog steeds leuk. Heus, topsport wordt een te grote rol toegedicht voor ledenstimulering. Slechts zes procent wordt volleyballer om te presteren. '
De terugloop van het volleybal, volgens Van Bottenburg deels ook veroorzaakt door het discriminerende imago van 'lange mensen-sport', past in het macro-verschijnsel van de lichte afname aan georganiseerde sporters. Sinds 1963 groeide de NSF - later NOCNSF - met 238 procent.
In 1984 en '85 waren er, in de periode van de stabilisering, lichte minnen: - 0,3 en -0,2 procent. De eerste min sindsdien, de -0,5 procent van vorig jaar, heeft bij NOCNSF niet tot paniek geleid.
Drs Geert-Jan Veenekamp, van de sector Sportontwikkeling: 'We zijn destijds na een dip ook doorgegroeid. De vrijetijdswetenschappers in Tilburg zeiden in de jaren tachtig dat het met de georganiseerde sport voorbij zou zijn, maar dat doemdenken is niet uitgekomen. Het is redelijk meegevallen. We rekenen nog altijd op een cijfer van tussen de 4,6 en 4,8 miljoen in 2000.
'De georganiseerde sportontwikkeling is op een hoog niveau gebleven. De organisatiegraad bij de jongste jeugd, tussen 10 en 14 jaar wel 84 procent, vermindert niet. Maar de uitval, sterk rond het twintigste en rond het vijftigste levensjaar, richt zich op niet-georganiseerde sport.'
Dat zijn fietsen en lopen in de eigen tijd. Dat is skaten en basketballen voor jeugdigen. Van Bottenburg: 'Maar die basketballertjes gaan niet naar de clubs. Die activiteiten van bonden heeft voor hen iets stoffigs.'
Veenekamp: 'Dat ongeorganiseerde bewegen is ons geen doorn in het oog. NOCNSF is een bolwerk dat de mensen graag ziet sporten en nog altijd heeft de sportvereniging daarin de voorkeur. Maar net zoals in de hele wereld, in de kerk en het gezin de patronen veranderen, zo gebeurt dat ook in de sport.'
Het grote samenstel van 'anders georganiseerden', de commercieel uitgebate fitness en aerobics, dat buiten de NOCNSF staat, bindt inmiddels zo'n 1,5 miljoen Nederlanders. De sportscholen snoepen niemand af van de georganiseerde sport. Ze worden juist bezocht door mensen die tot voor kort niet veel aan sport deden. Vrouwen, tussen de twintig en vijftig, vormen het merendeel van die bezoekers; in bepaalde categorien zelfs drie keer zoveel als mannen.
De laatste jaren lopen met name de teamsporten terug. Vooral de indoorsporten boeten in: handbal halveerde in goed twaalf jaar, zaalvoetbal verloor vorig jaar 35 duizend leden, korfbal en volleybal krompen. De toeloop betreft de individuele sporten. De verdeling is nu grofweg 1,6 miljoen teamsporters en 2,8 individuele.
Onderzoekers wijzen bonden in de teamsport op klantgericht werken. Korteling, van NeVoBo: 'Als de jeugd niet op zaterdag wil spelen, omdat juist op die dag het zakgeld wordt verdiend, dan moeten we schuiven.' Johan Wakkie, directeur van de hockeybond: 'Onze jeugd is blij met de zaterdag als speeldag. De langere openingstijden zorgen juist voor avondbaantjes. Als je junioren dan als kader wil hebben, moet je ze betalen. Het gebeurt.'
Dick Kettelarij, directeur handbalverbond: 'De patronen zijn anders. Doordeweeks is het studeren, zaterdag wordt er gewerkt, zondag komen ze bij van het uitgaan en eist de verkering aandacht. Wanneer moeten ze dan nog handballen?'
De actieve sporter van dit moment consumeert, en is bepaald niet dol op de verplichtingen die aan het lidmaatschap van een club hangen. De teruggang van tennisleden in '96 valt er door te verklaren. Baanvegen, kantinedienst draaien: de beter verdienende yup heeft er geen trek in.
De bonden zijn dol op de grijze gebieden en halen ze graag binnen om hun subsidies van het ministerie van VWS en de SNS-gelden van NOCNSF veilig te stellen. De volleybalbond weet dat 650 duizend Nederlanders 'wild' volleyballen. Het handbalverbond probeert de handbalteams van de Katholieke Plattelands Jongeren binnen te slepen.
De schaatsbond heeft de meeste 'grijzen'. Jan Espeldoorn, adjunct bij de KNSB: 'Aan de toertochten hebben deze winter 1,3 miljoen Nederlanders meegedaan. Maar niemand is lid van de KNSB. Hele gezinnen die lid zijn van de ijsclub, worden wegens de afdracht van 1,50 als n persoon opgegeven. Die tienduizenden leden van de Vereeniging Friesche Elf Steden hebben niets met ons. Volgens CBS stonden er vorige winter 13,9 miljoen mensen op het natuurijs; het klinkt niet door in onze organisatie.'
Temidden van al die passende en metende bonden (Wakkie: 'achterover zitten is er niet meer bij als moderne bond') zijn er twee die in de leunstoel de toestromende leden kunnen tellen. Volgens H. van den Ham van de bridgebond NBB is er geen geheim aan de groei. 'We hebben de wind in de zeilen.'
Hooguit werkt de vergrijzing in het voordeel. De gemiddelde leeftijd van de bridger is 56 jaar. Cursussen doen leden toestromen. 'En we sturen pr-functionarissen van onze dertig districten rond. Die strikken de clubs om binnen onze organisatie te komen. Want voorlopig zijn er nog altijd meer niet-NBB-leden die bridgen.'
Bij de golffederatie NGF is het niet anders. Directeur Heyster: 'We hebben de tijd mee. Er zijn in golf daarom enorme getallen mogelijk. In Amerika speelt tien procent van de bevolking, bij ons zo'n een procent. Nederland ontkoet en ontlandbouwt. Dat biedt ons de ruimte. We zijn in tien jaar van 18 naar 107 banen gegaan. We rekenen tot 2003 op een groei van zes procent per jaar. Alleen hebben we nog weinig jeugd. Want dit is een sport met een kak en ouwelullen-imago. Maar Tiger Woods kan van groot belang zijn.'

Foto
	'Ongeorganiseerde sporters' in een fitness-centrum in Amstelveen.FOTO BERT VERHOEFF - DE VOLKSKRANT. GRAPHIC: Groei ledenaantallen van alle bij het NOCNSF aangesloten sporten, exclusief leden NSCU en NKS. Totaal en per sport

