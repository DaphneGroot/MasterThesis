	Leidse hoogleraar Outshoorn oneens met redenering inspecteur gezondheidszorg    'Noodsituatie bij abortus niet te definiren'
	Van onze verslaggever
Bas Mesters
 AMSTERDAM
'Waarom al die ophef over abortus ineens?' Prof. dr. J. Outshoorn, hoogleraar vrouwenstudies in Leiden, begrijpt het niet. Ze ziet geen nieuwe ontwikkelingen in de Nederlandse abortuspraktijk die de commotie kunnen rechtvaardigen. 'Abortus heeft hier al vijftien jaar plaats langs vrijgebaande paden. De praktijk is goed doordacht.'
Dat CDA en RPF de minister om opheldering willen vragen, na een in Zembla uitgezonden tv-documentaire over mogelijk lichtzinnige abortuspraktijken, is geen verrassing voor Outshoorn, die in 1986 promoveerde op een analyse van de politieke strijd rond de abortuswetgeving. 'Elke twee jaar proberen tegenstanders van abortus het thema op de agenda te krijgen.'
Maar dat nu ook de regionale inspecteur voor de gezondheidszorg in Noord-Holland zich mengt in dit terugkerend ritueel, verbaast Outshoorn. Dr. P. Lens meent dat de in Zembla genterviewde artsen de wet overtreden als ze, zoals zij zeggen, elke reden die een vrouw opgeeft voor een abortus zonder meer accepteren als een noodsituatie.
Outshoorn twijfelt aan de juistheid van de redenering van de inspecteur. 'Het begrip noodsituatie is niet te definiren. Hoewel in de wet staat dat de arts zich ervan moet vergewissen dat de vrouw in een noodsituatie verkeert, geeft wet daarvan geen enkele inhoudelijke beschrijving. De arts hoeft zich alleen aan een procedure te houden.
'De vrucht mag nog niet levensvatbaar zijn. De arts moet uitzoeken of de vrouw in vrijheid handelt en of ze alternatieven heeft overwogen. Ook mag de abortus, uitzonderingen daargelaten, pas vijf dagen na het verzoek worden uitgevoerd. Is deze procedure doorlopen, dan is volgens de wet alle zorgvuldigheid in acht genomen.'
Er is wat Outshoorn betreft dan ook geen reden tot ongerustheid. Nederland kent het laagste aantal abortussen per duizend vrouwen in de vruchtbare leeftijd. In de VS is dat ruim zes maal meer.
Ze relativeert de vrije interpretatie van de wet door de artsen Van den Bergh en Willems die in Zembla hun mening gaven. 'In de beroepsgroep is de verdeeldheid over dit onderwerp al net zo groot als in de rest van de samenleving. Bovendien heeft er al een intake plaatsgevonden voor de artsen in contact komen met de patint.'
Een onderzoek naar een mogelijk schuivende moraal onder doktoren acht zij onmogelijk. 'Het is niet aan te tonen of artsen nu slordiger met de wet omgaan dan vijftien jaar geleden, toen de wet werd vastgesteld. Als je het ze vraagt, krijg je sociaal en politiek wenselijke antwoorden.'
Alleen over abortussen om reden van het geslacht van de vrucht, bijvoorbeeld omdat het een meisje is, zou nog eens moeten worden nagedacht, vindt Outshoorn. 'Alleen bij genetische effecten gekoppeld aan geslacht is dit voorstelbaar. Maar in normale gevallen wijzen Nederlanders deze praktijk denk ik af.'
De hoogleraar gelooft niet in een aanpassing van de Wet Afbreking Zwangerschappen. 'De wet geniet volgens onderzoek veel steun bij de bevolking. '
Een nieuwe poging tot definiring van het begrip noodsituatie acht zij kansloos. 'In 1981 zijn de criteria bewust uit de wet gelaten, omdat er geen consensus was. Het zou opnieuw tot een zeer slopend debat leiden, dat de politieke verhoudingen verpest. De kans dat veel politici hiervoor voelen is klein. Lubbers liet zich over de moeizame weg naar legalisering van abortus eens ontvallen: ''Dit nooit weer.'' En hij was niet de enige.'

Foto
	Prof. dr. J. Outshoorn FOTO BERT VERHOEFF - DE VOLKSKRANT

