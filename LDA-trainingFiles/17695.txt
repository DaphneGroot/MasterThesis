 ROBECO HAALT SUCCES MET RG AEX GARANTFUND. 
 ROTTERDAM, 11 okt (Reuter) - Robeco heeft meegedeeld dat beleggers voor 512 miljoen gulden participaties hebben gekocht in het nieuwe garantiefonds RG AEX GarantFund okt 96/01. 
 De startkoers van de AEX die voor dit fonds geldt is vanmiddag vastgesteld op 587,20. 
 "Gezien het succes van de introductie zal de Robeco Groep in de toekomst meer van dergelijke fondsen op de markt brengen," zo kondigt Robeco aan. 
 Het RG AEX GarantFund belegt haar middelen in drie soorten opties, die worden geleverd door de Rabobank, en steekt dus geen geld in de aandelen waaruit de AEX-index is samengesteld. Daardoor vindt er ook geen dividenduitkering plaats. 
 Een deel van het vermogen wordt gebruikt voor opties die de koersstijging van de AEX over een looptijd van vijf jaar volgen en een deel wordt belegd in opties die het negatieve koersrisico beperken. 
 Verder zijn er opties nodig voor het kopen van de zogenaamde "koerskliks" die de behaalde koerswinst op vooraf vastgestelde AEX-koersniveaus kunnen vastleggen. 
 Die niveaus liggen op 10, 20, 30, 40 en 50 procent boven de nu vastgestelde startkoers van 587,20. 
 Door deelneming in het fonds kunnen beleggers fiscaal onbelaste koersstijgingen behalen waarbij het risico van koersdalingen wordt begrensd. 
 Dat gebeurt door de koerskliks maar er geldt ook een minimum garantiewaarde van 100 gulden, waardoor een groot deel van de inleg wordt beschermd. 
 Zowel de koerskliks als de minimum garantiewaarde gelden enkel op de einddatum, aldus de Robeco Groep. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
