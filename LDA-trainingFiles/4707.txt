	Bijna iedereen dood of verdwenen NIETS IS EENDUIDIG OF SIMPEL BIJ KATE ATKINSON
	UITGEVERS SPELEN het soms klaar een boek zo beroerd aan de man te brengen dat je je afvraagt of ze het wel w¡llen verkopen. Misschien vinden ze het boek wel zo mooi dat ze het eigenlijk helemaal voor zichzelf willen houden. Dat zou heel begrijpelijk zijn in het geval van de Britse Kate Atkinson, maar het is toch jammer dat haar meesterwerk eruitziet als een middelmatig kinderboek en, erger nog, de onmogelijke titel Bladeren van licht heeft meegekregen. Slechts de herinnering aan haar prachtige debuut, Scenes behind the Museum, zou de lezer nog kunnen doen besluiten het boek toch maar aan te schaffen.
Oorspronkelijk gaf Atkinson haar tweede roman de intrigerende titel Human Croquet. Ze doelt daarmee op een originele variant van het truttige gazonspel, waarvan een illustratie is opgenomen in het boek. Zowel de ballen als de poortjes zijn vervangen door mensen, die als een stel idioten geblinddoekt over een gazon lopen. De enige voorwaarde om het te kunnen spelen is dat er genoeg mensen zijn, en dat 'ze er allemaal voor in de stemming zijn'.
Maar helaas zijn er nooit genoeg mensen in Bladeren van licht, omdat haast iedereen dood is, of verdwenen. En degenen die niet verdwijnen, zijn nooit in het juiste humeur. Ze zijn eenzaam, verveeld, ongewenst zwanger of ongewenst kind, krankzinnig, misbruikt, vermoord, verzuurd of gewoon neerslachtig. Kortom, niet in de stemming voor 'spelletjes in en om het huis'.
De vertelster, die zich met een knipoog naar het begin van Moby Dick ('Call me Ishmael') voorstelt met 'Noem me Isobel. (Zo heet ik)', begint haar relaas met een variant op Genesis. Vanaf 'de absolute leegte' en via de eerste vochtige moerassen van het Carboon voert ze ons naar het Engelse platteland van de zestiende eeuw. De alomvattende blik van Isobel zoomt in op de plek waar de geschiedenis van de familie Fairfax haar treurige aanvang neemt.
Stille getuige is de majestueuze 'Lady Oak', waarin naar verluidt Shakespeare zijn initialen kraste. De boom is het decor van Lady Fairfax' avontuurlijke vlucht, waarbij ze en passant ook nog even alle geslachten Fairfax verdoemt. Een zeer werkzame vloek, zoals in de rest van het boek zal blijken.
De eik staat er nog steeds in 1960, Isobels heden. Behalve een alwetende vertelster is Isobel een gewoon schoolmeisje van een jaar of zestien. Zij schrikt zich dan ook een ongeluk als zij voor het eerst door een gat in de tijd valt. Vanaf dat moment vraagt Isobel, al even vertwijfeld als de lezer, zich voortdurend af in welke tijd zij zit. Ze maakt af en toe uitstapjes naar 'parallelle levens' (waar ze bijvoorbeeld wordt ontmaagd door Shakespeare zelf), of verdwijnt door een scheur in de tijd: 'Waaruit bestaat het weefsel van de tijd? Zwarte zij? Gladde keperstof, ruwe tweed? Of is het teer en kantachtig als iets wat mevrouw Baxter zou breien?'
Zelf vreest zij dat ze krankzinnig is geworden. 'Ik ben nog maar net zestien en ik lek al waanzin als een vergiet', en de lezer heeft het gevoel zijn geliefde vertelster eigenlijk te moeten wantrouwen. Aan het einde van het boek blijkt er een rationele verklaring voor dit alles te zijn, die gelukkig ook weer niet zo sluitend is dat alle raadsels worden opgelost. Het zo frustrerende en teleurstellende 'het was maar een droom' gaat hier niet op.
Het is Isobel nauwelijks kwalijk te nemen dat zij excursies maakt naar andere tijden, net zomin als het verwonderlijk is dat haar broer Charles zich verliest in fantasien over ruimteschepen en buitenaardse wezens. Hun tragische jeugd biedt genoeg redenen voor een geestelijke vlucht.
De moeder van de kinderen, de mysterieuze Eliza, is verdwenen ('om een of andere reden is ze vergeten ons met zich mee te nemen'), en een paar dagen later verdween ook hun vader, om pas zeven jaar later terug te keren met een nieuwe, dikke en domme vrouw.
In de tussentijd zijn Charles en Isobel overgeleverd aan hun grootmoeder en hun tante Vinny. De twee oude tangen reageren hun haatgevoelens jegens Eliza nu naar hartelust af op haar kinderen. Met name de boze-stiefmoederachtige tante Vinny; ze is met al haar katten de archetypische heks: 'Vinny's gezicht was veranderd in een oude wilde appel.' Charles en Isobel zijn beland in een sprookje waarvan de goede afloop maar uitblijft: 'Hun enige blauwdruk voor het overleven van dergelijke omstandigheden kwam kennelijk uit de fictie. Ze wisten helaas hoe die verhalen verder gingen en verwachtten elke minuut het huisje van peperkoek te vinden - waarna de nachtmerrie pas echt zou beginnen.'
Hun hele leven wordt beheerst door de afwezigheid van hun moeder en het vergeefse wachten op haar terugkeer. De enige troost biedt de warme ronde buurvrouw mevrouw Baxter, die Isobels haren borstelt, verhalen vertelt, voortdurend taarten bakt en letterlijk geen vlieg kwaad doet: 'Mevrouw Baxter heeft een afspraak met kruipende en vliegende diertjes dat zij hen niet zal doden als de diertjes haar niet doden.'
Helaas heeft ze zo'n vredelievende overeenkomst niet met haar man, die haar stelselmatig afranselt en zijn dochter misbruikt. (Er zijn weinig vaders in dit boek die het niet met hun dochters doen.)
Charles en Isobel verkeren in de veronderstelling dat hun moeder bij hen is weggelopen, terwijl de lezer weet dat ze is vermoord. Alle sporen zijn vernietigd door 'de anti-archivaris' tante Vinny. De kinderen hebben zelfs geen foto van hun moeder: 'Ik wou dat ik Eliza niet doorlopend hoefde te verzinnen (ravenzwart haar, een melkwitte huid, bloedrode lippen).'
Totdat er af en toe iets op komt duiken, eerst alleen een geur en dan een schoen, een poederdoos, een haarlok. De raadsels over het verleden stapelen zich op. Wie vermoordde hun moeder? Was Eliza nu een prinses of een hoer, of allebei? Wie was de echte vader van Charles? Is de jongen op wie Isobel verliefd is, eigenlijk haar halfbroer? Van wie is de baby ('heel klein en kennelijk heel nieuw') die ineens op de stoep ligt?
Niets is eenduidig of simpel in dit verhaal, ook de vondeling is niet zomaar 'een mysterieus pakketje dat verkeerd is bezorgd door de babywinkel, maar voert mythen en legenden met zich mee: Mozes en Oidipous en het wisselkind van de elfen'.
Er verschijnen niet alleen dingen, tegelijkertijd is alles bezig haast ongemerkt te verdwijnen, bijvoorbeeld door een moeder die liefkozend aan haar kinderen knabbelt: 'Als Eliza niet oppaste, dacht Vinny, zou ze op een dag om zich heen kijken en tot de ontdekking komen dat ze hen helemaal had opgegeten.' Zo krijgt de goede fee die de moeder was, ook even het masker van de boze heks op.
Gedaantewisselingen zijn aan de orde van de dag, net als in de vele verhalen waarnaar wordt verwezen, Kafka's Die Verwandlung bijvoorbeeld, en natuurlijk Ovidius' Metamorphosen.
In het stadje wordt Shakespeare's A Midsummer Night's Dream opgevoerd, niet toevallig een komedie waarbinnen weer Ovidius' Pyramus en Thisbe wordt gespeeld. De spiegeling is compleet en complex: Shakespeare schreef een komedie met een ingebedde tragedie, in Bladeren van licht wordt Shakespeare's komedie gespeeld binnen de tragedie die deze roman is.
Steeds is het bos het feerieke decor waartegen het drama zich afspeelt. Zoals Shakespeare's Hermia verdwaalde in het bos, zo verdwaalt ook Isobel er, en jaren later zwerft haar dochter Imogen er op haar beurt rond. Eliza vindt haar treurige einde, net als Thisbe, onder een boom.
De goede afloop van al die sprookjes waaraan wordt gerefereerd (Sneeuwwitje, Klein Duimpje, Roodkapje, Assepoester, Repelsteeltje), is voor Eliza niet weggelegd. Isobel is fortuinlijker. Op de vlucht voor een paar aanranders verliest zij eerst als Assepoester haar schoenen en verandert dan, moeiteloos worden sprookje en mythe in het verhaal gevlochten, tijdelijk in een boom om te ontkomen.
Waarom vervalt dit bizarre verhaal nu niet in postmoderne waanzin of magisch-realistische kitsch? Dat ligt vooral aan de laconieke toon van Isobel. Voor een boek dat zoveel haat, venijn en gruwelijkheden bevat, is Bladeren van licht onweerstaanbaar geestig. De grenzen tussen komedie en tragedie vervagen. Isobel creert een ironische distantie die de lezer precies de ademruimte geeft om al het leed te kunnen bevatten.
Isobel heeft allang in de gaten dat het carpe diem van Shakespeare's komedies 'per definitie een zwartgallig thema' is. Bij hun ontmoeting vraagt ze Shakespeare of haar vermoeden terecht is dat ook zijn komedies uiteindelijk gaan over 'de duisternis en de dood'. Shakespeare geeft het enige antwoord dat een dichter betaamt, hij lacht slechts en zwijgt.
Zeker is dat het opgaat voor Isobels eigen verhaal. De humor verhult niet dat het ook bij haar uiteindelijk gaat over 'het einde der wereld en het steelse verstrijken van de tijd'.
Yra van Dijk
Kate Atkinson: Bladeren van licht.
Vertaald uit het Engels door Inge Kok.
Atlas; 320 pagina's;  39,90.
ISBN 90 254 2404 X.

Foto
	'Mensencroquet: twee spelers houden elkaars handen vast om bogen te vormen, terwijl andere, geblinddoekte spelers als ballen fungeren.' ILLUSTRATIE UIT 'BLADEREN VAN LICHT' Kate Atkinson FOTO DAN TUFFS

