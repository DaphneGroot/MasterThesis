	Project criminele Marokkaanse jeugd in Leiden is succes
	Van onze verslaggeefster
AMSTERDAM
Ruim tweederde van de 87 criminele Marokkaanse jongeren die deelnamen aan het project Agadir in Leiden, is weer op het rechte pad gekomen. De jongeren werden begeleid in hun opleiding, in herstel van het contact met hun familie, het vinden van een huis en van een baan.
'Jongeren die voor de zoveelste keer door kleine delicten met justitie in aanraking kwamen, hebben hier een kans gekregen zelf hun gedrag positief te veranderen', zegt de gemeentelijke coördinator van het project, S. Dijkstra. Hij verwacht dat het succes van het project het criminele stigma van Marokkaanse jongeren flink zal verminderen.
Bij de jongeren bij wie resultaten in het project uitbleven, volgden alsnog justitiële sancties. 'Dat bleek een goede stok achter de deur', zegt Dijkstra. In Nederland zijn veertien van dit soort projecten in opdracht van het ministerie van Justitie gaande.
Begeleiding is volgens teamleider T. Schrama van de Stichting Jeugdzorg in Leiden hard nodig: 'Marokkaanse tieners die in contact komen met de politie, worden door hun eigen gemeenschap buitengesloten. Ze durfden bijvoorbeeld niet meer naar de moskee. Door ze in contact te brengen met de Moslim Jongerenbeweging gingen ze weer.'
Het project, dat in 1993 begon, heeft zoveel succes dat de gemeente Leiden en de provincie Zuid-Holland de Agadir-aanpak willen voortzetten. De beide financiers willen het project uitbreiden naar alle allochtone groepen in de omgeving van Leiden en Alphen aan den Rijn.

