Buñol.
Buñol (Valenciaans: Bunyol) is een gemeente in de Spaanse provincie Valencia. De gemeente ligt 38 kilometer ten westen van de hoofdstad van de provincie, Valencia. Door de gemeente loopt de rivier de Buñol en de snelweg A-3. Daarnaast is er een RENFE-treinverbinding met Valencia. De gemeente heeft een oppervlakte van 112 vierkante kilometer en telde in 2007 9.720 inwoners.
Buñol is een plattelandsgemeente met wat industrie. De landbouw wordt gedomineerd door fruitteelt met onder andere amandelen, johannesbroodbomen, olijfbomen en druiven.
Volgens archeologische opgravingen is de streek sinds 50.000 jaar bewoond.
Tomatina.
Jaarlijks wordt de gemeente overspoeld door toeristen, wanneer in de laatste week van augustus het tomatengevecht Tomatina plaatsvindt. Ongeveer veertigduizend personen doen Buñol dan aan. In 2007 gooiden duizenden jonge mannen met ontbloot bovenlijf 115.000 kilo rijpe tomaten naar elkaar.
