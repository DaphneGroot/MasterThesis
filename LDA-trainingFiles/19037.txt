Disco (muziekgenre).
Disco is een dansmuziekgenre dat zijn oorsprong vindt in de discotheken. In het algemeen verwijst de term naar een specifieke muziekstijl die invloeden heeft uit de funk-, soul- en salsamuziek en naar de dansen die daarbij horen.
Oorsprong.
Het woord disco is afgeleid van discotheek, een type nachtclub dat in de jaren zestig opkwam en is gericht op dansen. Elementen uit de discomuziek waren begin jaren zeventig voor het eerst te horen, zoals Isaac Hayes' soundtrack bij de film Shaft uit 1971. In het algemeen kan gesteld worden dat de eerste disconummers in 1973 werden uitgebracht, hoewel velen Manu Dibango's "Soul Makossa" uit 1972 als de eerste disco-opname beschouwen. De term "disco" werd op 13 september 1973 voor het eerst gebruikt in het artikel "Discotheque Rock '72: Paaaaarty!", geschreven door Vince Aletti van het magazine Rolling Stone. Aanvankelijk waren de meeste disconummers enkel bedoeld voor het discotheek-/danspubliek, in plaats van algemeen publiek, zoals radioluisteraars. Er zijn echter ook veel aspecten die naar het tegenovergestelde neigen; populaire radiohits werden ook in discotheken gedraaid, zolang ze een makkelijk te volgen patroon hadden, dicht bij 120 beats per minute. De meeste jaren zeventig-liedjes in het discogenre hebben een makkelijk te herkennen vierkwartsmaat. Discodansers
Een televisiepresentator die het genre propageerde in de VS was Don Cornelius (1936 - 2012) met zijn televisieshow "Soul Train", die uitgezonden werd tussen 1971 en 1993. Uitgelezen amateurdansers konden in dit programma hun nieuwste "moves" en "club outfits" vertonen. Disco strekte zich op haar hoogtepunt daardoor ook uit tot de mode in de kleding. Disco als clubmode
Populariteit.
De commerciële hoogtijdagen van de disco begonnen in de jaren 1973-'74 met de hits 'Never can say goodbye' van Gloria Gaynor (1973) en 'Rock your baby' van George McCrae (1974). Met het uitkomen van de discofilm Saturday night fever in 1977 was de rage op zijn hoogtepunt. Donna Summer was een zangeres die binnen het genre, als "Queen of Disco", de status van superster verkreeg. Ook artiesten als de Bee Gees, Rod Stewart, Kiss en de Rolling Stones maakten korte of langere tijd muziek binnen het genre. Een discobal
Tegenbeweging.
Tegelijkertijd keerde een aanzienlijke groep muziekliefhebbers zich nadrukkelijk "tegen" de discorage, die door hen als een leeghoofdig massaverschijnsel werd gezien. Deze aversie vond haar weerslag in nummers als 'Dancin' Fool' van Frank Zappa (1979), Gruppo Sportivo's 'Disco Really Made It (It's empty and I hate it)' (1979) en 'In De Disco' van Noodweer (1983).
Italodisco.
Met de introductie van elektronische instrumenten in het discogenre zoals synthesizers, drumcomputers en vocoders ontstond er vanaf begin jaren 80 een compleet nieuwe muziektechnologie. Een van 's werelds eerste volledige vormen van elektronische dansmuziek was de italodisco. Met de intrede van italodisco verdween de discomuziek volledig uit de schijnwerpers. Italodisco bleef tot het eind van de jaren tachtig dé populaire dansmuziek voor jongeren uit de mainstream.
Discohits.
Grote discohits waren er tussen 1975 en 1982
