	PvdA-fractievoorzitter in Bijlmer doet aangifte bij Meldpunt Discriminatie    Gortzak is aantijging van racisme zat
	Van onze verslaggever
Sietse van der Hoek
 BIJLMER
Uiteindelijk kreeg Wouter Gortzak er dan toch genoeg van. Hij deed aangifte bij het Meldpunt Discriminatie tegen een Surinaamse partijgenoot in de Bijlmer. Deze, Hesdey Tuinfort, had de PvdA-fractievoorzitter in Amsterdam-Zuidoost voor de zoveelste keer uitgemaakt voor 'witte fascistische racist'. Gortzak: 'Het is een beetje marginaal gesodemieter, maar er zijn nog andere redenen om te vinden dat het maar eens afgelopen moet zijn.'
Gortzak merkte dat 'het mallotige getoeter' van zijn Bijlmer partijgenoot 'bij sommigen die me niet zo goed kennen het effect had dat ze gingen denken: zou er dan toch een steekje los zijn bij die Gortzak?'
De tweede reden voor de aangifte is de positie van Hannah Belliot, de zwarte lijsttrekker van de PvdA bij de deelraadsverkiezingen in maart volgend jaar. Tegen haar is al enige tijd een roddelcampagne gaande. Die culmineerde begin deze maand in anonieme brieven (poststempel Utrecht) aan deze en gene in de Bijlmer met als strekking: 'Hoe hoger Belliot stijgt, hoe dieper ze kan vallen en wij zullen zorgen dat ze heel diep zal vallen.'
Een dag later ontvouwde Tuinfort in een Surinaams radioprogramma op de Amsterdamse kabel het 'witte scenario om Belliot ten val te brengen en de macht van de witten te handhaven'. Als zij eenmaal gekozen zou zijn en genstalleerd als zwarte burgemeester in de Bijlmer, zou ze gewipt worden om iets uit haar verleden, en opgevolgd door de witte nummers twee of drie van de PvdA-lijst. En Gortzak zou de boosaardige racist zijn achter dit geraffineerde plan.
Gortzak: 'Hoewel ik al gewend ben aan dit ondergrondse gewroet, werd me dit te gortig. Ik heb Hannah ontdekt en overgehaald om de politiek in te gaan. Ook voor haar hoop ik dat we met deze aangifte in n klap van het gelazer af zijn.'
Twee weken geleden stelde een goed bezochte ledenvergadering van de PvdA de kandidatenlijst samen voor de aanstaande deelraad Amsterdam-Zuidoost. Grotendeels conform de door Gortzak genspireerde voordracht, Hannah Belliot werd bij acclamatie gekozen tot nummer n. Zelf stond hij op nummer zeven: hij zou nog een half jaar in de nieuwe deelraad zitting nemen om dan als Tweede-Kamerlid voor de PvdA in Den Haag verder te gaan. In tweede instantie legde Gortzak het in de stemming af tegen een kandidaat die ook lid is van het Zwart Beraad, en trok zich vervolgens 'een beetje teleurgesteld' terug. Zijn tegenstanders vierden het als een overwinning en een afrekening met Gortzak.
Dat hij voor sommige zwarten in de Bijlmer ('vergeet sommige witten ook niet') een steen des aanstoots is, verbaast Gortzak niet. 'De verhouding tussen wit en zwart wordt nogal gekenmerkt door een behoorlijke krampachtigheid. Ik ben directer dan de gemiddelde witte en zeg en schrijf wat ik denk. Bovendien ben ik een verklaard tegenstander van een politiek van confrontatie tussen zwart en wit in de Bijlmer. Dat brengt radicale diehards in verlegenheid.
'Het heeft een frappante parallel met de vijandigheid die er bestond tussen communisten en sociaal-democraten. Mensen die het dichtst bij waren, werden door de communisten het gevaarlijkst geacht. En die waren ook de grootste concurrenten natuurlijk. Ik ben een hartstochtelijk ijveraar voor de emancipatie van de zwarten in de Bijlmer. Rationeel is ook niet te verklaren waarom bijvoorbeeld het Zwart Beraad mij zo wantrouwt. Ik denk ook wel eens dat sommigen niet beseffen hoe pijnlijk retorische aantijgingen als ''koloniale boer'' en ''Hollandse Botha'' voor mij zijn. Nou ja, ik doe n keer zo'n aangifte, want ik wens dat niet meer. Punt.'

