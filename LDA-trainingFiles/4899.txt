	Jaspers boet aan prestige in tegen Burgman
	Van onze verslaggever
Ab Schreijnders
 BARENDRECHT
Wie is de sterkste driebander van Nederland? Dat was de hamvraag zondagmiddag in Barendrecht, tijdens de finale van het open Nederlands kampioenschap. Raimond Burgman won de prestige-slag van Dick Jaspers, maar het verschil was zo klein dat het definitieve antwoord maar even moet worden opgeschoven.
Het opvallende laatste onderonsje - want vaak komt het niet voor dat aan het slot van een groot internationaal biljarttoernooi twee Nederlanders tegenover elkaar staan - was spannend tot en met de laatste carambole. Pas na drie uur en twintig minuten werden de keus opgeborgen. Burgman, die een voorsprong van 2-0 in sets verspeelde, maar de vijfde set uiteindelijk met 15-12 op zijn naam schreef, was de gelukkigste van de twee geweest.
En dus klonk er na afloop veel 'maar' en 'als' uit de mond van Jaspers. De St Willebrorder, 31 jaar, was lange tijd de beste prof van Nederland, al greep hij steeds naast de mooiste prijs, de wereldbeker. Geen schande, want Torbjörn Blomdahl doet nog altijd mee en de Zweed, die vorig jaar zegevierde in Barendrecht, maar nu door zijn ploeggenoot Burgman in de halve finale werd gestuit en vierde werd, is en blijft de beste uit de internationale profklas.
Jaspers voelt de hete adem van Burgman, 32 jaar uit Baarn, in zijn nek. Ze lijken wel een beetje op elkaar. Het zijn frêle mannetjes, net als Blomdahl trouwens. Jaspers heeft weinig anders aan zijn hoofd dan biljarten en is een trainingsdier, Burgman oefent niet zo graag. Hij speelt veel liever, en presteert optimaal als hij onder druk staat. Bovendien heeft hij een eetcafé in het centrum van Baarn. Jaspers' probleem is dat hij op het mentale vlak soms, en zeker op cruciale momenten, te kort schiet.
Nog altijd kan Jaspers bogen op een hogere plaats op de wereldranglijst dan Burgman. Hij staat tweede, ruim achter Blomdahl maar weer ruim voor Burgman, die dankzij zijn winst bij het open NK de Italiaan Marco Zanetti en de Belg Raymond Ceulemans passeerde en nu derde is.
Het zijn belangrijke posities, die volgend seizoen recht geven op privileges bij de World Cup. Het Nederlandse tweetal is in elk geval beter af dan good old Ceulemans, die een desastreus seizoen doormaakt, ook in Zuid-Holland faalde en voor het eerst in zijn lange carrière buiten de Top-4 is gezakt.
Het zijn zaken waar de twee Nederlanders zich niet druk over (hoeven te) maken. Wel over hun wisselvalligheid. Want het is een vreemd seizoen voor zowel Burgman als Jaspers. De laatste begon uitstekend, met de zege in het eerste wereldbekertoernooi in Oosterhout. Burgman was de sterkste in het tweede WB-evenement in Taegu (Zuid-Korea). En hij veroverde de nationale titel in Veghel, waar Jaspers werd onttroond.
Maar in het verdere verloop van de belangrijkste krachtmeting voor de profs, de wereldbeker, in Antwerpen en Istanbul, stelden de twee Nederlanders teleur. En was Blomdahl weer ongenaakbaar. Voor Burgman is zo'n dal geen ramp. Het is zijn eerste jaar bij de hele grote jongens. Jaspers, die al veel langer deel uitmaakt van de driebandentop, heeft veel meer te verliezen en mag zich zo langzaam aan afvragen waarom hij zo vaak mistast.
Het verloop van de finale in cultureel centrum 'Het Kruispunt' in Barendrecht moet Jaspers nog meer aan het denken hebben gezet. Het leek zelfs een walk over te zullen worden voor Burgman. Jaspers begon de partij met liefst zes nullen op rij en dat was natuurlijk fataal, al scoorde ook Burgman moeizaam in het begin: 15-2. Ook de tweede set verloor Jaspers, met 15-13.
Maar in de derde set verslapte de concentratie bij Burgman. Hij miste de acquit-stoot en Jaspers profiteerde gretig met een reeks van zeven: 15-1. In de vierde set was Jaspers eveneens superieur, 15-8. Vijftien caramboles maakte Jaspers in 23 beurten in de eerste twee sets. De volgende twee voltooide hij in tien beurten, een moyenne van drie.
In de beslissende vijfde set toonde Burgman weer zijn vechtersmentaliteit. Onder druk is hij op z'n sterkst. Hij kwam met 9-3 achter, onder meer door een serie van acht van Jaspers in de tweede beurt, maar maakte zelf in de vierde beurt ook acht punten en bereikte als eerste de vijftien punten. Jaspers kwam drie caramboles te kort.
Tweehonderd minuten zaten de toeschouwers in Barendrecht op het puntje van hun stoel. De klok, met dertig seconden bedenktijd voor elke stoot, was hier niet nodig. Eind vorig jaar werd er met succes in Zundert mee geëxperimenteerd, over twee weken bij de wedstrijd tussen Nederland en België in Heemstede, volgt een nieuwe proef.
Burgman en Jaspers zullen dan wel aan de tijdregel gewend zijn. Wat dat betreft liggen ze voor op Blomdahl, die wegens ziekte ontbrak in het Zuid-Brabantse dorp en uiteraard ook buitenspel staat in het duel der lage landen.

Foto
	Raimond Burgman aan stoot in de finale. FOTO GUUS DUBBELMAN - DE VOLKSKRANT

