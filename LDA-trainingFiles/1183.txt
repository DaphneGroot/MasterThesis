	Oud-kampleiders besteden Britse hulp aan Bosnie
	THE GUARDIAN LONDON Britse hulpgelden aan Bosnie worden besteed door Bosnische Serviers die voorheen de leiding hadden in de beruchte kampen bij Omarska en Prijedor. Dit blijkt uit een rapport van het Amerikaanse Human Rights Watch dat volgende week wordt gepubliceerd.
In het rapport staat dat de fondsen voor wederopbouwprojecten in de Servische stad Prijedor worden gesluisd naar bedrijven en een 'crisiscomite', waarin de ex-hoofdcommissaris van politie Simo Drljaca en oud-burgemeester Milomir Stakic de dienst uitmaken. Ook een andere voormalige kampbeheerder, Milan Kovacevicis, zou Britse hulp ontvangen.
Geen van de drie is aangeklaagd door het tribunaal in Den Haag, maar bronnen bij het tribunaal bevestigden dat er tegen hen onderzoeken lopen wegens oorlogsmisdaden of deelname aan genocide. Een aanklacht is een kwestie van tijd.
Drljaca en Stakic zorgen er als invloedrijke leden van het crisiscomite voor dat alle lucratieve bouwopdrachten gaan naar hun eigen bedrijven, officieel staatsondernemingen. Kantoren van particuliere concurrenten gingen in vlammen op.

