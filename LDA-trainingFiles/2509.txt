	Minister Melkert van Sociale Zaken oneens met oproep economen te stoppen met invoering EMU; 'Sociaal Europa was er, is er en zal er altijd zijn'
	Van onze verslaggevers
Harko van den Hende
Gijs Herdersche

AMSTERDAM
De hele Europese goegemeente moest machteloos toezien hoe Renault twee weken geleden aankondigde zijn fabriek in het Belgische Vilvoorde te zullen sluiten. Een beslissing die ruim drieduizend werknemers hun baan kost. Vilvoorde is niet Europa op z'n best en voor sommigen is dit het beste bewijs dat er aan Europa nog iets ontbreekt. Europa is economisch en monetair, maar niet sociaal.
'Wat er bij Renault gebeurt, is natuurlijk asociaal. Het is goed dat daartegen protest is', zegt minister Ad Melkert van Sociale Zaken. De handelwijze van Renault zal op verzoek van Belgi worden besproken tijdens de Sociale Raad, de vergadering van ministers van Sociale Zaken van de Europese Unie, het komend weekeinde in Rotterdam.
Voor Melkert staat vast dat Renault heeft gezondigd tegen de Europese regels dat werknemers op tijd op de hoogte moeten worden gesteld van zo'n ingrijpende beslissing. 'Tijdige informatie en consultatie van werknemers zodat je als vakbond nog betrokken kunt zijn, dat behoort standaard te zijn voor het sociale Europa.' Maar hier ligt voor Melkert meteen ook een duidelijke grens. 'Uiteindelijk is het een beslissing van het management of een activiteit moet worden stopgezet of niet, ook in Nederland.'
Melkert hoeft niet na te denken over het bestaan van een sociaal Europa. Dat was er, is er en zal er altijd zijn. Het beste bewijs hiervoor is volgens hem de komst van de Economische en Monetaire Unie in 1999. 'De totstandkoming van de EMU getuigt van ver voortgeschreden integratie die ook onvermijdelijk sociale integratie oproept.'
Dat is een andere zienswijze dan zeventig Nederlandse economen een maand geleden ventileerden in een pamflet tegen de gevolgen van de monetaire unie en de invoering van de euro. De komst van de EMU zal volgens hen leiden tot massawerkloosheid en teloorgang van de sociale regelingen.
Echt hoog heeft Melkert de zeventig economen - 'hoe heten ze ook al weer? - niet zitten. 'Het is een feit dat Delors, Kohl en Kok in 1991 hebben afgesproken alle voorbereidingen te treffen voor de monetaire unie. Dat kan nu toch niet leiden tot een oproep aan dezelfde mensen om zichzelf en het plan waarvoor zij staan weg te cijferen en er maar van af te zien? En als je die oproep toch doet, doe dat dan met kracht van argumenten. Ik heb ze niet aangetroffen in het pamflet.'
Melkert is ook niet echt bevangen door de vrees voor een teloorgang van sociale regelingen als gevolg van de invoering van de EMU. 'De bezuinigingen en aanpassingen van het sociaal stelsel in Nederland en nu ook in Duitsland zijn geen gevolg van de Europese integratie. Die zijn onontkoombaar door de globalisering van de economie, door maatschappelijke veranderingen. Die ingrepen waren ook nodig geweest zonder Europese integratie.'
De angst voor een asociaal Europa is bij de zeventig economen mede ingegeven door de onafhankelijke positie die de nieuwe Europese Centrale Bank gaat innemen. Die krijgt als enige taak de inflatie laag te houden, meer niet. Zo'n strak beleid kan de werkgelegenheid ernstig schaden, zeggen de zeventig.
Melkert is het daarmee niet eens. 'Prijsstabiliteit is noodzaak. Daar gaat de Europese Centrale Bank over waken. Zelfstandig en onafhankelijk. Het is terecht dat de formele verantwoordelijkheden gescheiden zijn. Maar daardoor is de centrale bank niet maatschappelijk losgeslagen. Er worden kunstmatige tegenstellingen gecreerd.
'Men is toch niet van mening dat de dialoog tussen de Duitse centrale bank en de Duitse regering er nu een tussen doven en blinden is? Dat de een alleen let op prijsstabiliteit en de ander op werkgelegenheid? Dat geldt net zo goed voor de wekelijkse lunchgesprekken tussen de president van De Nederlandsche bank en de minister van Financin. Als straks de Europese Centrale Bank er is, zal er in discussies met Europese ministers ook sprake zijn van wederzijdse benvloeding. Dan gaat het niet alleen om prijsstabiliteit maar ook om de vraag hoe het beleid bijdraagt aan economische groei en werk in Europa.'
De recente geschiedenis van Europa heeft volgens Melkert ook bewezen dat het gevaar voor sociale dumping als gevolg van toetreding van armere landen zoals Spanje en Portugal miniem is. Het omgekeerde is volgens hem eerder gebeurd. Die landen hebben zich, door hun goede economische ontwikkeling als gevolg van hun aansluiting bij Europa, ook in sociale zin kunnen opwerken.
En als het zo nu en dan sociaal toch uit de hand dreigt te lopen, kan er altijd nog worden ingegrepen. Een goed voorbeeld vindt Melkert de recente Europese detacheringsrichtlijn. 'Die zorgt er bijvoorbeeld voor dat Portugese bouwvakkers in Duitsland net zoveel kosten en verdienen als hun Duitse collega's en niet tegen Portugese salarissen aan de slag gaan. Het is een traag, maar onderschat proces van regelgeving.'
Haaks op Melkerts visie staat de mening van zijn sociaal-democratische partijgenoot Geelhoed, nog even secretaris-generaal van het ministerie van Economische Zaken en per 1 april secretaris-generaal van Algemene Zaken, het ministerie van de premier. Die ziet niets in meer Europese sociale afspraken. Hij pleit juist voor concurrentie tussen de deelnemers aan de EMU op de punten waar nog geen strikte afspraken zijn. Sociaal beleid dus, maar bijvoorbeeld ook belastingen.
De benadering van Geelhoed is volgens Melkert in strijd met de ontstaansgeschiedenis van de Europese Unie. 'De Europese integratie is vanaf het allerprilste begin met de Europese Gemeenschap voor Kolen en Staal een politiek project geweest, geen economisch plan. Steeds staat voorop dat de Europese Unie meer is dan een common market, een gemeenschappelijke interne markt.'
Vandaar dat de beleidsvrijheid van nationale staten voor de 'vrije' onderwerpen gaandeweg is beperkt en in de toekomst verder zal worden ingekrompen. 'Als Duitsland de belastingen drastisch hervormt, dan volgt daaruit dat de Nederlandse ruimte voor concurrentie op fiscaal terrein minder wordt. Er is geen andere weg dan harmoniseren. Dat zijn politieke keuzes. Het is dan ook niet zozeer van belang of Geelhoed gelijk heeft. Hij zal het niet krijgen.'

Foto
	Melkert: 'Voorop staat steeds dat de Europese Unie meer is dan een common market.' FOTO GUUS DUBBELMAN - DE VOLKSKRANT

