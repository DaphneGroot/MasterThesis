	Mussen en Zwanen is meer dan zo maar een aardig tussendoortje
	Mussen en Zwanen van Haye van der Heyden. Regie Christiaan Nortier. De Meerse Hoofddorp 3 mei. Tournee tot 8 juni. Nieuwe de la Mar Theater Amsterdam 8 t/m 17 mei.
Op een onduidelijk feest komen twee stelletjes elkaar tegen. De tamelijk simpele man van het ene paar laat zich wel erg gemakkelijk verleiden door de begerige helft van het andere koppel. Hij blijkt echter niet bij machte de daad naar behoren te verrichten. Gefrustreerd onderneemt hij een paar dagen later een tweede poging, want hij heeft geen zin 'om de Clarence Seedorf van de voortplanting te worden'. Haye van der Heyden had het stuk Mussen en Zwanen al enkele jaren op de plank ligen, maar hij is ondanks zijn overstap naar het toneel toch genoeg cabaretier gebleven om het laatste nieuws erbij te halen.
Het stuk is een cabareteske komedie. De spelers nemen het publiek beurtelings in vertrouwen en hebben een aardige voorraad woordgrappen in de aanbieding.
Vier strak gescheiden karakters gaan met elkaar in de slag: de intellectueel, die elke stap in een relatie probeert te rationaliseren, maar die buiten zichzelf heeft gerekend. De onbezorgde, die denkt dat alle mannen aan haar voeten liggen - om er vervolgens over te struikelen. De zwaarmoedige, die zich vooral ongewenst acht, en zich vergist. En de naeve, die overal met open ogen intuint.
Van der Heyden schreef het stuk als afscheid van zijn vrijgezellenbestaan. Annie Schmidt heeft met haar befaamde leesclubje nog enige correcties aangebracht om de plot logisch te maken. De auteur geeft aan dat jagen op mensenwild een hoop gedoe is, waar veel te veel energie in gaat zitten. En waaraan ook nog elke mooie levenstheorie ten gronde kan gaan. Toch is de moraal gelukkig niet al te dik aangezet en krijgt iedereen genoeg grappige oneliners in handen.
De vier spelers hebben de lastige taak om het buitengewoon kale stuk - de vier personen schuiven zonder decor bijna mathematisch langs elkaar heen - genoeg vlees te geven. Dat lukt. Vooral Frderique Huydts slaagt erin om de enigszins onbenullige genietster allure te geven. Eric Corton geeft de koele rekenaar een prachtig breekbaar onderhuidje. Heel subtiel laat hij de verwarring zien bij de harde man met zijn inconsequente handelingswijze.
De producent noemt Mussen en Zwanen een aardig tussendoortje. De schrijver vindt het natuurlijk meer. Door de inbreng van de spelers en regisseur Christiaan Nortier heeft de auteur gelijk gekregen.
Patrick van den Hanenberg

