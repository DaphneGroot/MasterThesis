Rietlanden (Amsterdam).
De Rietlanden is de naam van een vroeger rangeerterrein van de Nederlandse Spoorwegen in het Oostelijk Havengebied van Amsterdam, in het stadsdeel Oost. De naam is ontleend aan vroegere buitendijkse rietlanden aan de zuidelijke oever van het IJ. Nadat het terrein was aangeplempt is hier in het laatste kwart van de 19e eeuw een locomotievendepot en rangeerterrein aangelegd.
Deze voorzieningen zijn de oorspronkelijke reden waarom het Centraal Station als dubbel kopstation met doorlopend spoor werd geconstrueerd, aangezien er onvoldoende ruimte was voor rangeren aan de westkant van het station.
In de jaren tachtig is het rangeerterrein buiten gebruik gesteld en in de jaren negentig opgebroken. Hier bevindt zich nu het Rietlandpark met de ingang van de Piet Heintunnel en sinds 2005 de halte Rietlandpark, overstaphalte van tramlijn 10 op tramlijn 26 (IJtram).
