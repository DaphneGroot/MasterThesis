	Leiding Duisenberg over Eurobank staat voor Kok buiten kijf
	Van onze verslaggever
DEN HAAG
Als de Nederlandse bankier Duisenberg de voorloper van de Europese Centrale Bank (ECB) goed leidt, zal hij zich 'zelfs voor de Fransen' kwalificeren als eerste president van die bank. Dat heeft premier Kok donderdag gezegd in een reactie op berichten dat niet Duisenberg maar de Franse oud-voorzitter van de Europese Commissie Delors de ECB in 1999 gaat leiden.

Wat Kok betreft is Duisenberg, de vertrekkende president van De Nederlandsche Bank, de beste kandidaat voor de ECB. Kok: 'Kwaliteit bewijst zich altijd. Duisenberg is daarvan een illustratie.'
De premier, die zijn uitspraken deed na een onderhoud op het Catshuis met zijn Vlaamse ambtgenoot Van den Brande, verklaarde niets te weten van een informele afspraak tussen Frankrijk en Duitsland. In 1993 zouden beide landen tijdens een Europese Top in Brussel hebben afgesproken dat de ECB in Frankfurt kwam en dat de eerste president een Fransman zou worden. 'Als de afspraak er was, zou ik hem zeker kennen', verklaarde Kok.
Delors heeft gisteren ontkend dat hij naar de ECB gaat. Hij zei daar voor het eerst van te hebben gehoord toen het Duitse blad Wirtschaftswoche daar mee kwam. 'Als een blad iets meldt, hoef ik dat niet serieus te nemen', aldus Delors. Hij zei nooit over het onderwerp met zjn medewerkers van gedachten te hebben gewisseld.
Duisenberg krijgt op 1 juli de leiding over het Europese Monetaire Instituut (EMI), de voorloper van de ECB. Dat betekent niet dat hij vanzelf president van de ECB wordt. Maar Kok gaat er wel van uit dat Duisenberg wordt benoemd. Zeker nadat alle andere EU-lidstaten de opmerking van de Franse president Chirac dat Duisenberg niet automatisch doorschuift, 'voor kennisgeving aannamen'. Chirac deed zijn uitlating eind december in Dublin.

