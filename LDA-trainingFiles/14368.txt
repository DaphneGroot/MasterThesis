Queensland.
Queensland (letterlijk vertaald: "Koninginneland") is een staat in het noordoosten van Australië. Queensland is in oppervlakte op een na de grootste en in bevolking op twee na de grootste deelstaat van Australië. De staat is genoemd naar Koningin Victoria, de monarch ten tijde van de vestiging van de voormalige kolonie. De hoofdstad en grootste stad van Queensland is Brisbane, gelegen in het zuidoosten van de staat. Het noordelijke gedeelte van de staat, gescheiden door de Steenbokskeerkring is tropisch. Het zuiden is subtropisch.
Queensland was oorspronkelijk een Britse kroonkolonie die in 1859 ontstond na afscheiding van Nieuw-Zuid-Wales. De stad Brisbane startte oorspronkelijk als de Moreton Bay strafkolonie, waar "convicts" werden vastgehouden die opnieuw de fout ingingen terwijl ze in Nieuw-Zuid-Wales hun straf uitzaten.
Queensland is de staat met de grootste bevolkingsgroei van Australië. Eind 2005 bereikte de bevolking een omvang van 4 miljoen. Naar verwachting zal de staat in 2051 een bevolkingsomvang hebben van 7,5 miljoen en daarmee de staat Victoria passeren.
Bevolking.
Queenslands bevolking is minder gecentraliseerd dan de rest van Australië. De hoofdstad Brisbane herbergt 45,5% van de totale bevolking van Queensland (2001). In de rest van Australië herbergen hoofdsteden gemiddeld 63,8% van de totale bevolking in een staat.
De totale bevolking van Queensland bedroeg op 7 augustus 2001 3.655.139, waarvan 1.627.535 in Brisbane. Hier komt jaarlijks 1,3 procent bij.
Steden.
De hoofdstad en grootste stad van Queensland is Brisbane. Brisbane ligt circa 100 kilometer ten noorden van de grens tussen Queensland en Nieuw-Zuid-Wales. Zuidoost Queensland kent verder een tweetal grotere bevolkingscentra: de Gold Coast ten zuiden van Brisbane, en de Sunshine Coast ten noorden van Brisbane.
Economie.
In 2001 had Queensland een Bruto Nationaal Product van ongeveer € 68.278.000.000 (A$ 115.530.000.000), wat overeenkomt met ongeveer € 12.000 (AU$ 20.400) per hoofd van de bevolking. Dit maakt Queensland na Tasmanië en Zuid-Australië de op twee na minst rijke staat van Australië.
Onderstaand overzicht vertelt ons wat de belangrijkste bedrijfstakken zijn in de primaire, secundaire en tertiaire sectoren.
Overheid.
Queensland is een Constitutionele monarchie, met de Britse Koningin als staatshoofd. Koningin Elizabeth II wordt vertegenwoordigd door een Gouverneur, sinds 2003 is dit Quentin Bryce. Het gekozen hoofd van de regering is de Premier, die een "Executive Council" (kabinet) aanwijst vanuit de 89 leden tellende "Legislative Assembly" (tweede kamer). Sinds 1998 is dit Peter Beattie van de Australian Labor Party. Het parlement van Queensland bestaat sinds 1922, toen de "Legislative Council" (eerste kamer) werd ontbonden, uit één kamer.
