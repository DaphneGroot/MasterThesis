	Supermarkten maken 8 procent meer omzet
	Supermarkten maken 8 procent meer omzet

ANP
VOORBURG
De omzet van de supermarkten is afgelopen november opnieuw fors gestegen, namelijk met 8,3 procent ten opzichte van november 1995. Hiermee werd de trend van omzetstijgingen in deze branche voortgezet. De prijzen stegen met 0,4 procent. Daardoor steeg het volume van de verkoop met 7,9 procent. Dit blijkt uit gegevens van het Centraal Bureau voor de Statistiek (CBS).
De omzet van de totale detailhandel steeg met 4,4 procent. De prijzen stegen met slechts 0,2 procent. De levensmiddelensector heeft met 6,6 procent het grootste aandeel in de omzetstijging. Dat de supermarkten nog harder stegen, komt doordat steeds meer kant-en-klaarmaaltijden worden verkocht en doordat de winkelsluitingstijden zijn verruimd.
De kledingbranche deed het in november slecht. Nadat in oktober een forse omzetstijging werd gemeten, trad in november een daling op met 2,9 procent. De verkopen daalden zelfs met 3,2 procent.
De doe-het-zelf zaken deden het onveranderd goed met een omzetstijging van 9,1 procent. Ook drogisterijen (+4,9 procent), schoenwinkels (+5,7 procent) en meubelzaken (+6 procent) deden goede zaken.


