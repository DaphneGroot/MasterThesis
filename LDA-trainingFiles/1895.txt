	Het beursdebutantenbal
	Van onze verslaggever
Lucas van Grinsven

AMSTERDAM
Heel wat beleggertjes die in 1996 hun eerste aarzelende schreden op de beurs hebben gezet, moeten in het nieuwe jaar een beslissing nemen over hun nieuwe status. Een jaartje pielen op het Damrak kun je nog afdoen als een jeugdzonde, maar als de debutant de beurslijn eveneens laat rinkelen in 1997 is hij definitief gezwicht voor de verlokkingen van de haute finance.
Het volkskapitalisme heeft in 1996 een hoge vlucht genomen. De grote Nederlandse banken melden 'forse' toenames van het aantal effectenrelaties. Postbank verwacht binnenkort zijn 100 duizendste beursklant. Een jaar terug waren dat er nog 60 duizend.
Deze jongste generatie beleggers heeft vorig jaar heel wat geleerd. Bijvoorbeeld hoe de kwalificatie irrational exuberance - irrationele uitbundigheid - uit de mond van een Amerikaanse centrale bankier ook de koersen in Amsterdam deden duikelen. Het sprookje van de boze Alan Greenspan had een gelukkig einde, want de koersen herstelden binnen twee weken.
Ook Nederland kent zijn beursgoeroe en gelukkig zit hij er net zo vaak naast. Robeco's J. van Duijn voorspelde vorig jaar een correctie. Die bleef uit. Voor 1997 is hij wederom somber gestemd.
Geen kleine belegger leeft zonder hoogtevrees. 'De beurs is zonder twijfel opgeblazen met deze k/w's. Ik heb de helft van mijn portefeuille omgezet in contanten', zegt een beursbenjamin.
De ander telt zijn zegeningen en heeft vrede met een mogelijke correctie: 'Het afgelopen jaar heb ik behoorlijk wat winst gemaakt. Als daar 15 procent van afkalft door een correctie kijk ik niet naar mijn verliezen, maar naar wat ik nog over heb.'
Na een jaar waarin calls vette winsten opleverden, gaat beleggingsclub de Specula's het nieuwe jaar een stuk voorzichtiger in. De groep heeft - kenmerkend - een handvol baisse-posities, afgegrendeld met geschreven puts. 'Het gokwerk zit er nu even niet in', zegt adviseur Anneke Lucassen.
Zelfs een kluns op de beurs, die een handvol verkeerde aandelen kocht, behaalde vorig jaar nog een riant rendement. Niet dat dit hem tevreden stemt. Wat is een schamele 10 procent als de beurs gemiddeld 33 procent deed, vraagt er één hardop.
Wat is het alternatief, zegt de ander. Een miezerige vier procent op een spaarrekening, zo vertellen zij op feestjes vol met louter succesverhalen. Als zelfs Parool-columniste Emma Brunt in het blad Beleggers Belangen prat gaat op een door haar gevolgde cursus Spelenderwijs Beleggen, dan kun je overal in de grachtengordel aankomen met een technische steun voor Philips die je werd ingefluisterd door een bevriende chartist. Sterker: tel je nog wel mee zonder een eigen account manager, of beter nog, private banker.
Hoge niveaus van de beursbarometers gaan hand in hand met waarschuwingen. Veel beleggers krijgen de kriebels van een fonds dat 25 keer de winst per aandeel moet kosten. Overgewaardeerd heet het dan. Had je drie jaar geleden gevraagd naar overwaardering, dan hoorde je koers-winstverhoudingen van 15 tot 20. Wat luttele jaren geleden nog overgewaardeerd was, is dat anno 1997 al niet meer.
Zo worden de regels aangepast terwijl het spel in volle gang is. Activa als effecten of huizen zijn momenteel het enige bezit met een lucratief rendement. En de stijgende waardering van deze assets is nog niet in zicht zolang de rente laag blijft en bedrijfswinsten stijgen, zegt Kees Koedijk, hoogleraar Finaniering aan het Limburg Institute for Financial Economics (LIFE). 'Volgens mij staan we nog maar aan het begin van de rally', zegt hij. 'Nergens staat geschreven wat de waardering van een aandeel maximaal mag zijn.'
Toch is er een objectieve rem op de koersstijgingen. Effecten stijgen momenteel sneller in waarde dan de winst, waardoor het dividend verhoudingsgewijs minder hoog wordt. Dat maakt een aandeel minder aantrekkelijk ten opzichte van een geheel vastrentende waarde.
Bij gelijkblijvende winstgroei zal de vraag naar aandelen dan afnemen waardoor de koersen minder snel zullen stijgen. Op zo'n moment daalt niet alleen het rendement behaald met dividend, maar ook met koerswinst. Aandelen hebben nu nog een rendementsvoorsprong op obligaties. Die risicopremie kan kleiner worden of zelfs geheel verdwijnen, zegt Koedijk. 'Maar op wat voor termijn dat gebeurt, één of tien jaar, dat weet niemand.'

