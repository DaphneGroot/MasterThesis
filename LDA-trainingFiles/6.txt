	Aantal boetes in verkeer veel groter dan geschat
	ANP
DEN HAAG
De politie heeft dit jaar in het verkeer meer dan twee miljoen processen-verbaal uitgeschreven. Dat is veel meer (400 duizend) dan het college van procureurs-generaal had geschat. Bij een gemiddelde verkeersboete van tachtig gulden betekent dit zo'n 32 miljoen gulden extra. Het zijn voorlopige cijfers, aldus dinsdag J. Simonis van het college van procureurs-generaal.
De cijfers staan in een conceptversie van het Landelijk Jaarplan 1997 van het Openbaar Ministerie. Het plan moet nog worden gepresenteerd. In het plan houden de procureurs-generaal overigens ook voor volgend jaar vast aan 1,6 miljoen processen-verbaal, aldus Simonis.
Procureur-generaal D. Steenhuis (Leeuwarden), portefeuillehouder verkeer, noemt 1996 een goed jaar en is zeer te spreken over de verscherpte handhaving. De aantallen verbalen zijn gehaald, en de landelijke veiligheidsprojecten functioneren goed, meent hij. Dat het aantal verkeersdoden dit jaar met ongeveer 6 procent is gedaald, heeft volgens hem alles te maken met de verscherpte handhaving.

