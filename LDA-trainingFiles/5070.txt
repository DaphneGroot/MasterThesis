	Geleen ondanks straf van bond toch nog naar de nacompetitie
	Van onze ijshockeymedewerker
AMSTERDAM
Tilburg, Nijmegen, Heerenveen en Geleen hebben zich het afgelopen weekeinde geplaatst voor de play-offs om het landskampioenschap ijshockey. De nacompetitie begint vrijdag met een volledige tussenronde waarin de volgorde van de teams wordt bepaald. Vervolgens speelt de nummer een tegen de nummer vier en de nummer drie tegen nummer twee. De winnaars van de best of five-serie bestrijden elkaar om de titel over minimaal vier en maximaal zeven wedstrijden.
In het slotweekeinde van de reguliere competitie was een sleutelrol weggelegd voor Utrecht. De al uitgeschakelde formatie van coach Andjelic klopte in de eigen hal vijf seconden voor tijd Eindhoven met 5-4. Een dag later kwam het tegen Geleen kracht tekort tegen de Limburgers. Met een comfortabele 4-0 overwinning verzekerde Geleen zich van een lucratief toegift.
Dat Geleen voor een uitzinnige ijshal Glaner Brook op eigen kracht de nacompetitie bereikte mag een wonder heten. Vorige week kreeg de club nog te horen dat Geleen twee punten in mindering werd gebracht wegens het niet opkomen voor het uitduel tegen Heerenveen. Dat reduceerde de kansen voor de ploeg die de laatste twaalf seizoenen onafgebroken was vertegenwoordigd in de kampioenscompetitie, maar nog nimmer de titel pakte, bijna tot nul.
Zeker gezien de laatste twee ontmoetingen die de kanshebbers op de felbegeerde vierde plaats, Deurne, Eindhoven en Geleen, in het slotweekeinde moesten afwerken. Maar zowel Deurne, dat tweemaal verloor, als Eindhoven werkten mee. Zodat een plaats voor de play-offs niet achter de groene tafel wordt beslist. Want daar zag het lange tijd naar uit. Geleen legde zich niet neer bij de straf die de Nederlandse IJshockeybond uitsprak en bezon zich op maatregelen. Er werd gedreigd met een civiele procedure, maar zo ver zal het waarschijnlijk niet komen nu Geleen zich heeft geplaatst.
Desondanks blijft er wrevel bestaan bij Geleen over de uitspraak rond het verplaatste duel met Heerenveen. Een incident met een voorgeschiedenis. In december gaf Geleen bij de NIJB aan dat het geen representatief team op de been kon brengen voor de duels tegen Heerenveen (thuis) en Dordrecht (uit). Bij hoge uitzondering werd Geleen door de bond dispensatie verleend en moest de ploeg proberen nieuwe data vast te stellen.
Geleen-voorzitter Hennekes: 'Alleen als wij geen ijs beschikbaar hadden zou de aanvankelijke thuiswedstrijd in Heerenveen in Friesland gespeeld worden. We hebben drie data gegeven aan Heerenveen, maar die club wilde niet direct met ons communiceren, alleen via de NIJB.
'We hebben zelfs voorgesteld om van de uitwedstrijd die we volgens het competitieschema nog in Heerenveen moesten spelen in een vierpuntenwedstrijd om te zetten. Over onze wensen is geen communicatie geweest. De bond heeft eigenhandig de wedstrijd midweeks vastgesteld een dag nadat we een ander duel moesten inhalen.'
Ook al heeft Geleen zich nu geplaatst, toch zet het de zaak door. Hennekes: 'Het gaat ons om het principe. De communicatie tussen de bond en ons was niet goed. Dat heeft eerder Dordrecht al ervaren. Die fout probeert de NIJB eveneens over onze rug te herstellen. Dat geintje gaat ons vierduizend gulden kosten, terwijl de bond Dordrecht niet tijdig heeft ingelicht dat we eind december niet konden spelen.'
Ook wat betreft de zaak met Dordrecht legt Geleen zich niet neer. Hennekes: 'Mochten we er met de NIJB niet uitkomen dan zullen we weer de ons beschikbare wegen gaan volgen om de kwestie te regelen.'

