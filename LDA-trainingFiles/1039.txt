	Sudanese rebellen openen bij Eritrea een derde front
	Van onze buitenlandredactie
AMSTERDAM
Het verbond van Noord- en Zuid-Sudanese rebellen heeft dinsdag bij de grens met Eritrea garnizoenen en steden aangevallen. Dit betekent dat de burgeroorlog nu een derde front kent. Volgens een woordvoerder van de rebellen is de garnizoensstad Gadamyeeb ten noordoosten van de stad Kassala reeds gevallen.

Behalve in de regio rond Kassala, ongeveer 450 kilometer ten oosten van de hoofdstad Khartoem, rukken de rebellen ook op in de meer zuidelijk gelegen Blauwe Nijl provincie bij de Ethiopische grens. Diep in Zuid-Sudan controleert het Sudanese Volksbevrijdingsleger (SPLA) al jaren het grootste deel van het platteland en enkele steden.
De rebellen opereren onder de naam Nationale Democratische Alliantie, met een hoofdkwartier in de Eritrese hoofdstad Asmara. Het SPLA heeft zich kort geleden bij het NDA aangesloten. De eerste grote gezamelijke militaire operatie vond het afgelopen weekeinde plaats.
SPLA-leider John Garang is voorzitter van het gezamelijke militaire commando. De NDA hoopt met het offensief impulsen te geven aan een volksopstand tegen het fundamentalistisch-islamitische regime van president Omar al-Bashir.
De Sudanese regering beschuldigde in eerste instantie buurland Ethiopië ervan achter het rebellenoffensief zitten. President al-Bashir kondigde dinsdag een 'jihad', een heilige oorlog, af tegen Ethiopië. Woensdag, na de strijd bij Kassala, werd ook Eritrea van agressie tegen Sudan beticht.
Een regionale oorlog lijkt haast onvermijdelijk. De tijd van praten en diplomatie is voorbij, waarschuwde al-Bashir, alleen de kogel kan een oplossing forceren.
In Khartoem werd de universiteit gesloten en werden mujahedin, 'heilige strijders', gemobiliseerd. Woensdag reed een eerste konvooi met versterkingen de stad Damazin in de Blauwe Nijl provincie binnen. Damazin heeft een hydro-electrische centrale die bijna heel Khartoem van elektriciteit voorziet. De rebellen zeggen dat zij de stad tot op tachtig kilometer zijn genaderd.
Behalve Ethiopië en Eritrea beschouwt Khartoem ook Uganda als vijandige natie. Uganda zou het SPLA in het zuiden steunen. De drie landen kregen vorig jaar 20 miljoen dollar militaire steun van de Verenigde Staten.
Ook Egypte heeft het inmiddelsbij Sudan verbruid. Sinds kort houden zich in Caïro twee belangrijke noordelijke Sudanese oppositieleiders op, onder wie ex-premier Sadeq al-Mahdi. Een Sudanese delegatie onder leiding van de vice-president reisde woensdag onverwacht naar Caïro om te vragen hoe het mogelijk is dat nu ook Egypte de oppositie openlijk steunt.

