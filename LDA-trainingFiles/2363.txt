	Een uitweg uit een wereld vol angsten
	@@0IER@@0 E STRATEN VOL volwassen mannen en vrouwen met oranje geverfde gezichten die hun fiets terug eisten, hartstochtelijk juichende meutes, triomferende opa's en oma's met oranje petjes en sjaaltjes. Een hoofdstad die in zijn voegen kraakte onder een nooit vertoonde uitbarsting van vreugde. De dag was zaterdag 25 juni 1988 en de aanleiding was 'maar een spelletje': Nederland werd Europees kampioen voetbal.
Het lijkt alsof de roes die een sportevenement kan oproepen sindsdien een steeds grotere aantrekkingskracht uitoefent. Als er iets groots op stapel staat, wil iedereen er bij zijn. Het Thialf-stadion wordt een paar keer per jaar omgetoverd in een heksenketel van zingende en dansende burgers. De Elfstedentocht brengt een complete volksverhuizing tot stand. De flanken van de cols in de Tour de France zien ieder jaar zwart van de mensen.
Zelfs een kroonprins voelt zich niet te groot voor de sensatie van een sportmanifestatie. De onderdanen kijken begripvol toe hoe Zijne Koninklijke Hoogheid met hockeysters in extase over de grasmat rolt na het behalen van een bronzen medaille op de Olympische spelen.
De wave is ingeburgerd als signaal dat het allemaal 'te gek' is, al is de sportwedstrijd zelf nog zo belabberd. De schoonheid van de sport is niet het belangrijkste. Het gaat om de chemie in een stadion volgepakt met mensen die allemaal per se een geslaagde avond willen hebben, zodat ze later kunnen zeggen: 'Ik was erbij en inderdaad: de sfeer was fantastisch.'
Paul de Knop is hoogleraar in de sport en bewegingswetenschappen aan de universiteit van Brussel. Hij houdt zich bezig met de maatschappelijke effecten van sport. De enorme belangstelling voor evenementen en het grenzeloze enthousiasme dat daarbij los kan komen, beschouwt de wetenschapper, die zelf jaren bij de Antwerpse voetbalclub Beerschot op het hoogste amateurniveau speelde, als vluchtgedrag uit de moderne samenleving.
De Knop, die het komend academisch jaar een bijzondere leerstoel in sportwetenschappen aan de universiteit van Tilburg aanvaardt, denkt niet dat het publiek in het Thialf-stadion, bij de Elfstedentocht, of Willem-Alexander bij de Olympische Spelen gek is. De mens wil zich alleen afkeren van de gecompliceerde, bureaucratische wereld die hem in veel opzichten boven de pet groeit en dompelt zich onder in het heldere universum dat sport heet, meent De Knop.
De wetenschapper kijkt wat somber uit zijn ogen. Dat komt waarschijnlijk niet alleen door de deerniswekkende omgeving van het wegrestaurant langs de weg van Antwerpen naar Brussel, waar het gesprek plaats vindt, maar ook door zijn weinig vrolijk stemmende kijk op de maatschappij. De moderne mens is bang, onzeker en wordt overstelpt met informatie waar hij geen raad mee weet, is de opvatting van De Knop. Sport biedt een uitweg.
'De mens durft tegenwoordig geen vlees meer te eten, omdat hij bang is voor ziektes, durft zijn kind niet meer op straat te laten spelen uit angst voor verkrachters, ziet dagelijks de meest verschrikkelijke beelden over honger, oorlog en rampspoed. Ze zoeken een uitweg, zoals een kind dat doet als het met zijn handen de oren bedekt om niet te willen horen.'
Een sportevenement is volgens De Knop 'een ideale couveuse, het cocon waarin de mens kruipt' om zich te verschuilen voor de ingewikkelde wereld. De Elfstedentocht is slechts een voorbeeld van dat algemene verschijnsel. 'Mensen verkleden zich, zingen en deinen, hossen de ganse dag; de Elfstedentocht is carnavalesk, een uitspatting. Het vergt geen engagement. Je reist er naar toe en vertrekt weer als het afgelopen is. Het is een hedonistische verzuchting.'
Een sportmanifestatie dient volgens De Knop ook vaak als een oord waar agressie een plaats vindt. 'Het voetbalstadion was lange tijd de enige plek waar je iemand gewoon kon uitschelden. Het was gewoon een uitlaatklep. Nu steeds meer voetbalclubs maatregelen nemen om het geweld te weren uit de stadions, verplaatst het zich naar buiten, naar de straat.'
De Knop spreekt soms zinnen alsof ze rechtstreeks uit een deprimerende Russische roman komen. 'Het moderne leven is een queeste naar oppervlakkige opwinding.' Hij praat over de zapcultuur, het springen van televisiekanaal naar televisiekanaal, van de ene sensatie vlug verder naar de andere. Een cultuur die ook in de sport haar intrede doet. 'In het korte tijdstip dat de mens op aarde is wil hij zoveel mogelijk meemaken en genieten. Sportevenementen voldoen aan die behoefte, maar de paradox van de moderne mens is dat hij aan de ene kant wil genieten en aan de andere kant ook verbondenheid en geborgenheid zoekt.' Het zijn de sportidolen die houvast bieden.
Sporters zijn, volgens De Knop, de goden van de geseculariseerde wereld, net als pop- en filmsterren, of zelfs schrijvers dat kunnen zijn. Het zijn figuren waar tegenop gekeken kan worden. En zoals christenen tegen de ketters ten strijde trokken, kunnen adepten van een sportheld hem verdedigen tegen de buitenstaander die het idool niet erkent en weer een ander aanhangt. Dat is de betrokkenheid, maar makkelijker dan bij Goden kan een sportheld ingewisseld worden. 'Het is een vluchtige verbondenheid', zegt De Knop. 'Je hoeft je niet vast te leggen.'
De zapcultuur doet ook haar intrede in de beoefening van sport zelf. Het zappen van sport naar sport gebeurt vooral tijdens de vakantie. Veel sporten hebben hun populariteit te danken aan toeristen. Skin, surfen en mountainbiken zijn voorbeelden van sporten waar mensen vaak voor het eerst mee in aanraking komen tijdens de vakantie.
Zelfs het parkeerterrein van het wegrestaurant is daarvoor een illustratie. De auto's met fietsen of surfplanken op het dak rijden af en aan op weg naar zonniger oorden. Vakantie en sport worden steeds meer met elkaar verbonden. '26 Procent van de sportactieve bevolking doet alleen nog tijdens de vakantie aan sport', zegt De Knop. 'Het dolce far niente, het zalig niets doen, is een veel minder populaire vakantiebesteding dan vroeger.'
De Knop verandert plotseling in een traditionele socioloog. Hij pakt een schrijfblokje en tekent strakke schema's over de ontwikkeling van het toerisme. Vroeger bestond een vakantie uit zon, zand en zee, maar tegenwoordig wil de toerist avontuur en opwinding. 'De Club Meds hebben daar slim op in gespeeld met hun stelselmatige, sportieve animatie. Traditionele kuuroorden als Baden en Spa, waar vroeger de jetset ging uitrusten, hebben onder deze ontwikkeling ernstig te lijden.'
De mogelijkheden worden groter. Op internet kunnen de meest uitlopende sportvakanties worden geboekt. Steeds meer bedrijven richten zich volledig op de vakantieganger die niet meer op het strand wil bakken. Ze organiseren spotgoedkope duikvakanties in Egypte, wandeltochten door de Alpen en fietsvakanties door de Pyreneen. Ook enkele oud-studenten van De Knop hebben zich met succes op deze markt gestort.
'Een zakenman die naar het buitenland gaat en wil tennissen, hoeft daar geen moeite voor te doen', zegt De Knop. 'Er zijn organisaties die tegen betaling een baan en tegenstander voor hem zoeken. Een soort callgirl voor de sportbeoefening. Het aantal opties groeit nog steeds. Van raften tot wandelen.'
De maatschappij in zijn geheel wordt sportiever. 'Vooral om er goed uit te zien. Het gezondheidsaspect speelt ook een rol, maar moet niet overschat worden.' Het is de cultuur van het lichaam en het ideaal van de eeuwige jeugd dat aanzet tot sporten. 'Mensen willen kost wat het kost jong blijven en het lichaam wint steeds meer aan belang. Het zijn dan ook jongeren die tegenwoordig een voorbeeldfunctie vervullen en niet zoals vroeger de ouderen. Daarom zie je nu volwassen mannen in een glitterpakje op een snowboard. De jeugd doet het voor en de volwassenen volgen.'
De Knop heeft zich het gehele gesprek van elk moreel oordeel onthouden, maar bij het laatste thema valt hij even uit de toon. 'Er wordt vaak gezegd dat er bij de jeugd een sterke vervaging van normen en waarden is, maar wij hebben het zo ver laten komen. De ouders hebben geen autoriteit meer.' Dan valt hij terug in zijn oude rol, want 'een wetenschapper is er niet om te oordelen. Hij is er om vast te stellen.'
Dit is de vierde aflevering van een serie verhalen over de topsport als maatschappelijk fenomeen. De eerste drie verhalen stonden in de kranten van 5, 12 en 19 juli.

Foto
	Het enthousiasme na het behalen van Europees kampioenschap van Oranje was ongekend.FOTO KLAAS-JAN VAN DER WEIJ

