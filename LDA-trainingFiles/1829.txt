	Ook PTT Post en ABN Amro in kort geding gedagvaard Postcode Loterij duldt geen buitenlanders
	Van onze verslaggever
AMSTERDAM
De Nationale Postcode Loterij is in het geweer gekomen tegen buitenlandse concurrenten die zonder vergunning deelnemers zouden werven in Nederland. De Süddeutsche Klassenlotterie wordt het slachtoffer van het offensief. Tegen de agent van Duitse loterij is een kort geding aangespannen. Ook PTT Post en ABN Amro zijn gedagvaard.
'We hebben het diverse malen bij justitie gemeld, maar die onderneemt geen actie', zegt een woordvoerster van de Postcode Loterij. 'Dan doen we het zelf maar.'
Met de juridische actie wil de organisatie naar eigen zeggen een voorbeeld stellen. De Postcode Loterij stoort zich al enige tijd aan de activiteiten van buitenlandse loterijen. Deelname aan een niet-Nederlandse loterij is niet verboden, maar het is buitenlandse organisaties niet toegestaan hier reclame te maken.
Daarvoor is een vergunning nodig. De overheid geeft die echter niet meer af. Buitenlandse organisaties komen helemaal niet in aanmerking. Die dragen geen kansspelbelasting af aan de Nederlandse staat. Bovendien gaan de opbrengsten niet naar goede doelen, zoals bij de meeste Nederlandse loterijen het geval is.
Het organiseren van een loterij zonder Nederlandse vergunning is strafbaar gesteld, maar in de praktijk zegt de Postcode Loterij daar weinig van te merken. Het is de organisatie een doorn in het oog dat buitenlandse loterijen, met vaak grote prijzen, hier steeds populairder worden.
Nederlanders besteedden vorig jaar rond de 110 miljoen gulden aan buitenlandse kansspelen, schatte het College van toezicht op de kansspelen vorige maand in een onderzoek. Met 146 duizend deelnemers trekt de Duitse Lotto de meeste deelnemers in Nederland. Als het gaat om jaarinleg, wordt de Lotto echter voorbijgestreefd door de Süddeutsche Klassenlotterie. Met naar schatting 54 duizend deelnemers haalt de organisatie 38 miljoen binnen. De Lotto trekt 33 miljoen uit de markt.
De Postcode Loterij wil de Süddeutsche Klassenloterie aanpakken via zijn agent, het bedrijf Schindler in het Duitse Heidelberg. Via een postkantoor in Sittard sturen de gebroeders Schindler reclamemateriaal op. De twee houden een bankrekening aan bij ABN Amro. Op die rekening kunnen deelnemers hun inleg storten met acceptgiro's en machtigingskaarten. Correspondentie loopt via een Nederlands antwoordnummer en een postbus die PTT Post ter beschikking heeft gesteld.
Met het geding wil de Postcode Loterij bewerkstelligen dat Schindler stopt met wervingsacties. G. Lobé, advocaat van Schindler, zegt verbaasd te zijn over de actie van de Postcode Loterij. 'Schindler werkt al dertig jaar in Nederland. Dat is nooit een probleem geweest. Voor justitie niet, voor de Postcode Loterij niet en voor anderen niet.' Volgens hem is het geen uitgemaakte zaak dat de Wet op de Kansspelen uitmaakt dat Schindler verliest. 'Zij gebruiken hem alleen om een concurrent van de markt te schoppen. Dat lijkt me geen juist interpratie.'
Ook PTT Post en ABN Amro zijn gedagvaard, omdat zij volgens de Postcode Loterij meewerken aan illegale activiteiten. Beide bedrijven trekken zich voorlopig niets aan van de dreigementen van de Postcode Loterij. PTT Post laat de zendingen van Schindler gewoon doorgaan, met een beroep op de bezorgplicht. Het postbedrijf mag zich ook niet bemoeien met de inhoud van poststukken, omdat die onder het briefgeheim valt, 'en daar zijn we heel zorgvuldig mee', zegt een woordvoerster.
Ook de ABN Amro trekt zich weinig aan van de klacht van de Postcode Loterij. 'Wij verlenen Schindler een dienst, het is maar de vraag of we daarmee het werven van deelnemers aan de klassenlotterie bevorderen', zegt een ABN Amro-woordvoerder.

