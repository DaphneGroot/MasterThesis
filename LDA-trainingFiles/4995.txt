	Veteraan Kruithof doorbreekt sportieve pact
	Van onze verslaggever
LEEUWARDEN
In de bloei van zijn schaatsleven kreeg Jan-Roelof Kruithof nooit de kans de Elfsteden-wedstrijd naar zijn hand te zetten. Hij was de triomfator van de alternatieve Elfstedentochten, op Scandinavisch ijs, maar de echte wedstrijd tussen elf Friese steden werd hem in de jaren zeventig, zijn jaren, door de weergoden onthouden.
Zaterdag finishte de 59-jarige architect uit Havelte zowaar nog eens in de schijnwerpers, als eerste toerrijder. Het leek een leuke ervaring voor een oude man, maar het was meer een streek van een oude vos, zo bleek uit verklaringen van collega-toerrijders in de Leeuwarder Courant. De slachtoffers waren Cees Borst uit Leiderdorp, Ron Postma uit Burgwerd en de Drent Jans Inberg.
Zij waren tien en twintig minuten na Kruithof gestart en voegden zich nabij Dokkum bij hem. Kruithof had toen al de hulp van wedstrijdrijder Van der Weide gevraagd. Ook Arend Klos kwam in de groep terecht. Terug naar Bartlehiem regelde Kruithof (Postma: 'Hij zat er wat doorheen') het zo dat de groep van zes gelijktijdig over de streep zou komen.
Van dat mooie plaatje kwam niets terecht. Een paar meter voor de finish snelde Kruithof alsnog vooruit en zocht, aldus Borst, direct de camera's op om zich te presenteren als de eerste toerrijder. Borst en Postma, de snelsten in tijd, konden hun ogen niet geloven. Het sportieve pact was doorbroken.
Kruithof hield vol dat hij een schoon geweten had en dat hij per ongeluk 35 centimeter voor de anderen was uitgeschaatst. Met zes man precies tegelijk aankomen, zou volgens de oude matador te moeilijk zijn.

