	Handel in XTC-pillen tiert welig in disco's Indonesië
	Van onze buitenlandredactie
AMSTERDAM
De handel in XTC heeft in de laatste twee jaar in Indonesië een enorme vlucht genomen. Vooral in grote discotheken tiert de handel welig. De Indonesische politie onderschepte het afgelopen jaar bijna 340 duizend pillen. Het merendeel daarvan kwam uit Nederland en werd Indonesië ingevoerd via de luchthavens van Jakarta en van provinciehoofdstad Denpasar op Bali.
Ook postkantoren worden in toenemende mate gebruikt als doorvoerhaven, aldus de politie. In totaal werden 39 mensen gearresteerd, onder wie zeker zes Nederlanders.
De meeste aandacht in Indonesië ging vorig jaar uit naar Zarina, een soapsterretje dat op 7 augustus werd gearresteerd wegens het bezit van circa 30 duizend pillen en een grote hoeveelheid geld. Zij ontsnapte een dag later onder verdachte omstandigheden en werd pas in november teruggevonden in de Amerikaanse stad Houston. Zarina, die sindsdien de bijnaam 'Queen of XTC' draagt, zou volgens geruchten contacten hebben met Ari Haryo Wibowo Hardjojudanto, beter bekend als Ari Sigit, een kleinzoon van president Soeharto. Ari zelf gaf eind december in een interview met het Indonesische weekblad D & R toe dat hij Zarina een keer had ontmoet via een vriend van hem, Humphrey Djemat, waarmee ze toen een verhouding had. Hij ontkende echter banden met haar te onderhouden en vroeg zich af wie die geruchten de wereld in bracht. Ook Zarina ontkent elk contact.
Een van de aanvoerlijnen voor XtC die in processen in Indonesië regelmatig opduikt, loopt van Amsterdam via Parijs en Hongkong naar Indonesië. Volgens een verdachte zou de betaling voor deze lijn in handen zijn van een persoon in Singapore. In een andere zaak in december kwam een mogelijke connectie met luchtvaartmaatschappij Garuda aan de orde. De rechter veroordeelde toen een man die een in Nederland opgehaalde partij pillen moest overhandigen aan een werknemer van Garuda. De werknemer had die dag echter vrijaf, waardoor de pillen terechtkwamen bij de gevonden voorwerpen.
De Indonesische regering en politie hebben aangekondigd dit jaar harder op te zullen treden tegen de handel in XTC. Daarbij zou een nieuwe wet, die handel, productie en bezit van de pillen binnen de wet op verdovende middelen brengt, een belangrijk hulpmiddel zijn. Tot op heden valt de handel nog onder de gezondheidswet, die weliswaar een maximumstraf van vijftien jaar en een boete van rupiah 300 miljoen kent, maar waaronder vervolging niet eenvoudig is.

