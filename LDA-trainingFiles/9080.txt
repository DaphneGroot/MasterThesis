Aat.
Aat (Frans: "Ath") is een kleine Waalse stad in het noorden van de Belgische provincie Henegouwen. De stad ligt aan de samenvloeiing van de Oostelijke en de Westelijke Dender, die als Dender vanaf Aat bevaarbaar is. De stad telt ruim 29.000 inwoners.
Aat is bekend om zijn jaarlijkse Reuzenstoet of "Ducasse van Aat", die elke vierde zondag van augustus plaatsvindt (zie Stadsreuzen). Van de middeleeuwse verdedigingswerken rest in Aat slechts de Burbant-toren.
Geschiedenis.
De stad Aat werd in 1166 gesticht en groeide weldra uit tot een belangrijk regionaal centrum, waarvan de bloei en de uitstraling voortduurde tot het einde van de 16e eeuw.
Graaf Boudewijn IV van Henegouwen liet in de moerassige samenloop van de Oostelijke en de Westelijke Dender het Kasteel Burbant ("castrum") bouwen, een vestingtoren die er nog steeds bestaat. Aan de voet van deze beschermende vesting stichtte hij ook een nieuwe stad, waaraan hij een aantal privileges toekende met de bedoeling bewoners aan te trekken.
Zijn zoon en opvolger Boudewijn V bouwde een grote stadsomwalling in het kader van zijn strijd tegen de graaf van Vlaanderen en de hertog van Brabant. Omstreeks 1320-1325 werden deze ringmuren verstevigd. Door de aantrekkingskracht van de stad kwamen er zich steeds meer inwoners vestigen en breidde de oorspronkelijke stadskern zich steeds verder uit (in zuidoostelijke richting). Op initiatief van Willem I van Avesnes werd er een lakenweverij gevestigd en kon de industrie zich verder ontwikkelen. Op 4 juni 1357 kwam de Vrede van Aat tot stand, waardoor een einde kwam aan de zgn. Brabantse Successieoorlog. Ook op cultureel gebied was de uitstraling van Aat zo groot geworden, dat in oktober 1416 het stadsbestuur aan priester Jacques Véron en zijn medewerkers de opdracht gaf een Latijnse School te stichten, waarvoor de leerlingen van overal toestroomden. Onder meer de humanist Justus Lipsius heeft in deze school zijn opleiding genoten.
Omstreeks 1370 had graaf Albrecht van Beieren een tweede omwalling laten graven, waardoor de stedelijke verdedigingsgordel verdrievoudigd werd. Hierna ondergingen de wallen tot de 17e eeuw geen veranderingen meer. Het onderhoud werd echter verwaarloosd, en toen de troepen van Lodewijk XIV in 1667 de stad belegerden, kon deze slechts één dag aan de vijandelijke artillerie weerstand bieden. Vauban verbeterde de versterkingen van Aat, als eerste Franse stad in de Spaanse Nederlanden.
Aat aan de Dender was in de late 17e eeuw en eerste helft van de 18e eeuw een van de vestingsteden die deel uitmaakten van de Nederlandse vestingsbarrière in de Zuidelijke Nederlanden.
Onder het Franse bewind kwam de stedelijke economie echter langzaam tot verval. Aat werd een tweede maal door de Fransen verwoest in 1745, en vervolgens onder koning Willem I opnieuw hersteld, zodat de stad in de 19e eeuw weer kon opbloeien, door de vestiging van nieuwe industrieën, onder meer meubelmakerijen en de ontginning van steengroeven in de buurt (Maffle). Twee wereldoorlogen maakten alweer een einde aan deze welvaart.In de jaren 80 van 20e eeuw heeft de stad Aat onder meer als burgemeester de PS-zwaargewicht Guy Spitaels gehad, die grote infrastructuurwerken heeft laten uitvoeren. Het betreft onder meer de aanleg van een ringweg rond de stad, alsmede belangrijke spoorwegverbeteringen. Deze hebben de toegankelijkheid en de leefbaarheid van de stad in grote mate verhoogd. Budgettair hield dit echter gelijke pas met de (door tegenstanders als megalomaan bestempelde) opvattingen van de socialistische voorman.
In de deelgemeente Gellingen vond op 30 juli 2004 een zware gasexplosie plaats.
Kernen.
De gemeente telt 19 deelgemeenten. Naast Aat zelf zijn dit Lanquesaint, Irchonwelz, Ormeignies, Bouvignies, Ostiches, Rebaix, Maffle, Arbre, Houtaing (Houthem), Ligne, Mainvault, Moulbaix, Villers-Notre-Dame, Villers-Saint-Amand, Gellingen ("Ghislenghien"), Isières, Meslin-l'Evêque en Gibecq (Gibeek). In Ormeignies ligt nog het gehuchtje Autreppe dat zijn eigen parochie heeft.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2013-2018.
Het bestuur van Aat bestaat uit de PS die de meerderheid van de zetels heeft. De OCMW-voorzitter wordt geleverd door de MR.
Openbaar vervoer.
In Aat is een spoorwegstation van de NMBS: station Aat.
