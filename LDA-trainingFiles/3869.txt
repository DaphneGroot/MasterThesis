	Sovjet-Unie was een zieke tor; GADDIS OVER OORSPRONG EN UITKOMST KOUDE OORLOG
	DE KOUDE OORLOG is echt geschiedenis geworden - een zeer jonge televisiemaakster vroeg mij laatst wanneer die oorlog precies was, en of ik hem zelf had meegemaakt. Of de wereld daarmee gediend is, is vooralsnog de vraag, maar voor de geschiedschrijving is het einde van de Koude Oorlog een groot voordeel. Nog levende hoofd- en bijrolspelers worden loslippiger, archieven gaan open, of zitten althans niet langer potdicht. En ook historici praten en schrijven wat vrijer en objectiever nu de wedstrijd beslist is.
Dat was lange tijd anders. Al in de jaren vijftig ontstonden twee scholen ter verdediging van beide supermachten. Volgens de 'orthodoxe' school van historici ging de Koude Oorlog om moraliteit en ideologie: dictatuur tegen democratie, onderdrukking tegen vrijheid. Stalin had Oost-Europa bezet op een wijze die nauwelijks verschilde van die van Hitler, en zou diens voorbeeld ook in West-Europa volgen als hij de kans kreeg. De westerse strategie van indamming - containment - van de Russische invloed door het opbouwen van een militaire alliantie, een kernwapenarsenaal en een kordon van anticommunistische landen was in deze visie dan ook geheel gerechtvaardigd.
De zogenoemde 'revisionistische' school zag dit als vrome praat. Wat het Westen, ofwel de Verenigde Staten, voortdreef, was niet angst voor andermans imperialisme, maar hoogsteigen imperialisme van een bijzondere soort. De VS, zo poneerde de aartsvader van de revisionisten William Appleman Williams, waren al vanaf de negentiende eeuw uit op maar n ding: afzetmarkten. Vandaar de kanonneerbootdiplomatie die Japan openbrak, de 'open-deur-politiek' in China, de talloze interventies in Midden- en Zuid-Amerika, en nu de Koude Oorlog.
Deze nogal eendimensionale voorstelling van zaken werd door latere revisionisten aanzienlijk genuanceerd, maar wat bleef was de overtuiging dat de schuld van de Koude Oorlog vooral lag bij Amerika, dat de voornamelijk defensief opererende Sovjet-Unie behandelde als een expansionistisch gevaar.
Toen de golf van Nieuw-Linkse interpretaties eind jaren zeventig begon weg te ebben, kwam het debat in rustiger vaarwater. Een derde stroming in de Koude Oorlog-studies lanceerde de zogenoemde 'symmetrische' of 'post-revisionistische' interpretatie: de Koude Oorlog was allereerst een ordinaire machtsstrijd tussen twee 'rijken' die zich gedroegen zoals rijken altijd al hadden gedaan: egostisch, argwanend, maar pragmatisch. De hele ideologische rimram rondom de Koude Oorlog was deels rookgordijn, deels misverstand.
Ondertussen hingen deze studies geheel scheef wat hun bronnen betrof. Van de Amerikanen wisten we veel, van de Russen bijna niets. Daarom bleef het moeilijk de vraag te beantwoorden waar het eigenlijk allemaal om draaide: wiens schuld was de Koude Oorlog?
We Now Know juicht de omslag van het nieuwste boek van een van de veteranen van de Koude-Oorlogsgeschiedschrijving, de Amerikaan John Lewis Gaddis. Eindelijk, zegt hij, is de Koude Oorlog gewone geschiedenis geworden: we zitten er niet meer middenin, we weten hoe het is afgelopen en we kunnen bronnen van alle partijen inzien. Het is tijd voor antwoorden.
Gaddis' antwoord op de grote schuldvraag is geen verrassing, omdat hij dat al eerder verkondigde: de schuld van de Koude Oorlog draagt Stalin. De eigenaardigheden van grote mannen, stelt Gaddis, hebben soms grote gevolgen, zeker als het gaat om een almachtige tiran als Stalin. Diens ziekelijke achterdocht doordesemde alles in de Sovjet-Unie, inclusief de buitenlandse politiek. Stalin kon de veiligheid die hij begrijpelijkerwijze zocht, alleen zien als een schaars en niet te vermeerderen goed, dat slechts te verkrijgen was door het anderen af te nemen. Hij beschermde zijn positie op het internationale toneel precies zoals in zijn eigen hofhouding: door intimidatie, desnoods eliminatie van potentile rivalen.
Stalins opstelling, zegt Gaddis, maakte een conflict tussen de Sovjet-Unie en de andere winnaars van de Tweede Wereldoorlog onvermijdelijk. De Britse en Amerikaanse leiders waren er op zichzelf niet tegen dat Stalin zijn invloedssfeer over Oost-Europa uitbreidde, maar de manier waarop dat gebeurde, was voor hen van meer dan symbolisch belang, al was het maar met het oog op de gevoelens van de kiezer.
Met tact en inschikkelijkheid, zegt Gaddis, had de Sovjet-Unie Oost-Europa tot een soort groot Finland kunnen maken en zo het veiligheidskordon kunnen verkrijgen dat zij zocht. Maar voor Stalin was inschikkelijkheid een teken van zwakte, dus drukte hij zelfs de kleinste opleving van onafhankelijkheid de kop in. En tactvol was het optreden van de bezettingslegers ook niet te noemen: sinds kort is bekend dat de Russen twee miljoen Duitse vrouwen verkrachtten.
De autoritaire onderwerping van Oost-Europa leidde tot een westerse defensieve reactie in de vorm van de NAVO en daarmee waren de lijnen getrokken. Er ontstonden twee 'rijken', zo zegt Gaddis de historici van de symmetrische school na. Maar in tegenstelling tot deze historici ziet hij deze rijken niet als een soort neutrale, uitwisselbare entiteiten, maar acht hij de ideologische verschillen tussen beide van eminent belang.
Het Russische en het Amerikaanse rijk, zo stelt Gaddis, waren fundamenteel verschillend van aard, omdat de Russen en Amerikanen fundamenteel anders opereerden. Beiden gedroegen zich zoals ze thuis gewend waren. De Amerikanen handelden als liberale democraten: pragmatisch, vaak ad hoc, altijd rekening houdend met hun onderdanen, soms zelfs door hen gestuurd, zoals bij de totstandkoming van de NAVO. De Russen opereerden als dogmatische tirannen: zelfzuchtig, argwanend en op enkele kritieke ogenblikken verblind door een ideologie die het zicht op de werkelijkheid ontnam, zoals in het geval van de Noord-Koreaanse aanval op Zuid-Korea, waarvoor Stalin wel degelijk toestemming blijkt te hebben gegeven.
En zo werden de twee rijken afspiegelingen van de hen dominerende maatschappijen. Het ene rijk was met bruut geweld opgelegd en vertoonde dan ook geen wezenlijke samenhang. De Russen verspeelden met hun optreden in korte tijd hun in de strijd tegen nazi-Duitsland opgebouwd krediet en demonstreerden keer op keer - Praag 1948, Berlijn 1953, Boedapest 1956 - geen enkele belangstelling te hebben voor de belangen en wensen van hun vazalstaten.
Het Amerikaanse rijk daarentegen was ontstaan op uitnodiging van de onderdanen zelf. De Amerikanen demonstreerden bovendien hun onzelfzuchtigheid door de oude vijanden Duitsland en Japan op een koers te zetten die hen tot hun grootste economische concurrenten zou maken. Het grote verschil was natuurlijk dat de leden van de westerse alliantie zich verbonden wisten door de uiterst tastbare belangen van de vrije markt en de verdediging van de democratie.
'De hieruit voortspruitende asymmetrie', concludeert Gaddis, 'verklaart de oorsprong, de escalatie en de uiteindelijke uitkomst van de Koude Oorlog.' Die uitkomst lag eigenlijk begin jaren zestig al vast, omdat toen al duidelijk was dat het Amerikaanse rijk bloeide, en het Russische fossiliseerde.
Hoe kan het dan dat niemand dat zag aankomen? Gaddis zelf schreef in The Long Peace uit 1987 nog dat de Koude Oorlog nog lang niet over leek. Dat komt, zegt hij, doordat de vrede werd bewaard door de wederzijdse afschrikking. Daardoor ontstond de neiging de machtsbalans af te meten aan nucleaire capaciteit. En dat was het enige gebied waarop de Sovjet-Unie zich tot in de jaren tachtig met het Westen kon meten. De Sovjet-Unie, zegt Gaddis, was een in toenemende mate eendimensionale macht in een multidimensionale rivaliteit; ze was een tor met indrukwekkende tentakels en een keihard pantser, maar volledig ondervoed en ziek. Ze zag er indrukwekkend uit, tot ze plotseling omviel.
Gaddis' herinterpretatie van de Koude Oorlog komt vooral neer op een herwaardering van het belang van ideologie en moraliteit. De orthodoxe school had gelijk; de meeste mensen zagen de Koude Oorlog als een strijd tussen goed en kwaad, alleen de historici niet. Op de strijdtonelen van het Oost-West conflict buiten Europa lag dat natuurlijk anders, met Vietnam als meest tragische voorbeeld. Maar deze strijdtonelen, hoe bloederig ook, waren van afgeleid belang. De Koude Oorlog ging om Oost-Europa. Daar begon hij, en daar eindigde hij.
Bart van der Boom
John Lewis Gaddis: We Now Know - Rethinking Cold War History
Clarendon Press, import Nilsson & Lamm; 425 pagina's;  87,-.
ISBN 0 19 878070 2.

Foto
	Boedapest na een aanval van Sovjet-troepen tijdens de Hongaarse opstand, oktober 1956. FOTO ERICH LESSING/MAGNUM/ABC

