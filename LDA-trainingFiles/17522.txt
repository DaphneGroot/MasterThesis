 ACHMEA HYPOTHEEKBANK HALFJAARWINST STIJGT 28 PCT. 
 ZEIST, 26 aug (Reuter) - Achmea Hypotheekbank NV heeft meegedeeld dat zij in de eerste helft van 1996 een netto winst heeft geboekt van 17,7 miljoen gulden, vergeleken met 13,8 miljoen in dezelfde periode van 1995. 
 De hypothekenportefeuille groeide met zeven procent tot 9,85 miljard gulden en in augustus passeerde deze portefeuille de grens van 10 miljard gulden, aldus de dochter van de Achmea Groep. 
 In Achmea Hypotheekbank zijn de hypotheekactiviteiten ondergebracht die onder de namen Centraal Beheer, Woonfonds Hypotheken, Avero en FBTO op de markt worden gebracht. 
 Moedermaatschappij Achmea Holding NV deelde eerder vandaag mee dat haar winst in de eerste helft van 1996 met bijna 18 procent is gestegen tot 318,6 miljoen gulden. 
 (c) Reuters Limited 1996. 
