	Festival Rotterdam opent dit keer met zeven films tegelijk
	Van onze verslaggever
ROTTERDAM
Het International Filmfestival Rotterdam opent op 24 januari met zeven films tegelijk. De 26e editie, onder leiding van de nieuwe Engelse directeur Simon Field, vindt voor het eerst plaats in het theatercomplex van Pathé aan het Schouwburgplein. Simon Field wilde deze nieuwe entourage op een bijzondere manier inwijden en heeft voor alle zeven zalen een openingsfilm geprogrammeerd.
De genodigden zullen in Pathé 1 de debuutfilm van de New Yorkse schilder Julian Schnabel, Basquiat, zien. Het 'gewone' publiek, dat Field nadrukkelijk bij zijn eerste presentatie wil betrekken, kan tegen betaling kiezen uit een selectie van films die tot de favorieten van Field zelf behoren en een goed inzicht geven in de breedte van het programma.
Vertoond worden La promesse van de Belgische broers Jean-Pierre en Luc Dardenne, de Hongkong-Chinese komedie Signal Left, Turn Right van Huang Jianxin, Y'aura-t-il de la neige à Noeël van de Franse regisseuse Sandrine Veysset, Macadam Tribu van de Malinees José Laplaine, de Engelse erotische thriller Guy van Michael Lindsay-Hogg en Hwa-Eom-Gyong van de Zuid-Koreaanse regisseur Jang Sun Woo, aan wie het festival een retrospectief wijdt.
Basquiat gaat over de opkomst en ondergang van de in 1989 aan een overdosis drugs overleden zwarte graffiti-kunstenaar Jean-Michel Basquiat in de New Yorkse kunstwereld van de jaren tachtig. David Bowie speelt Andy Warhol en verder doen onder meer Gary Oldman, Dennis Hopper en Courtney Love mee. Hoofdrolspeler Jeffrey Wright zal bij de voorstelling aanwezig zijn. Volgens Simon Field zijn de kwaliteiten van Basquiat te vergelijken met die van Andy Warhol: origineel, verrassend en tegelijk toegankelijk.
Voor het 26e festival, dat tot en met 9 februari duurt, zijn 210 speelfilms en lange documentaires geselecteerd en meer dan honderd korte films en videoproducties. In totaal zijn er circa duizend voorstellingen.
Jackie Chan, de grootste ster van de Hong Kong-cinema, is eregast van het festival. Chan (1954) begon zijn carrière in de jaren zeventig als de 'nieuwe Bruce Lee', de karatekoning wiens stuntman hij was. Later profileerde hij zich als een komiek in de traditie van Buster Keaton en Harold Lloyd. Op het festival is zijn laatste film First Strike te zien.

