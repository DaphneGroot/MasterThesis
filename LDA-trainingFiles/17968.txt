 UNI-INVEST WIL ENHOBEL OVERNEMEN. 
 AMSTERDAM, 6 jan (Reuter) - Uni-Invest NV heeft meegedeeld dat zij een openbaar bod heeft uitgebracht op de aandelen, cumulatief preferente aandelen en prioriteitsaandelen van collega-beleggingsfonds Engels-Hollandse Beleggings Trust NV (Enhobel). 
 Uni-Invest biedt voor alle aandelen Enhobel-Trust de intrinsieke waarde per aandeel per 31 december 1996, inclusief de "meelopende winst" over 1996 en 1997. 
 In ruil voor alle aandelen Enhobel-Trust NV worden nieuwe aandelen Uni-Invest NV geleverd tegen een emissieprijs van 28,50 gulden per aandeel, inclusief het meelopende dividend over 1997. 
 "Het bod geeft de houders van genoemde aandelen de mogelijkheid om hun investering in een slapend beleggingsfonds in onroerend goed met relatief weinig liquiditeit op de beurs om te zetten in aandelen Uni-Invest NV," aldus Uni-Invest. 
 Het vastgoedfonds zegt het bod gestand te zullen doen als minstens 95 procent van de Enhobel-aandelen worden geleverd, een due diligence van 60 dagen wordt uitgevoerd en een prospectus is uitgebracht. 
 Volgens Uni-Invest is het bod in het belang van alle betrokkenen. 
 Volgens het vastgoedfonds kunnen door een overneming met name op het gebied van de algemene kosten aanmerkelijke economies of scale worden gerealiseerd. 
 "Daarnaast verwerven de aandeelhouders Enhobel Trust NV aandelen Uni-Invest NV die een aanmerkelijk hoger rendement genereren en zeer liquide zijn," aldus Uni-Invest. 
 (c) Reuters Limited 1997. 
