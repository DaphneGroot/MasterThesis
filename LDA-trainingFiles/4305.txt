	Voetbaltrainer met oogkleppen
	'DE OVERWINNING heeft vele vaders, de nederlaag slechts n: de trainer.'
'De belangrijkste wedstrijd is de volgende.'
Voor een stevig clich ging de Duitse voetbaltrainer Sepp Herberger niet opzij. En als hij er niet direct een voorhanden had, bedacht hij het zelf. Met zoveel aplomb wist hij dat dan uit te dragen dat tot op de dag van vandaag nog steeds trainers in de Duitse Bundesliga schijnen rond te lopen wier woordenschat door Herberger is samengesteld.
Biograaf en Der Spiegel-journalist Jrgen Leinemann moet er bij het doorspitten van 361 lijvige ordners - Herbergers nalatenschap besloeg 26 meter - honderden zijn tegengekomen. In de talloze brieven aan de nationale selectie, in kattebelletjes en pro memorie-briefjes, in kanttekeningen bij krantenartikelen, in officile brieven aan de voetbalbond.
Zijn hele lange leven - hij werd 80 - is Herberger van plan geweest zijn eigen memoires te schrijven. Maar de man die in de kleedkamer nooit om een woord verlegen zat, viel stil aan de schrijfmachine. Hij wist doodgewoon geen ordening aan te brengen in die berg aantekeningen. Het moet hem gefrustreerd hebben, zoals alles hem frustreerde wat niet tot succes leidde. Der Seppl was een gecompliceerde perfectionist, die zich slechts met veel moeite bij tekortkomingen neerlegde - die van anderen, maar ook die van hemzelf.
Sepp Herberger - Ein Leben, eine Legende heet de biografie, die dus eigenlijk tijdens Herbergers leven als autobiografie had moeten verschijnen. Met het geduld van een monnik heeft Leinemann zich door de onafzienbare rij ordners heengeworsteld. Uit al die gegevens trok hij een lezenswaardig monument op voor een voetbaltrainer die minder triomfen oogstte dan zijn opvolger Helmut Schn, maar in het eigen Duitsland - in tegenstelling tot Schn - een legende is geworden. Tot kort voor zijn dood kreeg hij gemiddeld per jaar 25 duizend aanvragen voor een handtekening.
Leinemann is met een boog om de valkuil van de hagiografie heengegaan. Zo weigert hij het feit met de mantel der liefde te bedekken dat Herberger in de nazi-periode de nationale ploeg coachte, met het hakenkruis als embleem op het trainingspak. Op 1 mei 1933 werd Herberger lid van de NSDAP. Ietwat naef vergeleek hij dat achteraf met het lidmaatschap van een voetbalclub. 'Iedereen oefende druk op me uit en in mijn politieke onervarenheid ben ik gezwicht.' Vreemd voor iemand die nagenoeg zijn hele leven zijn eigen gang ging.
'Meeloper' werd hij in 1946 genoemd door de denazificatierechtbank van Weinheim, die hem een boete van vijfhonderd mark oplegde. Internationals, onder wie Fritz Walter, hadden het bij de rechtbank opgenomen voor hun trainer. Walter: 'Alles wat met politiek te maken had, hield hij verre van ons en zichzelf.' Het belette Herberger niet vanaf de eerste dag van de oorlog hardop een Duitse nederlaag te voorspellen.
Volgens Leinemann moeten we ons Herberger in de Hitlerjaren voorstellen als iemand met oogkleppen op. Het voetbal was zijn leven en dat liet hij door niets verstoren, zelfs niet door het naderende oorlogsgeweld. Pas toen het Duitse elftal, waarin ook Oostenrijkers waren opgenomen, op 22 november 1942 zijn voorlopig laatste interland speelde (5-2 in Pressburg, nu Bratislava, tegen Slowakije), legde hij zich bij de situatie neer.
Maar tot dat moment had hij op alle mogelijke manieren 'zijn jongens' teruggehaald of weggehouden van het front. Er sneuvelde een aantal internationals in Rusland, maar zonder Herbergers bemiddeling was die trieste lijst vermoedelijk veel langer geweest.
Zoals iedereen zich blijkbaar nog weet te herinneren wat hij deed op het moment dat John Kennedy werd vermoord, zo weten nog heel wat Duitsers waarmee ze bezig waren toen op 4 juli 1954 radioverslaggever Herbert Zimmermann met overslaande stem riep: 'Aus! Aus! Aus! Das Spiel ist aus! Deutschland ist Weltmeister' - dankzij een 3-2 zege in Bern op het Hongaarse wonderteam, met een winnend doelpunt van Helmut Rahn.
Volgens Leinemann was die wereldtitel meer dan alleen een voetbalsucces. Hij sloot aan bij de economische opbloei en paste in de wederopstanding van een volk dat zo snel mogelijk met zijn verleden wilde afrekenen. En Herberger dacht er net zo over. Maar tegelijkertijd was er de persoonlijke triomf. Was er de bevestiging van een uitspraak waarmee hij vaak te koop liep: 'Niemand in Duitsland weet meer van voetballen dan ik.'
Pers en supporters bejubelden de schlauer Fuchs, die ze echter even eerder in hetzelfde WK-toernooi aan de hoogste boom hadden willen knopen. Der Spiegel schreef dat zelfs letterlijk na de 3-8 nederlaag tegen dezelfde Hongaren in de eerste ronde.
Alleen de Daily Express, aldus Leinemann, doorzag Herbergers tactiek. Die beredeneerde dat een zege in de eerste ronde op Turkije voldoende was om de kwartfinales te halen en bracht tegen de huizenhoge favoriet Hongarije grotendeels reserves in het veld. Een nederlaag zou de Duitsers buiten de schijnwerpers houden en daar ging het de trainer om (al vond hij achteraf 3-8 ook wel wat hoog uitgevallen).
In de kwartfinales stond Duitsland tegenover Joegoslavi en weer hing Herberger de slimme psycholoog uit. In de Joegoslavische kleedkamer stonden twee bloemstukken voor twee jubilarissen. Herberger maakte zijn spelers wijs dat de Joegoslaven bij voorbaat bloemen voor de zege hadden laten aanrukken. De getergde Duitsers wonnen met 2-0. In de halve eindstrijd werd Oostenrijk met 6-1 opzij gezet, waarna de memorabele finale tegen Hongarije volgde.
'Hij is tegelijk voor ons vader, kameraad, chef en psycholoog', prezen hem na het WK spelers als Fritz Walter (Herbergers lieveling), Hans Schfer en de onlangs overleden Jupp Posipal, waarna ze in een eindeloze reeks festiviteiten doken. Het bleek fataal voor het elftal, waarvan een aantal spelers niet goed met de plotselinge weelde kon omgaan. Van de zeventien interlands tot 1956 won de wereldkampioen er slechts vier. Een plotselinge geelzuchtepidemie werkte dopinggeruchten in de hand, Werner Kohlmeyer ging aan drank ten onder en Ottmar Walter pleegde - jaren later overigens - zelfmoord vanwege financile zorgen.
Toch bleef Herberger bondscoach tot 1963 en het duurde daarna nog lange tijd voordat opvolger Schn zich eindelijk bevrijd voelde van de bemoeizucht van zijn vroegere leraar. Dat was toen Herberger (geboren in 1897) te oud was om nog mee te reizen naar wereldtoernooien. Maar vanuit de Sepp-Herberger-strasse 8 in Hohensachsen bleef hij met voetbalwijsheden strooien. Daar ontving hij ook, steevast in een blauw trainingspak gekleed, de talloze bussen met supporters. 'In alle bescheidenheid: ik heb iets gepresteerd', liet hij de wereld op zijn 75ste verjaardag weten.
Hij werd ook nog 80. Een maand later stierf hij aan een hartaanval, op 28 april 1977. Zijn vrouw overleefde hem. Beider wens ging daarmee in vervulling. Toen Eva Herberger journalisten vertelde dat der Seppl maar eerst moest sterven, 'want zonder mij kan hij helemaal niets', had de ex-trainer bevestigend geknikt. Voor het eerst van zijn leven legde hij zich bij de 'tactiek' van een ander neer.
Frans van Schoonderwalt
Jrgen Leinemann: Sepp Herberger - Ein Leben, eine Legende.
Rowohlt, import Nilsson & Lamm; 492 pagina's;  55,70.
ISBN 3 87134 285 8.

Foto
	Sepp Herberger tijdens het wereldkampioenschap voetballen in Zwitserland, 1954. FOTO UIT 'SEPP HERBERGER'

