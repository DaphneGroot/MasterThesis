	Labourleider Blair gaat oerdegelijk verkiezingen in
	Van onze correspondent
Bert Wagendorp
LONDEN
 Het is nog hooguit 133 dagen tot de verkiezingen, en vermoedelijk minder, want John Major heeft laten doorschemeren dat die rond 1 mei zullen plaatsvinden. En dus komt Tony Blair woensdagochtend met een strijdlustige blik in zijn licht loensende ogen het podium op van Labours mediacentrum .
Een dag eerder heeft John Major in het Conservatieve hoofdkwartier het officieuze startschot voor de verkiezingscampagne gelost. Major kondigde aan regelmatig persconferenties te zullen geven waarin de verkiezingen centraal staan.
Die tactiek is afgekeken van de Amerikaanse president Clinton, want zowel de Conservatieven als Labour vinden de wijze waarop Clinton zijn zege boekte navolgenswaardig. De komende maanden zullen de Conservatieven Major naar voren schuiven als de wijze oudere staatsman, zonder wie het land reddeloos verloren is.
Tony Blair speelt duidelijk op die strijdwijze in. De Labourleider heeft zich in een oerdegelijk donkerblauw pak gehesen en een saai wit overhemd met donkerrode stropdas uit de kast gehaald. Dat maakt hem tien jaar ouder dan de 43 jaren die hij telt. Ik ben ook al een beetje een staatsman, luidt het signaal dat het pak afgeeft.
Een jeugdig imago, lijkt Blair te redeneren, is mooi voor de jonge kiezers, maar de cruciale middenklasse moet worden veroverd met degelijkheid, conformisme en - om te winnen is alles toegestaan - conservatisme.
Een paar dagen geleden heeft hij, nota bene in het door daklozen verkochte blad Big Issue, verklaard dat hij nooit een penny aan bedelaars geeft. En dat hij erg voor het keihard aanpakken van kleine criminaliteit is, in navolging van de in New York met zoveel succes geïntroduceerde benadering van zero tolerance. Waarmee hij andermaal een poging deed de Conservatieven rechts te passeren.
Vandaag opent Blair de Labourcampagne met het document Leading Britain into the future. De Union Jack wappert fier op het omslag. Negentien pagina's telt de beginselverklaring en veel nieuws staat er niet in. Wel worden op elke pagina de vier punten herhaald waarop volgens Nieuw Labour de verkiezingen zullen worden uitgevochten. Maar die maken de kiezer niet veel wijzer:
1. de toekomst, niet het verleden;
2. voor velen, niet voor weinigen;
3. sterk leiderschap, geen gezwalk; 4. onderwijs is onze eerste prioriteit.
John Prescott, tweede man in de partij en beoogd vice-premier, heeft dinsdag met de stopwatch in de hand geluisterd naar de verklaring van John Major. Die besteedde zeven minuten en tien seconden aan het afkraken van Labour en één minuut en drie seconden aan de standpunten van zijn eigen partij. 'Omdat ze helemaal geen ideeën hebben', zegt Blair.
Labour, beweerde Major, zal de zich zo glorieus herstellende Britse economie weer ruïneren, zal Groot-Brittannië uitleveren aan Europa en voorts met allerhande constitutionele hervormingen duizend jaar van prachtige tradities naar de Filistijnen helpen. Het zijn dezelfde drie thema's die het in de verkiezingen van 1992 zo wonderwel deden voor de Conservatieven.
Maar Blair veegt die aanval van tafel. 'De Conservatieven zouden het prachtig vinden de Labourpartij van de late jaren zeventig en de vroege jaren tachtig te bestrijden', zegt hij. 'Maar dat doen ze niet.' Want Labour heeft haar ideologie en cultuur getranformeerd. Labour is een partij geworden van het centrum, die door alle sociaal-democratische partijen op het continent als een lichtend voorbeeld wordt gezien, jazeker.
'Wij zijn niet bang om harde beslissingen te nemen', zegt Blair. 'Wij zijn niet bang om te zeggen dat ouders ervoor moeten zorgen dat hun kinderen elke avond hun huiswerk maken.'
Even later wordt de uitslag van de laatste verkiezingspoll bekendgemaakt. Labour leidt met 17 procent.

