	Britse elite is brutaler en rijker dan ooit; KOMST SUPERKLASSE 'SOCIALE REVOLUTIE'
	OP 6 MAART 1995 verwierf de Internationale Nederlanden Groep (ING) de Britse investeringsbank Barings voor n pond ( 3,40). Het eerbiedwaardige Barings was twee weken tevoren aan de grond geraakt door vermetele - en illegale - transacties van zijn employ Nick Leeson in Singapore. Dat de ING opdraaide voor de in het Verre Oosten opgelopen verliezen (869 miljoen pond) sprak vanzelf. Wat voor de managers van Barings eveneens vanzelf sprak, was dat de ING hen de bonussen boven op hun salaris over het jaar 1994 onverkort uitbetaalde. Hiermee was niet minder dan 100 miljoen pond gemoeid.
Tot verbijstering van het Britse publiek en sommige klanten en schuldeisers van Barings ging de ING met deze eis akkoord, nog voordat de Bank of England zijn onderzoeksrapport over de toedracht van Barings' deconfiture (die zijn weerga in de naoorlogse geschiedenis van de Londense City niet kent) had afgerond.
Het ging hierbij niet om kinderachtige bedragen. Niet minder dan 58 medewerkers claimden bonussen tussen de 250 duizend en 499 duizend pond. Vijf anderen meenden recht te hebben op vergoedingen tussen de vijfhonderdduizend en 749 duizend pond. De topvier van Barings, toch maar een kleine bank, had aanspraken op bonussen boven de 750 duizend pond, met bestuursvoorzitter Peter Baring als aanvoerder met een claim van een miljoen. Het totaal aan bonussen bedroeg niet minder dan 55 procent van Barings' verdiensten van 1994 - v¢¢r Nick Leeson door de mand viel, wel te verstaan.
De bonuscultuur, die zo plotseling in de openbaarheid kwam door de overname van Barings, symboliseert de opkomst van wat Andrew Adonis, politiek commentator van het weekblad The Observer, en Stephen Pollard, hoofd onderzoek van de Social Market Foundation (een Britse denktank), in hun boek A Class Act - The Myth of Britain's Classless Society omschrijven als de superklasse. In tien jaar tijd ontstond rond de City, het financile centrum van Londen, een nieuwe elite van bankiers, advocaten, accountants en ondernemers met salarissen vanaf tweehonderdduizend pond (exclusief bonussen).
De Britse superklasse vormt maar een klein gedeelte van de anderhalf miljoen hoogopgeleide beroepsbeoefenaren. Er waren in 1996 honderdveertigduizend belastingbetalers die meer dan honderdduizend pond verdienden (het fiscale toptarief werd door de regering-Thatcher in 1988 verlaagd van 60 naar 40 procent), maar Adonis en Pollard leggen de lat bij tweehonderdduizend pond. Dit is het salaris dat de gemiddelde partner bij accountantsbedrijf Ernst & Young vorig jaar - het had toen 397 partners - mee naar huis nam. Om het verschil met de gewone werknemer duidelijk te maken: Ernst & Young betaalde zijn staf van 6150 niet-partners gemiddeld 31 duizend pond.
De nieuwe elite omschrijft zichzelf helemaal niet als superklasse, maar als de hard working class. Hun status en rijkdom zijn in hun ogen uitsluitend aan eigen talent en inspanningen te danken. Iedereen die hard werkt en risico's niet schuwt, kan immers de top bereiken. Kijk naar Nick Leeson, die zonder diploma's op zijn achttiende als jongste bediende de branche binnenkwam.
De managers van Barings meenden hun bonussen tot op de laatste cent eerlijk verdiend te hebben - 'de ontvangers zijn in feite crediteuren van Barings.' Het niet uitbetalen zou 'the business' in zijn geheel grote schade toebrengen. De ING toonde zich gevoelig voor het argument dat de beste medewerkers er met de beste klanten vandoor zouden gaan, wanneer zij 'in gebreke' zou blijven. Nadat de Bank of England haar vernietigende oordeel over het management van Barings had geveld, zag de ING zich gedwongen enkele direct schuldigen de laan uit te sturen. Een van hen zag er geen been in de rechter in te schakelen om alsnog haar bonus van een half miljoen pond te claimen, 'waar ze recht op had, ongeacht de prestaties van het bedrijf'.
De opkomst van de Britse superklasse of 'winner-take-all-elite', wordt door Adonis en Pollard gezien als een sociale revolutie die van even grote betekenis is als de opkomst van de burgerij in de achttiende eeuw en van de georganiseerde arbeidersklasse een eeuw later. Daar valt wel iets voor te zeggen. De internationaal opererende superklasse is altijd onderweg. Ze is voordurend mobiel, in alle opzichten. Anders dan de oude aristocratie, die aan het land van herkomst was gebonden, kent de superklasse geen loyaliteit ten opzichte van de lokale of nationale gemeenschap. Het is een ijdele elite, die zich afsluit van de rest van de bevolking. Ze is het ongewenste resultaat van een twee eeuwen durende ontwikkeling naar de prestatiemaatschappij.
De meritocratische maatschappij, de samenleving waarin de geleverde prestaties maatgevend zijn voor ieders maatschappelijke positie, beantwoordt in principe aan het verlangen naar sociale rechtvaardigheid. De meritocratische gedachte is een oproep en een belofte tegelijk: wie zijn best doet, kan vooruitkomen.
Het is een ideaal uit de tijd van v¢¢r de democratie. Het werd belichaamd door een nieuwe maatschappelijke groep: de verlichte burgerij. Haar ideaal was een organische samenleving van loon naar verdienste. Erkenning van dit meritocratische principe zou de maatschappelijke harmonie bevorderen. De mogelijkheid van sociale stijging zou in de visie van de verlichte burgerij niet leiden tot het verdwijnen van de standenstructuur, maar deze juist legitimeren. Iedereen kon zich immers in principe van een dubbeltje tot een kwartje opwerken.
In The End of Equality uit 1992 stelt de Amerikaanse journalist Mickey Kaus dat de meritocratisering van de maatschappij in een nieuw stadium is beland. Gelijke kansen leiden niet langer tot emancipatie van achtergestelde groepen, maar juist tot vergroting van ongelijkheid. Hoe belangrijker opleiding en training worden bij het verwerven van een goede baan, des temeer manifesteert zich de (voor een groot deel aangeboren) ongelijkheid van talent.
De competitie om de goede banen is door het hogere opleidingspeil van de bevolking de laatste tien jaar sterk toegenomen. De kansen op sociale stijging nemen daardoor af. Maar wat erger is; de ongelijkheid van kansen wordt van generatie op generatie overgedragen. De gegoede burgerij heeft er alles voor over om voor haar kinderen een goede startpositie veilig te stellen.
Dat begint volgens Kaus al bij de partnerkeuze. De emancipatie van vrouwen leidt tot vergroting van ongelijkheid, omdat de dokter niet meer met een verpleegster trouwt, maar met zijn collega: assortative mating.
De kinderen uit dit moderne carrire-huwelijk hebben op drie fronten een voorsprong. Door twee hoge inkomens is er veel geld om aan onderwijs uit te geven - Amerika heeft naast overheidsscholen een stelsel van particulier onderwijs. De neiging is groot de beste scholen te kiezen, waarbij zowel wordt gekeken naar de kwaliteit van de docenten als naar de leerlingen ('ons soort mensen'). Verder is intelligentie minstens voor de helft erfelijk bepaald. En tot slot worden de kinderen vanaf hun geboorte vertrouwd gemaakt met de juiste instelling: gericht zijn op resultaten en het oplossen van problemen, onafhankelijkheid en kritische zin, leren samenwerken en jezelf presenteren.
Kortom: financile, genetische en sociaal-culturele factoren versterken elkaar.
Het gevecht om een goede positie op de maatschappelijke ladder wordt dus niet met gelijke wapens gevoerd. Toch wijst Kaus op een belangrijk psychologisch effect van de meritocratische retoriek: wie het niet maakt, heeft het aan zichzelf te wijten. Kaus: 'Hoe meer de toewijzing van maatschappelijke posities door de economie wordt gezien als gebaseerd op echte verdienste en gelijke kansen, hoe meer degenen die het niet maken, het idee krijgen dat ze het verdienen om te falen.'
Het boek van Adonis en Pollard is een mooi bewijs van de stelling van Kaus dat het einde van het tijdperk van de sociale gelijkheid is aangebroken. Het onderwijs, in deze eeuw de motor van de sociale mobiliteit, speelt bij de creatie van de Britse superklasse een sleutelrol.
Het Britse onderwijssysteem voor 5- tot 18-jarigen heeft als het ware twee divisies: een kleine eredivisie van particuliere scholen (met in totaal 610 duizend leerlingen) en een tweede divisie van staatsscholen met negen miljoen leerlingen. Een particuliere school kost de ouders ruim zesduizend pond per jaar, een boarding school (met interne huisvesting van de leerlingen) ruim tienduizend pond.
Wie die 35 duizend gulden kan betalen, zal het niet laten, want de particuliere school is veel en veel beter dan het overheidsonderwijs. De 93 procent leerlingen uit deze sector levert maar 54 procent van de studenten van de top-universiteiten Oxford en Cambridge, de zeven procent particuliere leerlingen de overige 46 procent.
Hoe is het mogelijk dat in een beschaafd land, dat van 1945 tot 1979 grotendeels door Labour werd bestuurd, het staatsonderwijs zo achterop raakte? Antwoord van Adonis en Pollard: de fatale invoering van de middenschool (comprehensive school) in de jaren zestig en zeventig. Voordien hadden de openbare grammar schools (zelfstandige vwo-scholen) een veel betere reputatie dan de particuliere scholen, waar de oude elite vooral rugby speelde. Het gevolg van de invoering van de middenschool was dat de beste grammar schools overgingen naar de particuliere sector.
De oude elitescholen werden door deze nieuwe concurrenten gedwongen zich om te vormen tot prestatiescholen, die hun leerlingen opleiden tot de beste universiteiten. En deze universiteiten, Oxbridge voorop, zijn weer de belangrijkste leveranciers van zowel de klassieke bestuurlijke elite als de nieuwe superklasse.
Christopher Lasch, de Amerikaanse cultuurcriticus, noemt de meritocratie in zijn in 1995 gepubliceerde boek The Revolt of the Elites 'een parodie op de democratie'. Voor Groot-Brittanni geldt dat meer dan voor welk ander westers land dan ook - mede dankzij het progressieve onderwijsbeleid van Old Labour.
Hans Wansink

Andrew Adonis & Stephen Pollard: A Class Act - The Myth of Britain's Classless Society.
Hamish Hamilton, import Penguin Nederland; 308 pagina's;  67,45.
ISBN 0 2411 3720 9.

Foto
	City of London. FOTO ORDE ELIASON/LINK/ABC

