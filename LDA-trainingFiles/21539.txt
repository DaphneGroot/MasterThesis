R. Kelly.
Robert Sylvester Kelly (Chicago, 8 januari 1967), beter bekend als R. Kelly, is een Amerikaans R&B-zanger. Hij begon als lid van de groep Public Announcement en startte vervolgens in 1993 een solocarrière. R. Kelly had enkele grote hits met "I believe I can fly" en "If I could turn back the hands of time". Daarnaast is hij actief als songwriter en muziekproducent.
Start van carrière.
R. Kelly groeide op in een arme buurt. Oorspronkelijk zong hij in treinen in ruil voor kleingeld, maar in 1991 kwam zijn carrière van de grond.
Solocarrière.
Hij is vooral bekend van zijn (in Nederland) nummer 1-hits "I believe I can fly" en "If I could turn back the hands of time" uit respectievelijk 1997 en 1999.
Sommige van zijn teksten worden (vooral in de Verenigde Staten) als te seksueel bekritiseerd, maar andere teksten hebben een hoog gospel-gehalte (R. Kelly heeft in interviews aangegeven God gevonden te hebben).
In juli 2007 heeft Kelly een hit met Usher, getiteld "Same Girl". Hij heeft gewerkt aan zijn album Black Panties waar hij samenwerkt met Kelly Rowland en Ludacris. Dit album kwam op 10 december 2013 uit.
Schandalen.
R. Kelly is vaak negatief in het nieuws vanwege zijn seksuele relaties met minderjarige meisjes. In 1994 trouwde hij (kortstondig) met de toen 15-jarige zangeres Aaliyah, die in 2001 bij een vliegtuigongeluk om het leven is gekomen.
De afgelopen jaren zijn in verschillende Amerikaanse staten aanklachten tegen R. Kelly ingediend wegens kindermisbruik en kinderpornografie. Om die reden weigeren veel Amerikaanse radiostations zijn muziek te draaien. In zijn geboorteplaats Chicago liep een onderzoek tegen R. Kelly nadat een videoband opdook waarop te zien was dat R. Kelly seksuele handelingen verrichtte met een 14-jarige dochter van een zakenpartner. Zowel R. Kelly als het betreffende meisje als haar familie ontkennen dat het 14-jarige meisje op de videoband te zien is. Kelly werd in 2008 onschuldig bevonden in de zaak. In Florida werd R. Kelly in januari 2003 aangeklaagd voor 12 gevallen van het bezit van kinderpornografie. De aanklachten werden echter ongegrond verklaard omdat het bewijsmateriaal illegaal was verkregen.
In 1995 bevestigde de Belgische auteursrechtenvereniging SABAM dat het lied "You are not alone", dat R. Kelly voor Michael Jackson schreef, oorspronkelijk in 1993 werd gecomponeerd door de Belgische componisten en producers Eddy & Danny Van Passel onder de naam "If we can start all over". Deze compositie stond op nr. 1 in de Verenigde Staten, het Verenigd Koninkrijk en tal van andere landen. R.Kelly beweerde het nummer te hebben gecomponeerd, maar faalde daarvan bewijs te leveren. Na 12 jaar, op 11 september 2007, kregen Danny en Eddy van Passel gelijk volgens de Belgische rechter dat zij en niet producer R.Kelly de hit "You Are Not Alone" hebben gecomponeerd. Op 3 september 2009 bevestigde ook het Hof van Cassatie het arrest van 2007 en de uitspraak moet "internationaal" worden gepubliceerd.
