Bermuda.
Bermuda is een overzees gebiedsdeel onder soevereiniteit van het Verenigd Koninkrijk in de Atlantische Oceaan, gelegen langs de oostkust van de Verenigde Staten in Noord-Amerika. Het dichtstbijzijnde gebied is Kaap Hatteras, North Carolina, ongeveer 1.030 kilometer naar het westen - noordwesten. Het ligt ongeveer 1.239 kilometer ten zuiden van Cape Sable Island, Nova Scotia, en 1.770 kilometer ten noordoosten van Miami. De hoofdstad is Hamilton. Bermuda is vooral bekend door de Bermudadriehoek.
Bermuda wordt ook in juridische documenten als de "Bermuda's of Somers Isles" genoemd.
Bestuur.
Op 19 mei 2014 werd Michael Dunkley geïnstalleerd als premier. Hij is de partijleider van One Bermuda Alliance, de winnende partij in de laatste verkiezingen.
Transport.
Het vliegveld van Bermuda heet L.F. Wade International Airport en ligt op Saint Georges Island.
Er zijn geen spoorwegen of snelwegen op Bermuda. Er is één echte hoofdweg in Bermuda, en die loopt over het hele eiland.
Per boot is het mogelijk naar de andere eilanden te varen.
Er is één brug tussen de eilanden: "The Causeway". Deze loopt tussen Main Island en Saint Georges Island. Dat is vooral handig voor het toerisme, want dan hoeft men na aankomst op het vliegveld niet met de boot naar de hoofdstad Hamilton.
Economie.
Bermuda heeft een van de hoogste inkomens per persoon ter wereld. In 2004 was dit $ 69.900. Slechts 20 % procent van het land is beschikbaar voor landbouw. Op het eiland zijn veel financiële bedrijven gevestigd.
Natuur.
Bermuda heeft veel stranden en rond het eiland is veel koraal te vinden. Doordat deze riffen redelijk ondiep liggen, valt hier goed naar te duiken. Ook zijn er grotten te vinden en zijn er meerdere parken en reservaten op de eilanden. Verder is Bermuda bekend geworden door de Bermudastormvogel die alleen op Bermuda voorkomt. Deze vogel leek al in 1620 volledig uitgeroeid te zijn, maar werd in 1951 weer gesignaleerd.
Cricket.
Op Bermuda zijn twee cricketclubs gevestigd, de Somerset Cricket Club op Bermuda en St. George's Cricket Club op Saint George. Deze twee clubs spelen jaarlijks een twee dagen durende competitie, de Cup Match. De clubs zijn herkenbaar aan de kleuren rood/donkerblauw en lichtblauw/donkerblauw. In de dagen voorafgaand aan de Cup Match rijden veel Bermudanen rond met lintjes in de kleuren van hun favoriete club.
Trivia.
Naar het eiland Bermuda zijn de Bermudashorts genoemd, kortweg 'bermuda'.
Op het kleine eiland is ook het hoofdkantoor van Bacardi gevestigd.
