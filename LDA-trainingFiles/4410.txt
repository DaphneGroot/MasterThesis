	Dubieuze doodstraf
	HET ONVERMIJDELIJKE van de dood is al moeilijk te accepteren. Maar als de dood een handje wordt geholpen, lopen de emoties helemaal snel hoog op. Praat over euthanasie, abortus of over de doodstraf, en je hebt meteen voor- en tegenstanders die bij elkaar het bestaan van enige beschaving ontkennen.
Hoe kom je desondanks tot maatschappelijke regels die het mogelijk maken het leven te beindigen? David von Drehle schetst in Ter dood veroordeeld de gang van zaken rond het toepassen van de doodstraf. Als voorbeeld neemt hij de regels in Florida. Hoewel hij zijn best doet zo onbevangen mogelijk over te komen, klinkt duidelijk door dat hij een tegenstander van de doodstraf is. Dat verklaart ook de reden waarom een kunstredacteur van een grote Amerikaanse krant zo'n pil over dit onderwerp schrijft. Met kunst heeft het allemaal niets te maken, met kunstjes van juristen des te meer.
'Dansen op een speldenknop' heet een van de drie delen waaruit het boek bestaat. Die verwijzing naar zinloze discussies over de mogelijkheden van engelen geeft een goede aanduiding van de toestand waarin juristen enerzijds de toepassing van de doodstraf in Amerika mogelijk maken, maar anderzijds hun uiterste best doen de mazen van het net te ontdekken om executies te voorkomen.
En met succes, zoals Von Drehle aantoont. De dodenrij in de centrale staatsgevangenis van Florida en andere staten van de VS groeit en groeit, terwijl het aantal uitgevoerde elektrocuties, verhangingen en terechtstellingen door middel van dodelijke injecties constant blijft en zeer beperkt is.
Het uitgebreide eerste deel van het boek beschrijft de aanloop naar de hervatting van het uitvoeren van de doodstraf, nadat het Amerikaanse Hooggerechtshof in het begin van de jaren zeventig had bepaald dat de strafwetten van de deelstaten moesten worden aangepast. Tot dat moment kon de doodstraf wel worden uitgesproken, maar zou een bevel tot uitvoering automatisch worden geschorst.
Von Drehle hangt deze geschiedenis op aan de eerste executie op basis van nieuwe wetten en regels, die duidelijk tegen de wil van de veroordeelde geschiedde. Het hele boek gaat over de strijd van veroordeelden tegen de uitvoering van hun vonnis. Dat onwillige slachtoffer dat als eerste in de late jaren zeventig naar de elektrische stoel werd geleid, had duidelijk iemand vermoord. Het ging om een schlemiel met een lange loopbaan van kleine en grotere criminaliteit, die als toetssteen mocht dienen en ook uiteindelijk daadwerkelijk twee zware stroomstoten toegediend kreeg. Triest voor alle tegenstanders van de doodstraf, maar tegelijkertijd zorgde hij zo voor jurisprudentie waarmee de rechtsgeleerden weer jaren vooruit konden.
In het tweede deel komt vooral het juridische gechicaneer naar voren. Als lezer houd je daarvan over dat een probleem niet helder genoeg kan zijn of juristen weten het wel complex te krijgen. Welke gronden moet je hanteren om tot de doodstraf te kunnen besluiten? Welke rol heeft de rechter daarbij en welke een jury? En hoeveel beroepsmogelijkheden moet je inbouwen?
De bijbehorende strijd tussen politici die graag de wens van het volk verwoorden - al was het maar om herverkozen te worden - en juristen die met honderd procent zorgvuldigheid nog niet tevreden zijn, zet Von Drehle goed neer, maar hij kan daarhij niet voorkomen dat door de uitgebreidheid van zijn relaas de vaart uit het verhaal gaat.
Het laatste deel behandelt de aanloop tot de executie van Ted Bundy, een beruchte seriemoordenaar van jonge vrouwen. 'Als iemand het verdiende te sterven, dan was hij het wel', zo citeert Van Drehle voorstanders van de doodstraf, en die vormen in Florida het overgrote deel van de bevolking. Zelfs veel tegenstanders waren het met die opvatting eens.
De zaak-Bundy gebruikt Von Drehle vooral om aan te tonen hoe lang het kan duren om van veroordeling tot executie te komen, ook al gaat het om een alom gehate en verafschuwde moordenaar. Bundy stond in 1979 voor zijn rechters, maar eindigde zijn leven pas in 1986. 'Het recht moet zijn loop hebben', heet dit deel enigszins cynisch, maar in de oorspronkelijke uitgave staat het beter aangeduid als 'A failure of execution', het thema dat voortdurend in het boek opduikt.
Von Drehle hamert er steeds op dat de doodstraf niemands rechtsgevoel dient, maar veroordeelden en de nabestaanden van slachtoffers in procedures verstrikt die eindeloos duren. Het kost de maatschappij schatten, die beter kunnen worden gebruikt. Maar het blijft ook de enige straf die een roep van de burger om vergelding echt kan bevredigen en die een gevoel van veiligheid en bescherming tegen gevaarlijke moordenaars kan garanderen. De discussie in de VS gaat veel meer over de wijze waarop de doodstraf simpeler en sneller kan worden uitgesproken, dan over de afschaffing.
Von Drehle schrijft dat de meeste Amerikaanse burgers niet veel vertrouwen hebben in het vermogen van de overheid om het schorem achter de tralies te houden. Volgens hem krioelt het op straat van de maniakken, verslaafden en verdorven lieden. Geweldsmisdrijven zijn een rotte plek in de structuur van de Amerikaanse samenleving. Zijn boek staat behalve met proceduregevechten vol met gruwelijke details van wat onschuldige, goedwillende mensen kan overkomen. De stroom terdoodveroordeelden houdt onverminderd aan, de emoties over het recht van de staat om iemand het leven te ontnemen lopen onverminderd op.
Theo Capel
David von Drehle: Ter dood veroordeeld.
Uit het Engels vertaald door Willem Bos.
Meulenhoff; 480 pagina's;  45,-.
ISBN 90 290 5020 9.

