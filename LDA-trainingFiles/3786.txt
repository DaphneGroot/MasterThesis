	Hoe joods zijn de hits van Burt Bacharach?
	Is hij een presbyteriaan, bezoekt hij de katholieke kerk, of moeten we hem - zoals meer leden van de Californische rich and famous - tot de aanhangers van een boeddhistische denominatie rekenen? De vraag zou irrelevant zijn, als de dubbel-cd Great Jewish Music Burt Bacharach niet zo nadrukkelijk zou eren als een joodse componist.
Dat de auteur van Close To You en Walk On By zich veel gelegen laat liggen aan zijn joodse identiteit is twijfelachtig, maar nog bouder is de veronderstelling dat hij joodse muziek zou schrijven. En toch is dat de boodschap van deze nieuwe productie van de New-Yorkse saxofonist en muziekregisseur John Zorn.
Hoe de 68-jarige componist (die in Santa Monica in alle rust geniet van de nieuwe belangstelling voor zijn werk) zelf over de kwestie denkt, komen we uit Zorns hoestekst helaas niet te weten. Wel kunnen we daaruit opmaken dat Zorn zichzelf ziet als een 'radical jew' en hij collega's als Irving Berlin, Leiber & Stoller, Bob Dylan, Lou Reed, Richard Hell en Beck ongevraagd omarmt als geestverwanten, die allemaal uit dezelfde joodse bronnen putten.
Het is een troebel vijvertje waarin Zorn hier vist (Bacharach wordt zelfs bedankt voor 'not changing his name'), en er zou geen reden zijn er al te lang bij stil te staan, als deze dubbel-cd ondanks het overdreven uitgangspunt niet zo aanstekelijk was uitgepakt.
Great Jewish Music is een compilatie van herscheppingen van Bacharachs bekendste stukken, door twintig verschillende bands waarin de beste talenten uit de New-Yorkse jazz zijn verzameld.
De coole perfectie van Bacharachs liedjes is bedriegelijk, 'they explode the expectations of what a popular song is supposed to be' schrijft Zorn terecht. Onder het schijnbaar rimpelloze oppervlak van zijn muziek gaan subtiele complicaties schuil (onverwachte modulaties, vreemde maatwisselingen), die zich in hun kernachtige elegantie nauwelijks laten overtreffen.
De slimste vertolkers op deze dubbel-cd proberen dan ook niet zozeer iets aan Bacharachs originelen toe te voegen, als wel op slinkse wijze bepaalde elementen te verdonkeremanen, en daarmee ruimte te scheppen voor iets nieuws. Fraaie voorbeelden zijn Joey Barons spannende vertolking van Alfie, in een versie voor solo-slagwerk, waarin de melodie zich aftekent als een lege contour; de simplistische, maar opwindende surf-versie van Don't Go Breaking My Heart door gitarist Marc Ribot, en vooral Wives and Lovers van trompettist Dave Douglas, waarin de melodie gespeeld wordt door bassax en piccolo; een mooie, maffe vondst waar B.B. zich niet voor had hoeven schamen.
In andere stukken (van onder anderen Sean Lennon, Bill Frisell, Fred Frith, Lloyd Cole en Shelley Hirsch) kost het soms meer moeite de originele versies te vergeten, maar boeiend blijft deze dubbel-cd van begin tot eind.
Dat kan helaas niet gezegd worden van What The World Needs Now/ The Music of Burt Bacharach van de pianist McCoy Tyner, een tandenloze ontmoeting tussen de voormalige begeleider van John Coltrane en een symfonieorkest, waarin arrangeur John Clayton Bacharachs spitsvondigheden zorgvuldig weet weg te poetsen. Klassiekers als Close to You en A House Is Not a Home veranderen hier in weelderige suikertaarten, waarin Tyner met romantisch aplomb het ivoor beroert. Bacharach zegt op de hoes deze duffe onderneming 'extremely flattering' te vinden. Dan toch maar honderd keer liever de brutale gekte van Zorn.
Erik van den Berg
Great Jewish Music: Burt Bacharach. Tzadik TZ 7114-2 (dubbel-cd, distributie Dureco).
McCoy Tyner Trio with Symphony: What the World Needs Now/The Music of Burt Bacharach. Impulse! IMP 11972.

Foto
	Burt Bacharach

