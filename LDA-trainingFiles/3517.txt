	Rollenspel in de achtertuin
	Vorig voorjaar sloot het kunstenaarsinitiatief De Achterstraat in Hoorn, nadat de Mondriaan Stichting bekend had gemaakt het geen subsidie meer te verlenen. Na vijftien jaar tentoonstellingen waren het elan en de hoeveelheid enthousiaste betrokkenen van De Achterstraat ook wel een beetje op.
Wel jammer van de 'kunstactiviteit met nationale en soms zelfs internationale uitstraling', vond de gemeente Hoorn. Maar de fraaie zeventiende-eeuwse Mariakapel stond niet lang leeg.
Een nieuwe bestemming was rap gevonden. Jos Houweling, directeur van de vrije richting van de in Amsterdam gevestigde, post-academische opleiding het Sandberg Instituut, zocht al enige tijd naar een geschikte werk- en expositieplek voor zijn studenten. Hoorn was er als de kippen bij. De gemeente bood behalve de kapel het bijbehorende weeshuis, eveneens uit de zeventiende eeuw, voor een prikje te huur aan.
De eerste beeldhouwster werkt al aan een expositie voor de tuin. Binnenkort worden de ook eerste uitwisselings-studenten uit AustraliÂ‰ verwacht.
Dat het instituut inderdaad de zo vurig gewenste 'brede uitstraling' heeft, kon Hoorn de afgelopen maanden constateren. Van de zes Sandberg-kunstenaars die de afgelopen twee maanden in de kapel exposeerden, wonnen drie onlangs een belangrijke prijs. Femke Schaap won de Prix de Rome 1997 voor beeldhouwkunst; in de kapel was het werk te zien wat haar toegang verschafte tot de selectie.
Birthe Leemeijer ontving in het kader van dezelfde Prix de Rome, afdeling Kunst in de Publieke Ruimte, de basisprijs met een werk dat ze speciaal voor de openingstentoonstelling van de kapel in samenwerking met vier bewoners van Hoorn had gemaakt.
Alexandra Rouppe van der Voort tenslotte, wier expositie afgelopen zondag openging, ontving enkele weken geleden de aanmoedigingprijs beeldende kunst van het Amsterdams Fond voor de Kunst. De diaserie 'Zonder Titel', die haar deze prijs opleverde, is nu in Hoorn te zien, samen met haar nieuwste werk Indiaan in de polder.
Het werk van Rouppe van der Voort (1968) is, hoewel ze nog ruim een half jaar te gaan heeft op het instituut, in kleine kring al befaamd. Haar diaseries zijn een soort theatrale beeldverhalen waarin ze zelf figureert, geschminkt en soms verkleed tot een ander personage. Maar dan wel zo dat je door de maskerade heenkijkt: de schmink ligt er expres dik bovenop.
In 'Zonder Titel' bijvoorbeeld is haar gezicht zwart gemaakt en haar neus met silly putty van vorm veranderd. Aldus aangepast ontmoet ze twee Senegalese vrienden. In het oerwoud, denk je aanvankelijk, tot je ontdekt dat de klimop en het tuinhek op de achtergrond wel verdacht Hollands aandoen.
Rouppe van der Voort heeft zichzelf in een vertrouwde wereld tot vreemdeling gebombardeerd. Het effect is dat de kijker overal aan begint te twijfelen - wat is vreemd en wat vertrouwd? - terwijl zijzelf ondertussen vrolijk (en een tikje sardonisch) lacht: rustig maar jongens, niks aan de hand.
Maar er is van alles aan de hand in haar achtertuin en in de polder tussen de koeien die ze, gekleed in indianenponcho, in haar nieuwste diaserie bestudeert.
Rouppe van der Voort laat haar kijkers 'anders' kijken, zoals zijzelf 'anders' kijkt dan de meeste volwassenen van haar leeftijd en ook 'anders' wordt bekeken. Want hoewel je het aan haar gezicht en bovenlichaam niet kunt zien, is ze 1.17 meter klein.
Daarom oogde ze zo vreemd op sommige dia's, realiseer je je zodra je dat weet. Het effect van deze maskerades is dat bestaande situaties worden bezworen en bewerkt met milde humor. Zo worden geijkte rollen omgedraaid: het gewone wordt vreemd, het vreemde gewoon.
Ineke Schwartz
Alexandra Rouppe van der Voort, t/m 30 november in 'sandberg2 in de Mariakapel', Korte Achterstraat 2a, Hoorn.

Foto
	Dia uit de serie 'Een indiaan in de polder'.

