	'Brandblusser kun je bij KNVB wel gebruiken'
	Van onze verslaggever
AMSTERDAM
 De KNVB-formatiecommissie die een nieuw sectiebestuur betaald voetbal moet samenstellen is het eens over de verhouding clubgebonden versus niet-clubgebonden personen in dat nieuwe bestuur. Onenigheid is er evenwel over de taakverdeling voor de nieuwe bestuursleden.

Wie de opvolgers van Jos Staatsen c.s. moeten worden is ook nog allerminst duidelijk. In een hotel in Zeist, waar de formatiecommissie gistermiddag bijeen was, zijn de namen van 'twintig tot dertig' potentiele bestuursleden genoemd, zegt voorzitter G. Sporre van de formatiecommissie.
Sporre, tevens voorzitter van eerste-divisieclub FC Zwolle: 'Rijp en groen, van alles is genoemd. Het zijn wel allemaal mensen van wie we weten dat ze iets met voetballen hebben. Maar of al die mensen wel willen. . . Ik kan me zo voorstellen dat de animo om zich in het Zeister bos te storten de afgelopen tijd niet is toegenomen.'
De formatiecommissie, naast Sporre bestaande uit de voorzitters Van Praag (Ajax), Pickee (Roda JC), Nieuwdorp (Go Ahead Eagles), KNVB-directeur Vogelenzang en voorzitter Van Seggelen van de Centrale Spelers Raad, komt zaterdag weer bijeen. Na afloop van de bijzondere en besloten KNVB-vergadering over de tv-rechten praat de commissie verder over de formatie van een nieuw sectiebestuur.
Sporre verwacht dat de opvolging van het bestuur-Staatsen op zijn vroegst in maart geregeld kan zijn. 'Het nieuwe tv-contract moet binnen nu en anderhalve week rond zijn. Het voetbal begint weer in het weekeinde van 7 en 8 februari. Het zou ideaal zijn als je dan gelijktijdig een nieuw sectiebestuur kunt laten aantreden, maar dat redden we niet.'
Het nieuwe sectiebestuur moet twee afgevaardigden uit de eredivisie tellen, twee uit de eerste divisie en drie onafhankelijke leden, zo is in de formatiecommissie overeen gekomen. Over de vraag welk bestuurslid welke taken krijgt is de commissie vooralsnog verdeeld. Zo verschilt men van mening over wie de portefeuille reglementszaken moet krijgen.
Sporre: 'Clubs kunnen bestraft worden, er kunnen boetes worden uitgedeeld. Stel je voor dat je een clubgebonden bestuurslid met die zaken belast. Dan zoek je de belangenverstrengeling als het ware op.'
Acht jaar geleden kende de KNVB voor het laatst een sectiebestuur betaald voetbal waarin de clubs zelf vertegenwoordigd waren. De laatste twee sectiebesturen werden gevormd door onafhankelijke leden. De formatiecommissie is het gisteren wel eens geworden over de belangrijkse portefeuille commercieel en mediabeleid. Die post moet door een niet-clubgebonden bestuurder worden vervuld.
Sporre: 'Door een echte professional op het gebied van commercie. Betaald voetbal is een volwaardige bedrijfstak geworden. Op jaarbasis gaat er vierhonderd miljoen in om.' In vergelijking tot die van het huidige college-Staatsen worden de taken van het nieuwe sectiebestuur niet uitgebreid. Sporre: 'Ja, brandblusser zou een nieuwe functie kunnen zijn. Een brandblusser kun je bij de KNVB wel gebruiken.'
De leden van de formatiecommissie hebben voorts uitgesproken dat het nieuwe sectiebestuur als een hecht team moet opereren en dat er geen behoefte is aan bestuursleden die gespecialiseerd zijn in 'individuele hoogstandjes' (Sporre). De commissie wil hiermee kenbaar maken dat van het 'aanbod' van Feyenoord-voorzitter Van den Herik, die verklaard heeft eventueel zitting te willen nemen in een nieuw bestuur, geen gebruik zal worden gemaakt.
Over de 'twintig tot dertig' personen die woensdag genoemd zijn als mogelijke bestuursleden zegt Sporre verder nog: 'Politici, managers, er zit van alles bij. Ik kan er niet te veel over zeggen. Alleen dat prins Willem-Alexander niet genoemd is.' De formatiecommissie heeft afgesproken de lijst met namen komende zaterdag in Zeist in te krimpen. Het is de bedoeling om volgende week te beginnen met het peilen van de belangstelling bij de resterende kandidaten.

