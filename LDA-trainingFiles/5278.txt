	Een vrolijke schorpioen op de tennisbaan
	JENNIFER CAPRIATI moest afkicken van de drugs, Tracy Austin en al die andere pubertalentjes waren al langer een bron van zorg voor de WTA. Om het vrouwentennis en de wonderkinderen tegen zichzelf te beschermen moesten maatregelen worden genomen. Voordat ze zestien werden, mochten die veelal opgejaagde en vroeg afgematte kindsterretjes niet meer dan twaalf of vijftien toernooien spelen. Daarmee dacht de WTA, de bond van vrouwelijke profs, het kwaad van jeugdige scheefgroei beteugeld te hebben.
Maar toen kwam Martina Hingis en bleek jonge roem niet per definitie vernietigend. Als de Zwitserse al over het paard werd getild, dan alleen letterlijk. De WTA weet zich met haar beschermende maatregelen eigenlijk geen raad meer. Een moeder als coach, met twee scheidingen achter de rug, dat is zorgwekkend. En daar kwam het ontheemd zijn nog eens bij: geboren in Slowakije, verhuisd naar Zwitserland. En dan bleek daar toch een sprankelende, ongeremde vlinder op de baan te fladderen. Schijnbaar zonder wonden en zonder enige frustratie.
De WTA vreesde het ergste. Niet in de laatste plaats omdat Hingis' moeder bezeten leek van het idee een tennisster van allure voort te moeten brengen. Ze vernoemde haar eerst- en eniggeborene naar Martina Navratilova, de Tsjechische die al ver voor de Oost-Europese omwenteling de Amerikaanse nationaliteit aannam. Martin was een gangbare naam, Martina nog niet.
Melanie Molitor, zoals ze zichzelf na twee scheidingen weer noemt, liet haar dochter zo snel mogelijk kennismaken met sport. Op haar derde kreeg Martina Hingis ski's ondergebonden en een racket in handen. Op haar vijfde werd ze naar de wedstrijdsport gedirigeerd. Karol Hingis, haar vader, was manager en coach van een Tsjechische tennisvereniging. Het toenmalige Tsjecho-Slowakije was befaamd om zijn twee tennisscholen, met als grote exponenten Lendl, de harde werker, en Mecir, de kunstenaar. En bij de vrouwen was Navratilova de symbiose van het Tsjechisch welvaren in tennis: zij kon alles. Melanie Molitor trainde nog met de latere, veelvoudig kampioene.
Maar de dochter werd niet gedrild, gekneed en misvormd, zoals het in de Oost-Europese sport bijna gebruikelijk was. Op haar zevende moest Martina Hingis mee naar Zwitserland. Haar moeder was gevallen voor een computerdeskundige en niet lang daarna was Zogg de nieuwe familienaam. Het gezin vestigde zich in het kleine Trübbach. Er ligt nu al enkele jaren een tennisbaan van Rebound Ace, de rubberachtige ondergrond waarop Martina Hingis vandaag ook de finale van de Open Australische zal spelen.
Hingis werd in Kosice, een sportstad, geboren. Jaarlijks werd daar een van de oudste marathons georganiseerd. Ze was twaalf jaar toen ze haar eerste grote succes behaalde: een jeugdtitel op Roland Garros. Haar moeder zei: 'Ik hoop dat ze met beide benen op de grond blijft en zo intellegent is als ik denk dat ze is.'
Hingis zelf vond alle sporten mooi, ook zwemmen en basketbal. Ze had voetbalster willen worden. Maar paardrijden was al evenzeer fascinerend. Ze heeft nog steeds de grootste bewondering voor Franke Sloothaak, de Duitse springruiter van Nederlandse origine. Haar eigen paard heet Montana. Ze werd er ooit in haar onbezonnenheid zo hard door getrapt dat er twintig hechtingen moesten worden aangebracht. Maar toen de wonden waren geheeld en 'de volwassenheid was gekomen', kon ze het beest vergeven.
Sindsdien is de band onverbrekelijk. Zina Garrison, de Amerikaanse ex-speelster, die thans tv-commentatrice is, zei vorig jaar: 'Dat paard is haar kracht. Ze maalt niet om uitgaan of jongens.'
Maar het betekent niet dat Hingis zich afsluit. Toen ze vorig jaar bij de Open Australische doordrong tot de kwartfinales, was de verbazing al groot. Hingis wees bijna geen interview af en nooit was die bijna norse, weerspannige blik van Steffi Graf of andere coryfeeën zichtbaar. Hingis zei over zichzelf: 'Ik hoop rustig, geduldig en gelukkig te zijn. Ik houd van fijn. Fijn leven, fijn spelen. Ik zal nooit klagen, ook niet na een nederlaag.'
Die instelling lijkt ze nog verfijnd te hebben. Vóór de Open Australische speelde ze het toernooi van Sydney. Ze ging ernaartoe met griep en moest eerst nog met Marc Rosset om de Hopman Cup spelen. Dat was geen genoegen. De stuurse Rosset had niet de minste behoefte aan een voorbespreking in Zwitserse gelederen. Op het vliegveld, Kloten in Zürich, hadden ze geen enkel contact. Rosset scheepte in met (bonds)coach Oberer, Martina Hingis met Melanie Molitor-Zogg-Hingis, haar moeder dus.
Melanie vind Rosset een ongemanierde pummel, een speler die 'de discussie voorbij is', zoals dat ook voor haar eerste echtgenoot gold. Het is haar een grote vreugde dat Martina Hingis zo snel de tenniswereld verovert, maar niet haar kritische vermogen verliest of zich laat verblinden door de dollars: 'Geld is niet de drijfveer. We blijven gewoon in Trübbach wonen. Ik zal nooit Martina's vrijheid stelen. Onze situatie is normaal, alleen haar prestaties zijn het niet.'
Moeder Hingis noemt Martina een 'minimaliste', een speelster die met de minst mogelijke inspanning zo ver mogelijk tracht te reiken. In zekere zin een luie speelster dus. Wat misschien ook weer niet zo verwonderlijk is na een kennismaking met Nick Bolletieri. De Amerikaanse tennisgoeroe kneedde en knutselde aan talloze jonge beloftes, maar Hingis was snel verdwenen. Dat knevelen en kneden was niets. Moeder Hingis zegt niettemin dat ze graag een Europese Bolletieri zou zijn. Zij het met een minder commerciële instelling.
MARTINA HINGIS kreeg eind vorig jaar een uitnodiging om naar Japan te komen. Ze zou alleen al bij verschijnen 100.000 dollar per dag kunnen ontvangen. Maar de opkomende griep deed de moeder/manager besluiten niet op het aanbod in te gaan. Melanie Molitor kijkt naar de toekomst, ze is niet uit op een kortstondig vollopen van de bankrekening .
Maar intussen voelt ze zich nog steeds een vreemde in Zwitserland. Het 'communisme' zoals ze dat kende uit Tsjecho-Slowakije heeft haar nooit verlaten. Het had ook positieve kanten. 'Mijn mentaliteit past niet bij het kapitalisme', zei ze deze week in Melbourne, 'maar tegelijk ben ik door het tennis een wereldburger geworden en zijn mijn oogkleppen afgevallen.'
Intussen speelt Martina Hingis schijnbaar zonder enige mentale slagboom. Vorig jaar kwam ze al in de halve finale van de US Open, maar ze leek toen nog zo kwetsbaar als een valk met gebroken vleugels. Zelfs de Nederlandse Miriam Oremans had haar kunnen neerhalen, als ze iets meer hardheid had getoond. Maar Hingis won en bleef winnen.
Twee jaar nadat ze debuteerde in het vrouwencircuit, stond ze al binnen de Top-15. Vorig jaar versloeg ze Brenda Schultz en drong ze door tot de kwartfinales van de Open Australische. Al in 1995 had ze voor het eerst speelsters uit de Top-10 (Novotna en Huber) verslagen. Zina Garrison zei: 'Ze is een geen robot, dat is een goede zaak. Het is duidelijk dat ze lang zal meegaan. Haar hoofd is goed, ze heeft overzicht, ze zal zich door niemand laten tegenhouden.'
Hingis speelt tot dusverre in Melbourne op de onbevangen wijze, zoals Garrinson haar toekomst schetste. Coach en moeder Melanie krijgt ongelijk. Ze voorspelde na Martina's overwinning in Sydney, tegen uitgerekend Capriati, het symbool van opgedrongen prestatiedrang, dat haar dochter nog te weinig in evenwicht was. Vooral fysiek zou er nog te veel mankeren.
Maar misschien is Martina Hingis zelfs anders dan haar directe omgeving vermoedt. Vlak voor de Open Australische kreeg ze van haar hoofdsponsor, het Italiaanse kledingmerk Tacchini, een contract aangeboden van tien miljoen dollar voor vijf jaar. Het is voor tennisbegrippen niet eens zo'n gigantisch bedrag, maar haar komaf kennende beseft Hingis waarschijnlijk als geen ander welke privileges haar overvallen, nu ze naar een tweede plaats op de wereldranglijst is gestegen en misschien zelfs haar eerste Grand Slam-titel kan winnen. Dat moesten ze maar doen met Tacchini, dat haar tenslotte al als dertienjarige had geadopteerd. Trouw is haar iets waard.
Het zijn natuurlijk belachelijke bedragen voor een zestienjarige. Maar zelf zei ze in Melbourne: 'Die bedragen komen op een bankrekening en ik heb er geen binding mee. Mijn moeder moedigt andere interesses aan. Ik zeg zelden nee, ook niet tegen journalisten, maar het verandert niets aan me.'
Martina Navratilova: 'Als er één manier is om je kind goed op te voeden, dan is het die van Hingis' moeder.' Martina Hingis zelf: 'Ik heb geleerd alle tegenslag met een lach te aanvaarden en met al mijn tentakels op de grond te staan. Als een vrolijke schorpioen.'

Foto
	Martina Hingis FOTO AP

