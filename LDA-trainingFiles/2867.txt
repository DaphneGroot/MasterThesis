	Lopen om te vergeten 'Ik wil het Nederlandse volk danken dat ik hier mag zijn'
	FRAAI BEELD uit de Zevenheuvelenloop van twee jaar geleden. In de kopgroep van de loop over vijftien kilometer draven de bekende atleten. Het zijn Kenyanen als Josphat Machuka en Benson Masya. Ook de Spanjaard Martin Fiz loopt mee, Marco Gielen zien we, allemaal met lage nummers op hun borst die hun sportieve kwaliteiten onderstrepen: 1, 2, 3, 22, 38.
In hun midden loopt een ook donkere atleet met een nummer dat aangeeft dat hij in dit geweld niets te zoeken heeft. Maar Mohammed Baket draaft brutaal mee in dat groepje toplopers, met het anonieme 2484 op de borst gespeld. Baket kan het hoge tempo slechts een paar kilometer aanhouden, daarna moet hij zich laten terugzakken. Hij eindigt in 45.05 op de elfde plaats.
Een jaar later, 1996. Beeld genomen op dezelfde sfeervolle heuvels rond Nijmegen. Het is kouder dan een jaar eerder. Weer draven de Kenyanen op kop en weer rent Mohammed Baket, met inmiddels een veel lager nummer, mee. Maar ditmaal hoeft de donkere atleet zich niet te laten terugzakken.
Sterker nog, hij strijdt mee voor een podiumplaats. Machuka is opnieuw te snel voor iedereen, dat wel, ook de Ethiopir Getaneh Tessema heeft een betere sprint in de benen, maar Baket eindigt op de derde plaats (43.36), nog voor Joseph Chebet en Marco Gielen.
Achter Bakets naam staat in de uitslagenlijst het intrigerende 'Pal'. Baket is Palestijn, maar in de jonge staat op de Westbank, het voormalige door Isral bezette gebied, is hij nog nooit geweest.
Het levensverhaal is treurig, maar zelf zal Baket het niet vertellen. 'Over sport wil ik praten, over politiek niet.' Maar het een heeft ook in dit geval veel met het ander te maken: Baket (29) vluchtte in 1993 uit Koeweit, kwam via-via in Oisterwijk ('Hoe ik daar ben gekomen, wil ik niet vertellen'), vroeg politiek asiel aan, verdween in een asielzoekerscentrum in Hellevoetsluis, verhuisde vervolgens naar Utrecht, waar hij in de wijk Kanaleneiland terecht kwam.
Hij ontvangt in de huiskamer. De televisie toont een uitzending van de Arabische satelliet-zender MBC, naast het scherm staat een bokaal, de prijs voor de tweede plaats bij de wegwedstrijd 'De Twintig van Alphen, 1997'. Op de tafel ligt een woordenboek Arabisch-Nederlands, in de leesmap steekt maandblad Runner's World met op het omslag Michael Johnson. In het blad nog een ander verhaal, onder de kop: 'De eenzaamheid van Mohammed Baket.'
Op het televisie-apparaat staat een ingelijste kleurenfoto van een op hun zondags-geklede jongen en meisje. Die twee, begrijpen we, zijn Bakets kinderen, die hij al vier jaar niet gezien heeft. 'Politiek', mompelt de asielzoeker, hij wil er niet over praten, we zouden het over sport hebben, toch?
De twee vrienden die op de bank zitten - ook gevluchte Palestijnen uit Koeweit - willen wel iets kwijt. Na de Golfoorlog (1991), waarin Arafat de zijde koos van Saddam Hoesseins Irak, hadden de Palestijnen, die vaak al sinds 1948 in Koeweit woonden, grote problemen met de door de Amerikanen en geallieerden weer in het zadel geholpen Koeweiti's. De Palestijnen, toch al tweederangs burgers en vanouds statenloos in het Golfstaatje, kregen het in hun wijk Hawalli in Koeweit-Stad nog lastiger.
In de internationele pers verschenen berichten over bedreigingen, over massale wraakacties, over moordpartijen. Was dat de reden, dat...? De vrienden zwijgen, ook Baket klemt de kaken in zijn sobere Utrechtse huiskamer op elkaar. Hij w¡l er niet over praten, hij k n niet vertellen waarom vrouw en kinderen achterbleven in Koeweit, en juist hij vluchtte.
'We hadden een rottijd, het was een rotland, we moesten weg', verbreekt een van zijn vrienden het zwijgen. Ook hij liet al zijn familie-leden achter. 'Z¡j kunnen het land niet uit, ik ben nu Nederlander en kan vrij reizen, maar een visum voor Jordani of Syri is voor hen al bijna een onmogelijke zaak. We kunnen ze dus niet ontmoeten. Het is heel treurig.'
Mohammed Baket knikt. 'Zullen we het nu over sport hebben?'
TOEN BAKET in Nederland aankwam, had hij drie jaar niet hardgelopen. In Koeweit had hij, 'als amateur', al aan baanatletiek gedaan. De tien kilometer liep hij in 29 minuten - lang niet slecht, maar internationaal ook geen toptijd. Hij zat op de middelbare school, liep voor zijn plezier, terwijl zijn vriendjes voetbalden, ook in Koeweit de populairste sport.
Ook in Nederland ging hij weer lopen - 'Ik had toch niks te doen, hier, ik ging lopen om te vergeten.' Toen hij in Utrecht ging wonen, werd hij lid van Hellas en werd Jon Wellerdieck zijn trainer. Binnen een jaar was hij terug op zijn Koeweitse niveau, daarna ging het snel. Nu loopt hij de tien kilometer rond de 28 minuten en legt hij de 5000 meter in 13.30 af. De halve marathon gaat in 1.02. Verder, op de hele afstand, heeft hij zich nog niet gewaagd.
Bij de grote wegwedstrijden in Nederland (onder meer Dam-tot-Dam, Singelloop, City-Pier-City, 'De Halve van Egmond' en Zevenheuvelenloop) eindigt hij tegenwoordig steevast voorin. Voor de zomer schreef hij het NUON Run Classic-klassement op zijn naam, was hij van alle Nederlanders en 'Medelanders' (de Ethiopische asielzoekers n de Palestijn Baket) gemiddeld het snelste over het gehele seizoen. In het huidige NUON-tussenklassement staat hij na twee wedstrijden (Dam-tot-Dam en Bredase Singelloop) opnieuw bovenaan, voor Marti ten Kate en Luc Krotwaar.
Opmerkelijk, des te meer omdat Baket nog steeds onder Wellerdieck traint. Nu is Wellerdieck (ooit de trainer van Rob Druppers) lang geen slechte trainer, verre van dat, maar de voormalige Hellas-coach huist al weer drie jaar in de Amerikaanse staat Illinois. Daar werkt hij als fysiotherapeut in een ziekenhuis op 300 kilometer afstand van Chicago. Het trainen geschiedt per fax.
Baket: 'Jon stuurt zijn trainingschema's per fax en ik ga trainen. Soms bellen we, een andere keer stuurt hij iets per post. Het is heel simpel.' Een- of tweemaal per week trainen op de baan van Hellas ('Ik heb daar verder niet veel contact, ik drink er wel eens koffie in de kantine'), de overige kilometers worden afgelegd in de vrije natuur rond Hollandsche Rading.
WELLERDIECK, eerder telefonisch vanuit Illinois: 'Mohammed is een zeer gedisciplineerde jongen. Hij is mentaal heel sterk. Hij heeft een zeer snelle progressie doorgemaakt. Toen hij bij mij kwam liep hij 33 minuten op de tien, aardig, maar niet spectaculair. Daarna ging het echter snel, het heeft mij ook verrast. Toen ik naar de VS vertrok, heb ik gezegd dat hij best iemand anders mocht zoeken, natuurlijk, maar hij geloofde heilig in mij. Hij vertrouwt me. Dus doen we het per fax en post. En het werkt.'
Baket is volgens Wellerdieck 'het type Afrikaanse loper'. 'Hij is fel, hij kan heel diepgaan, is agressief. Dat maakt hem tot een goede vijf en tien kilometerloper. Voor de marathon vind ik hem nog wat te ongeduldig. Zijn karakter is te aanvallend. Op de marathon moet je geduld kunnen tonen, moet je kunnen afwachten. Daar is Mohammed nog niet goed in, maar misschien komt dat nog wel.'
Dat de trainer zijn pupil niet dagelijks ziet lopen, is geen bezwaar, vindt Wellerdieck. 'Ik train ook Bert van Vlaanderen en Wilma van Onna per fax en telefoon. Dat zijn ook ervaren atleten, die weten wat ze doen. Toen ik nog in Nederland was, zag ik die ook niet elke week. Dat is helemaal niet nodig, hoor. Ok, nu Bert steeds met die blessures kampt zou het misschien beter zijn als ik wat meer in zijn buurt zou zitten.'
Hij heeft Baket trouwens in mei nog een paar dagen over de vloer gehad. De fysiotherapeut, die ooit voor een jaar naar de VS vertrok, woont nu alweer drie jaar in het landelijke Illinois. Hij heeft geen plannen om terug te keren. 'Voor het geld doe ik het niet. Je verdient hier net zoveel als in Nederland. Maar de rust bevalt me hier buitengewoon. De vrijheid, het leven op het platteland, heerlijk.'
Terug naar de Utrechtse wijk Kanaleneiland, waar Baket vertelt dat hij door Palestina is gevraagd tijdens de recente WK in Athene onder de Palestijnse vlag te starten. Hij heeft voor de eer bedankt. Hij was moe, maar wilde ook zijn vluchtelingenstatus in Nederland niet in gevaar brengen. Nog tien maanden, dan kan hij zijn Nederlands paspoort ophalen en kan zijn droom misschien uitkomen.
Die droom speelt zich vaak in het hoofd van Mohammed Baket af. Hij 'speelt' voor Nederland, zegt hij, op de Olympische Spelen van het jaar 2000. Het kan de marathon zijn ('Ja, ja, ik weet het, ik moet rustiger worden...'), het mag ook de 10 kilometer op de baan zijn. En zeker, hij zou best een wereldrecord willen 'maken', euh, eigenlijk bedoelt hij natuurlijk een Nederlands record.
Want die wereldrecords staan wel erg scherp, al weet je het nooit. Die droom, h? 'Maar ik moet nog veel leren, nog veel trainen.' Hij verhaalt van de Ivo van Damme-memorial, waar hij in augustus op de 10 kilometer startte, maar waar hij zo onder de indruk van het veertigduizendkoppige publiek was van de trommelaars uit Burundi en van de ontketende Tergat dat hij de tel helemaal kwijtraakte. De Palestijn stopte een rondje te vroeg en stak zijn handen alvast in de lucht. Hij bemerkte zijn vergissing na een paar seconden en liep snel door, naar 28.09,81.
Dat is geen wereldtijd, geeft hij grif toe, een tijd ook ver nog van het kersverse Nederlandse record van Kamiel Maase ('Ook geen prater, dus een goede atleet...'). 'Maar ik ga hard trainen, 1998 wordt een heel verrassend jaar. Nee, ik ga niet vertellen wat dat inhoudt, dan is de verrassing eraf. Ik ga gn marathon lopen, meer vertel ik niet.'
De atleet staat op, hij wil zich omkleden in Nike-kledij voor de fotograaf. Hij wil eerst nog iets zeggen. 'Shukran', zegt hij hoffelijk in het Arabisch, 'mag ik je danken voor dit gesprek? En ik wil het Nederlandse volk danken dat ik hier mag zijn.'

Foto
	Mohammed Baket. FOTO ARNO LINGERAK

