	Gezellig je boek uitlaten
	Kun je houden van een boek? Fysiek, bedoel ik. Ik ken kinderen die op hun boeken sabbelen, volwassenen die aan hun boeken ruiken, ik hoorde eens iemand zeggen, niet eens echt raillerend, dat het minder erg is om het ruggetje van een kind te breken dan de rug van een boek: een kind groeit wel weer recht, een boek blijft voor altijd verminkt.
Maar kun je houden van een boek alsof het je vriendje is, je huisdier? Ja, ook dat kan, Art Spiegelman bewijst het met Maak me open. . . ik ben een hond!, een fantastisch, buitengewoon origineel prentenboek dat in minder dan dertig bladzijden overtuigend het gelijk van de titel bewijst: dit is geen boek, dit is een hondje (al is het betoverd).
Art Spiegelman is vooral bekend van de beide delen Maus, de bewerking en verwerking in stripvorm van de oorlogsherinneringen van zijn vader, die de Duitse vernietigingskampen overleefde. Ook die boeken (in 1987 en 1994 in Nederlandse vertaling verschenen) waren bijzonder. Spiegelman tekende in zijn hoekige stijl de joden als muizen, de Duitsers als katten en de Polen als varkens. Natuurlijk kreeg hij daarop veel kritiek: het was ongehoord voor zo'n zwaar onderwerp zo'n lichte vorm te kiezen. Hij zei daarover: 'Ik ben nu eenmaal een stripmaker. Wat had je dan gewild? Ballet?' In 1992 ontving hij de Pulitzer-prijs voor Maus.
Maak me open. . . ik ben een hond! lijkt in thematiek niets op de Maus-verhalen. Maar zoals Spiegelmans Maus voortkwam uit de verhalen van zijn vader, zo was Maak me open. . . ik ben een hond! bestemd voor zijn zoontje van vier. Het verhaaltje is eenvoudig: een hondje wordt een aantal keer betoverd, eerst in een Duitse herder (nee, geen hond, een schaapsherder, hoog in de bergen), dan in een vette kikker zo groot als een koe, en ten slotte in een boek. Dit boek.
Er zijn details die dat aannemelijk maken: het boek heeft een hondenriem, waarmee je het uit kunt laten. Het kan kwispelen met een staart van karton. Het is op sommige plaatsen zacht en aaibaar als de vacht van een jonge hond.
Spiegelman slaagt er knap in een boek dat je met enige reserve beetpakt (gaat het hier niet om die pijp die geen pijp was?) gaandeweg te transformeren in de hond die het beweert te zijn. Wie Maak me open. . . ik ben een hond! uit heeft, kan er geen boek meer in zien; die pakt de riem en gaat een stukje wandelen.
Hoe papa zijn oude tante vermoordde is een andere titel die de aandacht trekt. Een waar gebeurd verhaal, meldt de ondertitel, en de omslag laat een foto van een keurig Frans gezinnetje zien, eerste helft van de eeuw, met nogal lelijke mensen die ongemakkelijk in de camera kijken, en papa zelf, een olijk getekend ventje met pijl en boog.
In de loop van het verhaal zal papa een pijl afschieten op zijn oude tante en erg bang zijn dat hij haar heeft gedood. Hoe papa zijn oude tante vermoordde ziet er mooi uit, met grote prenten, waarop veel te lezen en te zoeken is. Maar de petieterige details en de grillige typografie maken lezen of bekijken niet echt eenvoudig.
Met dit soort boeken blijft de moeilijk te beantwoorden vraag voor wie ze eigenlijk geschikt zijn. Voor kleuters is het nogal ingewikkeld, kinderen die net hebben leren lezen, zullen de tekst niet kunnen ontcijferen, en oudere kinderen vinden prentenboeken vaak te kinderachtig. Misschien is Hoe papa zijn oude tante vermoordde vooral een prentenboek voor volwassenen.
Hanneke de Klerck
Art Spiegelman: Maak me open. . . ik ben een hond!
Vertaald uit het Engels door J.H. Gever.
Gottmer;  24,90.
ISBN 90 257 2916 9.
Hlne Riff: Hoe papa zijn oude tante vermoordde.
Vertaald uit het Frans door Jacques Dohmen.
Querido;  27,50.
ISBN 90 214 7948 6.

Foto
	Illustratie van Art Spiegelman in 'Maak me open. . . ik ben een hond'.

