	Aanval op Malevich blijft zonder schadelijke gevolgen
	ANP
AMSTERDAM
De kunstenaar die zaterdag in het Stedelijk Museum een schilderij van Malevich bekladde, staat bekend om zijn performances waarbij hij kunstwerken vernielt. Zijn 'politiek culturele actie', waarbij hij met groene verf een dollarteken op het doek spoot, is dan ook geen uiting van frustratie: het is kunst.
Dat bleek maandag tijdens een persbijeenkomst in het museum. Het schilderij - een wit kruis op een grijze ondergrond - is voor 15 miljoen gulden verzekerd. Aanvankelijk dacht restaurator Elisabeth Bracht dat het doek total loss was, maar ze wist de groene verf met terpentine snel te verwijderen. Bracht verwacht dat het schilderij volgende week weer te zien is.
Vorig jaar verrichtte de 40-jarige Alexander Brener uit Moskou een vergelijkbare 'performance' door tijdens de opening van een tentoonstelling in Stockholm een kunstwerk te vernielen. Directeur Rudi Fuchs wijst de 'interventie' van de kunstenaar af. Zo'n artistiek experiment vindt hij ziekelijk. 'Het museum heeft altijd gestaan voor een maximum aan vrijheid. We zijn openbaar, want anders worden we een gevangenis van de kunst, maar dit wijzen we af.'
Abstracte kunst is al eerder doelwit geweest van acties. In 1986 werd Who's afraid of red, yellow and blue van Barnett Newman vernield. In juni schreef een Amerikaanse kunstenares 'crap' (rotzooi) op een doek van Sigmar Polke. Na die acties trof het museum extra veiligheidsmaatregelen, maar Fuchs is niet van plan de kunst achter glas en prikkeldraad te plaatsen. 'Het genot voor honderden anderen zou dan worden verpest.'
Het bekladde schilderij, Suprematisme 1920-1927, zat tot voor kort achter glas. Na een restauratiebeurt, waarbij alle schilderijen van Malevich onder handen werden genomen, liet Fuchs het weg. 'Een schilderij onder glas geeft kilte, alsof je het door ijs ziet.'

