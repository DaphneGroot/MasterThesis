	Jan Eise (slot)
	'Om half drie zaterdagochtend werd ik wakker. Niet lang geslapen, maar ik voelde me uitgerust. Mijn zwager had nog wat rijst met een heerlijk champignon-roomsausje voor me gemaakt en ik heb nog wat brood en energiedrank tot me genomen. Toen op naar de kooi. Ik dacht dat ik vroeg was maar er stond al een man of dertig.
'Dringen voor een plekje, allemaal strakke koppies. Wat een stuk spanning. Als je dan eenmaal staat te wachten, dan raakt de druk een beetje van de ketel. Dan worden er ook grapjes gemaakt, vooral door veteranen en door jongens die op zijn van de zenuwen.
'Ik was redelijk goed weg, bij de eerste veertig zat ik zeker. Eerst schaats je in de schijnwerpers, dan over de Boksumerdam en dan is het licht uit. Schitterend ijs op dat eerste stuk, maar wel gemene sneeuwrandjes voor als je achter in de waaier reed. Fausto de Marreiros had een mijnwerkerslampje, daar zijn Erik Hulzebosch en ik maar achteraan gesprongen.
'Af en toe hoorde je gescheld en gevloek, dan dook er weer een het riet in. Ik heb bij de Zwettehaven opgelet wie als eerste vertrokken, dat werd omgeroepen. Dus toen we Henk van Benthem, Patrick Snijders en Lauri Paalasmaa hadden ingehaald, wist ik dat we vooraan zaten. Op het Slotermeer was het zoeken langs sneeuwrandjes en vage lampjes. Er zit een grote zwaai in het parkoers, dat maakt het niet gemakkelijker.
'Maar het hoort er allemaal bij. Er reed een groepje weg en daar heb ik me bij aangesloten. Toen we in Sloten aankwamen had ik de indruk dat vooraan alles nog bij elkaar zat. Maar toen was er al een groepje weg. Dat had ik niet gezien. Het ging vreselijk hard. Op de Luts was het pikdonker. Daar ging Rob van Meggelen rijden en daar ben ik achteraan gesprongen.
'Op weg naar de Galamadammen hadden we ze bijna ingehaald. Ik kon de koppies tellen. Het was misschien nog honderd meter. Toen viel ik voor het eerst, maar ik kon me weer bij Rob aansluiten. Op vijftig meter van de kopgroep viel ik weer, languit voorover op mijn gezicht. Dat deed pijn. Ik was even van de wereld. Toen heb ik me laten terugzakken, ook omdat ik dacht dat het gat niet zo groot was. Dat viel tegen, de kopgroep had toen al een minuut voorsprong. Op de Fluessen waren er ook veel valpartijen. Daar hoorde je veel opmerkingen, zo van: is dit nou Friesland, is dit nou de Elfstedentocht?
'Achteraf kan ik stellen dat ik op de Morra, richting Stavoren, de slag heb gemist. Toen we twee minuten achterlagen, dacht ik, het kan nog best. Ik heb nog geprobeerd de zaak te formeren. Maar het werd drie minuten. Dat is lang zo gebleven, tot na Bolsward. Toen pas kwam ik er achter dat de kopgroep uit twaalf man bestond. Ik had gedacht hooguit een man of zes, zeven. We hoorden wat namen, een hele sterke groep. Wij waren nog maar met tien man over. Toen besefte ik: daar komen wij niet meer bij.
'Het was zwaar. Vanaf Franeker werd het een ware martelgang. Om de Noord, noemen ze dat. Man, het leek de Noordpool wel. Op een gegeven moment stond er een bordje: vijf kilometer slecht ijs. Nou, dat hadden ze niet hoeven doen, dat was zo ook wel duidelijk. Op zo'n stuk telt elke kilometer driedubbel. Wroeten was het, met het verstand op nul. Ik heb wel een half uur niet op kop kunnen rijden.
'Dokkum was het mooiste. Al die enthousiaste mensen en de wetenschap dat je alleen nog voor de wind hebt en de wedstrijd lekker kunt uitrijden. Mooi h√®, zei ik tegen Peter Baars. Schitterend, zegt-ie. Bij Oudkerk hoorden we dat onze ploeggenoot Henk Angenent had gewonnen. Dat gaf een lekker gevoel. We werden door de anderen gefeliciteerd. Een goede winnaar, vond iedereen. Henk is een man die altijd aanvalt en zegt hoe hij erover denkt. Er gaat veel in zijn leven veranderen.
'Ik vraag me af waarom ik altijd in een ploeg moet rijden met een Elfsteden-winnaar? Eerst met Evert van Benthem, nu met Henk. Waarom mag ik zelf niet winnen? Te oud? Nee, dat denk ik niet. Ik voel me de dag na de wedstrijd al weer prima. Ik reed dit seizoen gemakkelijk op kunstijs en wat ik op kunstijs kan, kan ik ook op natuurijs.
'Als de Elfstedentocht volgend jaar of het jaar daarop weer wordt gehouden en ik schaats nog bij de A-rijders, dan doe ik weer mee. Ik denk alleen dat ik 'm dan wat gemakkelijker ga rijden. Als ik vrij kan krijgen doe ik maandag mee in Eernewoude. Wie weet, rijd ik aan het einde van de week wel weer de sterren van de hemel.'
Wio Joustra

