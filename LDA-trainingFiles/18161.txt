 BAM ZIET VERLIES CIRCA ACHT MLN GULDEN. 
 BUNNIK, 27 feb (Reuter) - Koninklijke BAM Groep NV heeft meegedeeld dat zij over 1996 een netto verlies van circa acht miljoen gulden verwacht, tegen een winst van 20 miljoen in 1995. 
 In september verwachtte het bouwbedrijf nog dat zij in de tweede helft van het jaar een winst van minstens 10 miljoen gulden zou boeken, nadat er in het eerste halfjaar een winstje van 0,6 miljoen was behaald. 
 Op de afwikkeling van Duitse activiteiten is echter een netto verlies geleden van 26 miljoen gulden. 
 Gezien het eenmalige karakter daarvan wil BAM het dividend handhaven op 5,25 gulden per aandeel. 
 Volgens de directie vergde de gang van zaken met betrekking tot afbouw en oplevering van Duitse projecten meer kosten dan eerder kon worden voorzien. 
 "Bovendien vereist de opstelling van opdrachtgevers bij opleveringen en eindafrekeningen extra voorzieningen," aldus BAM. Het bedrijf verwacht dat de Duitse projecten medio 1997 allemaal gereed zullen zijn. 
 Mede door reorganisaties in 1996 leverden de Belgische activiteiten een verlies op van per saldo zeven miljoen gulden dat in 1996 niet fiscaal verrekenbaar was. In 1997 zal het Belgische resultaat echter wezenlijk verbeteren, verwacht BAM. 
 Daarbij is volgens het bedrijf ook van belang dat de kwaliteit van de Belgische orderportefeuille zich goed heeft hersteld. 
 Het resultaat na belastingen van de Nederlandse dochters heeft zich in 1996 gehandhaafd op circa 25 miljoen gulden. 
 BAM zal haar volledige jaarcijfers op 3 april publiceren. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
