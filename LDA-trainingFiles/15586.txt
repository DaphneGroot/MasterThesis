Jonkheer.
Jonkheer (afkorting: "jhr.") is een adellijk predicaat in Nederland en een adellijke titel in België (arrest van het Hof van Cassatie, 1927). Het vrouwelijke equivalent is jonkvrouw (afkorting: "jkvr.").
Predicaat (Nederland).
Dit predicaat wordt gevoerd door de meeste leden van adellijke families. Het duidt aan dat men wel tot de adel behoort, maar geen titel heeft.
In combinatie met academische of ambtelijke titels.
Het predicaat jonkheer wordt door sommige families gebruikt als titel. Zo gebruikt de koninklijke familie van Nederland de titel Jonkheer van Amsberg, zie hieronder.
Jonkheer van Amsberg.
De koninklijke familie van Nederland gebruikt het predicaat "jonkheer" de laatste jaren als een titel. De zonen en kleinkinderen van prins Claus, die in strijd met de geldende regels niet "jhr. Claus van Amsberg, Prins der Nederlanden" was, maar deze als een titel voerde, plaatsen de aanduiding "Jonkheer van Amsberg" ná hun koninklijke of prinselijke titels. Daarmee is in dit geval de betekenis van de naam jonkheer dus zozeer veranderd dat het, althans voor de familie "Van Oranje-Nassau", een titel is geworden.
Titel (België).
In België is "jonkheer" of "jonkvrouw" een titel, sinds het arrest van het Hof van Cassatie in 1927. Hij wordt gedragen door leden van de erfelijke adel die geen hogere titel bezitten (vaak zonen of dochters van edellieden) en door personen aan wie persoonlijke of erfelijke adeldom is verleend, zonder hogere titel.
Rangkroon.
Volgens besluit van koning Willem I der Nederlanden in 1817 mogen jonkheren of jonkvrouwen in Nederland én België de rangkroon van een (erf)ridder boven hun familiewapen voeren, en zijn dus als zodanig te herkennen. Deze kroon bestaat uit een ring van effen goud (zonder edelstenen) met daarop vijf gouden punten met op ieder top een parel. Bovendien is de ring omwikkeld met een snoer van parels.
