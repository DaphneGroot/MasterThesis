 NIB HEEFT 314 MILJOEN IN STROPPENPOT. 
 DEN HAAG, 21 feb (Reuter) - De Nationale Investeringsbank NV (NIB) had eind 1996 een stroppenpot van 314 miljoen gulden, zo blijkt uit het jaarbericht van de bank. 
 De NIB, die in 1996 net als een jaar eerder 50 miljoen toevoegde aan deze als "onderwaardering" of "voorziening algemene risico's" aangeduide post, is de eerste bank die de omvang van de stroppenpot bekend maakt. 
 Deze tot nu toe stille reserve mag in het kader van de Europese regelgeving vanaf 1999 niet meer als zodanig voorkomen en vooruitlopend daarop beginnen de banken de omvang ervan nu bekend te maken. 
 De banken kunnen voortaan wel openlijk in de balans een Fonds voor Algemene (bank)Risico's (FAR) opnemen. 
 Van de 314 miljoen gulden die de NIB eind 1996 in de stroppenpot had is per 1 januari van het nu lopende jaar 300 miljoen ten gunste gebracht van deze nieuwe FAR. 
 Het restant wordt overgeboekt naar het statutaire reservefonds, aldus de NIB. 
 Banken hebben in principe de keuze tussen overboeking van het saldo van hun onderwaarderingspost naar de algemene reserves, bij de NIB het statutaire reservefonds, en/of het nieuwe FAR. 
 Afhankelijk van hun specifieke omstandigheden zullen de individuele banken een keuze maken, aldus de NIB. 
 Vanaf 1 januari 1997 zal de NIB alle debiteurenverliezen of individuele dan wel groepsvoorzieningen rechtstreeks in de resultatenrekening boeken. 
 Het FAR zal gebruikt worden voor het opvangen van uitzonderlijke verliezen. Het ligt niet in de bedoeling de komende jaren ten laste van de resultatenrekening middelen aan het FAR toe te voegen, aldus de NIB. 
 Door de omvang van 300 miljoen gulden kunnen in beginsel verliezen tot circa 460 miljoen worden opgevangen. 
 Dat de komende jaren niet aan het FAR zal worden gedoteerd betekent volgens de NIB niet dat van de veranderingen per saldo een extra impuls op de netto winst zal uitgaan. 
 Voor de vroegere dotaties aan de post onderwaardering komen namelijk de rechtstreeks ten laste van de resultaten gebrachte debiteurenvoorzieningen in de plaats. 
 Voor een individueel jaar kan het nieuwe stelsel een positieve of negatieve invloed op het resultaat hebben maar over een langere periode zullen de resultaten onder beide stelsels elkaar niet veel ontlopen, aldus de NIB. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
