	Vertrek Kluivert stelt Ajax teleur, meer niet
	Van onze verslaggever
AMSTERDAM
Het aangekondigde vertrek van de internationals Patrick Kluivert en Winston Bogarde heeft Ajax niet verrast. Van beide spelers loopt in de zomer het contract af en zowel Amsterdammer Kluivert (20) als Rotterdammer Bogarde (26) toonde de laatste maanden weinig enthousiasme om een nieuwe verbintenis te signeren.
De Italiaanse sportkrant La Gazzetta dello Sport meldde gisteren, niet voor de eerste maal, dat Kluivert een voorlopige overeenkomst heeft gesloten met AC Milan. Bij die club staan de oud-Ajacieden Davids en Reiziger al onder contract. Voorzitter Berlusconi zou voorts hebben gezegd dat 'AC Milan met steun van Kluivert op korte termijn kan terugkeren naar de Europese en mondiale top'.
De Italiaanse kampioen neemt in de Serie A momenteel de tiende plaats in. George Weah, evenals Kluivert een spits, staat in de belangstelling van Real Madrid. AC Milan zou genegen zijn Weah, tien jaar ouder dan Kluivert, te laten vertrekken.
Hoewel er al eerder melding van is gemaakt, ontkent de zaakwaarnemer van Kluivert, VVCS'er Sigi Lens, het bestaan van een (mondelinge) overeenkomst. Volgens hem laten andere Europese clubs zich er niet door afschrikken. Zijn zaktelefoon rinkelde gisteren onophoudelijk. 'Tientallen Europese topclubs zijn in Kluivert geïnteresseerd', aldus Lens.
Kluivert en Bogarde lieten Ajax zaterdag al weten dat ze de club zullen verlaten. Gisterochtend bracht Ajax het nieuws naar buiten. Voorzitter Van Praag toonde zich niet verrast, wel teleurgesteld. De nieuwe trainer Olsen was niet voor commentaar bereikbaar. Toen hij zijn tweejarig contract signeerde, was hij er van op de hoogte dat het duo zou vertrekken.
De club was er veel aan gelegen met Kluivert een nieuwe overeenkomst te sluiten. Ajax stelde hem, als hij voor vijf seizoenen zou tekenen, een premie van vijf miljoen gulden in het vooruitzicht, plus een jaarsalaris van twee miljoen gulden. Onderhandeld werd er echter nimmer, een teken dat Kluivert zijn besluit om te vertrekken reeds lang geleden heeft genomen.
Eerder verklaarde hij zich in de Nederlandse voetbalstadions niet meer op zijn gemak te voelen. Vaak wordt hij uitgescholden en klinken er verwijzingen naar het auto-ongeluk met dodelijke afloop waar hij in september 1995 bij was betrokken. In het begin van het seizoen werd hij zelfs in de Arena uitgefloten. Hij voelde zich, verklaarde hij vorig jaar, 'opgejaagd wild', door publicaties in de roddelbladen onder meer.
Het vertrek bij Ajax van Reiziger en Davids heeft hem eveneens geraakt. In het onlangs verschenen Ajax Magazine zegt hij daarover: 'Ik mis ze. Michael en Edje brachten warmte in de groep. De sfeer is nu heel anders. Misschien dat het bestuur iets meer had moeten proberen om spelers hier te houden. Ik denk dat er geen spelers weggaan als het bestuur dat echt niet wil. Het hangt er alleen vanaf hoe ver het bestuur wil gaan met het tevreden stellen van spelers.'
Minder zwaar tilt Ajax aan het vertrek van verdediger Bogarde. De Rotterdammer is dit seizoen voortdurend geblesseerd. Vaak zijn de klachten vaag. Toen hij vorige week tijdens een trainingskamp in Spanje wel op de tennisbaan, maar niet één keer op het trainingsveld verscheen, werd hij door coach Van Gaal naar huis gestuurd.
Door het Bosman-arrest kan Ajax geen transfersom vragen voor het tweetal. Dat is alleen mogelijk bij spelers met een doorlopend contract. Hetzelfde overkwam Ajax vorig jaar toen Davids en Reiziger de club verlieten. Voor de Nigerianen George en Kanu ontving Ajax wel een (relatief lage) vergoedingssom.
Met een vertrek van Ronald en Frank de Boer houdt Ajax geen rekening. De Engelse club Arsenal zou de tweeling over willen nemen voor 54 miljoen gulden. Hun contract loopt tot 2000. Mondeling hebben ze toegezegd de verbintenis tot 2004 te zullen verlengen. De uitwerking van de contracten heeft echter vertraging opgelopen.
De vice-voorzitter van Arsenal, David Dein, geeft toe dat hij met de spelers heeft gesproken, tijdens het minivoetbal-toernooi deze week in de Arena. Het betrof echter, aldus Dein, een social talk  zonder bijbedoelingen.
'We hebben niet gesproken over een transfer. Daar komt bij dat 54 miljoen gulden een onwaarschijnlijk hoog bedrag is. Voor zoveel geld kunnen we bijna een nieuwe ploeg kopen.' Gisteravond echter liet Ronald de Boer doorschemeren dat Arsenal wel degelijk serieus belangstelling heeft getoond.
Kluivert en Bogarde zijn de 27ste en 28ste speler van de A-selectie die Ajax in het tijdperk-Van Gaal (1991-1997) verlaten. Eén speler, Rijkaard, stopte. Alflen en de Deen Hansen werden afgekeurd, maar keerden later, op een lager niveau, terug in het profvoetbal. Van de 26 spelers die Ajax tot nu toe de rug toekeerden, vervolgden 21 hun carrière in het buitenland. Elf van hen bij een Italiaanse club. 1991: Wouters (Bayern München). 1992: Van Loen (Feyenoord), Roy (Foggia), Van 't Schip (Genoa), Willems (Grasshoppers), Winter (Lazio). 1993: Alflen (gestopt), Bergkamp (Inter), Jonk (Inter), Hansen (gestopt), Vink (Genoa), Groenendijk (Manchester City). 1994: Kreek (Padova), Menzo (PSV), Petersen (Monaco), Pettersson (Göteborg), Oulida (Sevilla). 1995: Rijkaard (gestopt), Seedorf (Sampdoria), Van den Brom (Istanbulspor), Van Vossen (Istanbulspor). 1996: Silooy (Arminia Bielefeld), Reiziger (AC Milan), Davids (AC Milan), Kanu (Inter), George (Betis). 1997: Kluivert en Bogarde.

Foto
	Matchwinner Patrick Kluivert houdt de beker vast die Ajax op 24 mei 1995 in Wenen veroverde door de 1-0 zege op AC Milan in de finale van de Champions League. Winston Bogarde (links) kijkt toe. FOTO HANS HEUS - DE VOLKSKRANT

