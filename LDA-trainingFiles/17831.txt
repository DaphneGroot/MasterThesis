 WIJERS VOOR WERKBEZOEK NAAR BRAZILIE. 
 DEN HAAG, 8 nov (Reuter) - Minister Hans Wijers van Economische Zaken zal van 17 tot 23 november een werkbezoek aan Brazilie brengen, zo is meegedeeld door zijn ministerie. 
 "De belangrijkste invalshoek van dit bezoek zal een herorientatie zijn op de Braziliaanse economie na de moeilijke periode die het land doormaakte aan het eind van de jaren tachtig en begin negentig," aldus EZ. 
 Het laatste bezoek van een Nederlandse minister van Economische Zaken aan Brazilie was in 1989. 
 De keus om nu naar Brazilie te gaan werd gemaakt onder invloed van de positieve ontwikkelingen die dit land doormaakt. 
 Na de introductie van het economische herstructureringsplan (Real Plan) werd de torenhoge inflatie controleerbaar en begon de economie weer aan te trekken, aldus het ministrie. 
 Ondanks het feit dat Brazilie een moeilijke periode doormaakte als gevolg van het slechte economische beleid, heeft de presentie van het Nederlandse bedrijfsleven daaronder volgens EZ niet bijzonder geleden. 
 De Nederlandse investeringen in het land zijn zeker in de afgelopen jaren sterk gestegen. Meer dan de helft van de Nederlandse investeringen in Latijns Amerika is gerealiseerd in Brazilie. In 1994 beliep het totaal ongeveer 3,7 miljard gulden. 
 Omdat het afgelopen jaar al bij diverse bezoeken van de minister-president en de minister van Economische Zaken een missie uit het bedrijfsleven meeging is ditmaal afgezien van die formule. 
 "Aangezien aan Brazilie thans groot belang wordt toegekend, is er de mogelijkheid gecreeerd voor Nederlandse ondernemingen om zich in Brazilie aan te sluiten bij het programma van minister Wijers," aldus het ministerie van Economische Zaken. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
