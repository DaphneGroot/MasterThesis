Rodos (eiland).
Rodos (meestal gespeld als "Rhodos", Grieks: Ρόδος "Ródos") is een Grieks eiland en gemeente ("dimos") in de Egeïsche Zee, in de Griekse bestuurlijke regio ("periferia") Zuid-Egeïsche Eilanden ("Notio Aigaio"), in de gelijknamige regionale eenheid ("periferiaki enotita"). De gemeente beslaat sinds de herindeling van 2011 het hele eiland en telt ruim 115.000 inwoners (census 2011).
Rodos is het op drie na grootste eiland van Griekenland en maakt deel uit van de Dodekanesos. Het is een van de meest oostelijke eilanden die tot Griekenland behoren, strategisch gelegen op slechts een paar kilometer ten zuiden van het Turkse vasteland. Het eiland beslaat 1398 km².
De gelijknamige hoofdstad Rodos-stad ligt in het uiterste noorden van het eiland.
Rodos heeft veel zonuren per jaar en er zijn daarom veel toeristen. Het staat vooral bekend als vakantie-eiland, maar ook voor conferenties die bijvoorbeeld over de Middellandse Zee gaan heeft het goede faciliteiten en een gunstige ligging.
Er zijn vaste veerverbindingen tussen Rodos en het Griekse vasteland, en tussen Rodos en eilanden als Simi, Kos, Patmos, Santorini en Karpathos. Ook zijn er geregelde verbindingen met het Turkse vasteland (Marmaris en Fethiye). Veel cruises varen ook via Rodos.
Geschiedenis.
Rodos komt voor in de Griekse mythologie. Volgens een van de mythen verdeelde oppergod Zeus de wereld onder de goden, maar vergat hierbij de zonnegod Helios een deel te geven. Hierop rees het eiland Rodos op uit de zee, en kwam vervolgens aan Helios toe.
In de 16e eeuw v.Chr. vestigden zich de minoïers en in de 15e eeuw v.Chr. de achaiers op Rodos. De Griekse tijd was de bloeitijd van het eiland als centrum van Helleense cultuur. Toen het onderdeel werd van het Romeinse Rijk, werd de rol van het eiland minder groot, zeker nadat veldheer Cassius het eiland in 43 voor Christus geplunderd had.
Door de eeuwen heen werd het eiland overvallen door onder meer de Achaeërs, Goten, Perzen, Arabieren en de Kruisvaarders, om uiteindelijk na belegeringen over een tijdspanne van meer dan 70 jaren in 1522 door de Turken veroverd te worden, waarna het eeuwenlang deel uitmaakte van het Ottomaanse Rijk. In 1912 werd het op de Turken veroverd door de Italianen, en pas in 1948 werd het bij het moderne Griekenland gevoegd.
Geografie.
Rodos heeft de vorm van een speerpunt. Het eiland is 75 kilometer lang en 38 km breed en heeft een totale oppervlakte van 1.398 km². De kustlijn bedraagt ongeveer 220 km. Rodos-stad bevindt zich in het uiterste noorden van het eiland. Hier liggen zowel de oude historische als de moderne commerciële haven. De internationale luchthaven van Rodos ligt 14 km ten zuidwesten van Rodos-stad.
De fauna en flora op Rodos leunen dichter aan bij die van Turkije dan bij die van de andere Griekse eilanden. Het binnenland is bergachtig, dunbevolkt en begroeid met talrijke bossen. Enkele populaire bezienswaardigheden voor toeristen zijn de Vlindervallei (Petaloudes), waarin zich in de zomer duizenden vlinders verzamelen die kunnen worden bezocht, vooral de Spaanse vlag ("Euplagia quadripunctaria"). Ook de zeven bronnen (epta Piges) en de opgravingen bij Kamiros kunnen worden bezichtigd.
Rodos heeft zowel kei- als zandstranden. Keistranden zijn voornamelijk in het westen van het eiland te vinden zoals Trianda en Ixia, zandstranden zijn aanwezig in het oosten in Faliraki. In de zomermaanden is er in het westen sprake van een zeewind maar aan de oostkant van het eiland is het warmer door het ontbreken van de zeewind. Het hoogste punt van het eiland is de berg Attavyros, deze heeft een hoogte van 1215 boven zeeniveau.
Bezienswaardigheden.
Het is zeer eenvoudig om per boot naar naburige eilanden te gaan en daar te overnachten of dezelfde dag weer terug te reizen naar Rodos. Men vaart als men naar bijvoorbeeld Kos of Samos reist, vlak langs de kust van Turkije.
In Rodos-stad zijn onder meer een haven en oude kasteelmuren te zien.
De stad Lindos is vanaf Rodos-stad per bus of boot te bereiken. Het heeft indrukwekkende stadsmuren en een prachtige akropolis. In het westen van het eiland, bij de plaats Monolithos, staat een kasteel van de kruisvaarders.
Plaatsen.
Door de bestuurlijke herindeling ("Programma Kallikratis") werden de departementen afgeschaft vanaf 2011. “Rodos” werd een regionale eenheid ("periferiaki enotita"). Er werden eveneens gemeentelijke herindelingen doorgevoerd, in de tabel hieronder “GEMEENTE” genoemd.
Havens.
Rhodos heeft vijf havens, drie in Rodos-stad, één aan de westkust bij Kamiros en één aan de oostkust bij Lardos.
