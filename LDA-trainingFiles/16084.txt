Ons (massa).
Het ons is een oude maateenheid van massa. In het tegenwoordige spraakgebruik is één ons gelijk aan 100 gram, 1 hectogram of 0,1 kilogram.
Voor de invoering van het metriek stelsel was een ons meestal ca. 30 gram en was het 1/16 van een pond (ca. 480 gram) of 1/12 van een medicinaal pond (ca. 375 gram). Het ons was zelf onderverdeeld in acht drachmen of drachma's.
De huidige waarde van 100 gram ontstond bij de invoering van het Nederlands metriek stelsel in 1820. Bij de IJkwet van 1937 is het ons definitief afgeschaft en sindsdien is het slechts een officieuze maat.
Ounce.
Binnen het Brits-Amerikaans maatsysteem wordt het ons, in het Engels "ounce", nog gebruikt met de waarde van ongeveer 28 gram.
