Louvain-la-Neuve.
Louvain-la-Neuve is een universiteitsstad in de Belgische provincie Waals-Brabant en onderdeel van de gemeente (met stadstitel) Ottignies-Louvain-la-Neuve. Louvain-la-Neuve ligt ongeveer 20 kilometer ten zuidoosten van Brussel. Het speciale aan de stad is dat ze in een vallei ligt. Daarin is een groot stuk beton gelegd waarop de stad is gebouwd. In de stad zie je bijna geen auto's, want die rijden op wegen onder de stad, waar ook verschillende parkings zijn. Overal zijn er liften aangelegd waarlangs je naar beneden kunt gaan. Ook de winkels worden onder de grond bevoorraad.
Geschiedenis.
Louvain-la-Neuve is één van de weinige geplande steden in België. Louvain-la-Neuve dankt zijn oprichting aan de taalstrijd die België in de jaren 60 opschudde. Na de kwestie Leuven Vlaams in 1967 die leidde tot de opsplitsing van de Leuvense universiteit in een aparte Nederlandstalige en Franstalige universiteit, werd besloten de Franstalige universiteit, die niet langer in het Vlaamse Leuven kon blijven, niet in een bestaande Waalse stad te vestigen maar de campus te bouwen te midden de velden van Waals-Brabant en deze site uit te bouwen tot een nieuwe stad.
Professor Michel Woitrin werd door Rector magnificus Monseigneur Massaux aangesteld om het project tot een goed einde te brengen. Michel Woitrin stelde hiertoe een ploeg architecten en stedenbouwkundigen samen, onder meer gevormd door professor Raymond M. Lemaire, Jean-Pierre Blondel, Pierre Laconte en Bernard de Walque.
Van 1968 tot 1975 gaf die ploeg vorm aan het stedenbouwkundige concept van Louvain-la-Neuve. In tegenstelling tot de nieuwe Franse en Engelse steden, is hier gekozen de traditionele stedelijke morfologie in acht te nemen. Desalniettemin is er gekozen voor de scheiding van verkeer en werden de diverse functies in zones verdeeld, kenmerkend voor de functionalistische stedenbouw.
De eerste bewoners, voornamelijk universiteitspersoneel en studenten namen hun intrek vanaf 1972, naarmate de bouw vorderde en er steeds meer faculteiten de overstap uit Leuven maakten groeide het aantal inwoners. Al van bij de start streefde de universiteit ernaar om naast de zuiver academische activiteiten ook bedrijven aan te trekken die sterk op onderzoek en ontwikkeling gericht zijn. Hiervoor werd al in 1971 het eerste wetenschapspark in België opgericht (LLN Science Park). Het 231 hectare groot park huisvest ondertussen meer dan 100 bedrijven goed voor zowat 4.500 jobs en is daarmee een belangrijke economische groeipool voor een streek die voordien vooral agrarisch was en sterk gericht op het nabije Brussel.
Universiteit.
De universiteitsstad werd in 1968 gebouwd na de kwestie Leuven Vlaams op het grondgebied van de voormalige gemeente Ottignies. De stad huisvest de Université catholique de Louvain (UCL), de Franstalige afsplitsing van de vernederlandste Katholieke Universiteit Leuven. Louvain-la-Neuve betekent 'Nieuw-Leuven'.
Hergé-museum.
Het Hergé-museum, met een oppervlakte van 5.000 tot 6.000 m², bevindt zich vlak bij de Jardin de la Source op een terrein van de UCL en is via een houten loopbrug verbonden met de straten van Louvain-la-Neuve.
In mei 2007, daags voordat de Belgische striptekenaar Georges Remi, alias Hergé, 100 jaar zou zijn geworden, legde zijn weduwe en tweede vrouw Fanny Vlamynck de eerste steen voor een museum, dat gewijd is aan het oeuvre van haar man. Het museum werd eind mei 2009 geopend, tachtig jaar nadat Hergé in het katholieke tijdschrift Le Petit Vingtième de eerste aflevering van Kuifje 'Au pays des Soviets' publiceerde.
Overig.
Louvain-la-Neuve staat onder traceurs bekend als de beste spot van België om parkour te beoefenen.
