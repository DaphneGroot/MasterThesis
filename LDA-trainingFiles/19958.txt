Oostersluis.
De Oostersluis is de grote schutsluis tussen het Van Starkenborghkanaal en het Eemskanaal, beide CEMT-klasse Va. De sluis ligt aan de oostzijde van de stad Groningen, in de waterscheiding tussen de boezem van De Waterwolf en die van het Eemskanaal.
De sluis is 194,80 m lang, 16 m breed en de schutlengte is 190 m.
De sluis is in de jaren dertig van de 20e eeuw gebouwd en in de jaren 90 herbouwd, omdat hij niet voldeed aan de eisen die aan de sluis werden gesteld in verband met de bodemdaling als gevolg van de gaswinning.
Bij de herbouw zijn gedeelten van het oude complex blijven bestaan, onder ander de muur met daarin de plaquette, die in 1938 door koningin Wilhelmina is onthuld bij de ingebruikname van het Van Starkenborghkanaal.
Over het kanaal liggen twee bruggen. Als de ene brug geopend is, kan het verkeer omrijden via de andere brug.
