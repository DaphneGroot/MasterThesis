	Twijfels aan harde franc bij nieuwe bankbestuurders
	AFP, ANP
PARIJS
De Franse centrale bank krijgt twee nieuwe bestuurders, Pierre Guillen en Jean-René Bernard. De regering droeg hen vrijdag voor. Minister van Financiën Jean Arthuis bezwoer dat zij aanhangers zijn van een 'harde' franc. Guillen (69) staat echter bekend als een medestander van parlementsvoorzitter Philippe Séguin, een criticus van het Verdrag van Maastricht die een goedkopere franc wel ziet zitten om de moeizaam draaiende Franse economie aan te zwengelen.
Anderzijds is Guillen, oud-vice-voorzitter van de werkgeversorganisatie CNPF, bevriend met Jacques Delors, voormalig voorzitter van de Europese Commissie die een strak monetair beleid voorstaat. Samen met Bernard (64), tussen 1989 en 1993 ambassadeur in Den Haag, vervangt Guilen Jean Boissonnat en Bruno de Maulde als lid van de raad voor de monetaire politiek (CPM). Bernard is geen uitgesproken voor- of tegenstander van een stabiele franc.
Pierre Mehaignerie, voorzitter van de commissie financiële zaken van het Franse parlement, denkt er het zijne van. Het vertrek van Boissonnat kon hij niet helemaal rijmen met de steun van president Chirac aan de verdere Europese eenwording en zijn wens om de Franse economie te hervormen. Boissonnat geldt als een van de grootste pleitbezorgers van deze zaak, aldus Mehaignerie.
Senaatsvoorzitter René Monory kondigde een wetgevend initiatief aan. Geen van de kandidaten voor de CPM die zijn voorgedragen door de voorzitters van de twee kamers van het parlement, werd verkozen. De regering legt volgens Monory daarmee weinig respect aan de dag voor de wet die de Banque de France in 1994 onafhankelijk maakte.
De benoemingen waren met veel spanning afgewacht op de financiële markten. Vorig jaar gooide oud-president Giscard d'Estaing de knuppel in het hoenderhok met een pleidooi voor een devaluatie van de franc om op die manier de export en daarmee de kwakkelende Franse economie te stimuleren.
CPM-bestuurders Jean-Pierre Gérard en Paul Marchetti pleitten kort daarop voor een renteverlaging, ongeacht of de Duitsers daaraan meedoen. Daarmee zetten zij de Duits-Franse samenwerking onder druk. President Chirac zag zich daarna genoodzaakt zich te distantiëren van deze pleidooien en zijn steun uit te spreken aan een stabiele, harde franc.

