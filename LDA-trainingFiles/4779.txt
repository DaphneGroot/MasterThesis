	De plantengemeenschap als alarmklok
	Vraag aan botanici hoe Nederland er honderdvijftig of honderd jaar geleden moet hebben uitgezien en het water loopt ze in de mond. Planten die nu verdwenen of zeldzaam zijn, kwamen toen volop voor. De weilanden mochten nog drassig zijn, kunstmest was er niet, de landbouw was nog geen industrie, auto's waren er nauwelijks en van ruilverkaveling had niemand gehoord. Honderd jaar geleden begonnen Heimans en Thijsse met de natuurbescherming omdat er nog zoveel was dat bescherming verdiende tegen de toen al oprukkende aantasting.
Landbouwgebieden hadden honderd jaar geleden nog grote natuurwaarden met blauwgrasland als een van de hoogtepunten. Blauwgraslanden zijn voedselarme, onbemeste hooilanden op meestal venige bodem waar allerlei nu zeldzame planten groeiden. Ze danken hun naam aan de blauwgroene kleur van planten als de blauwe zegge, pijpestrootje, spaanse ruiter en blauwe knoop. In heel Nederland moeten meer dan honderdduizend hectare blauwgrasland hebben gelegen, nu zijn er nog dertig hectare, uiteraard in natuurreservaten. Alleen al in de Krimpenerwaard besloegen de blauwgraslanden in de vorige eeuw tienduizend hectare. Daarvan bestonden er in 1924 nog zeventig tot tachtig hectare. Nu is daarvan nog anderhalve hectare over.
Deze gegevens zijn afkomstig uit het enkele weken geleden verschenen derde deel van De Vegetatie van Nederland, de nieuwe inventarisatie van alle plantengemeenschappen in Nederland, die enkele jaren geleden is begonnen en die aan het begin van volgend jaar wordt afgerond met het vierde en het vijfde gedeelte. Het eerste deel bevatte de wetenschappelijke verantwoording voor de plantensociologische beschrijvingen. In het tweede gedeelte werd de natte natuur behandeld, deel drie omvat graslanden, zomen en droge heide, deel vier beschrijft de planten in pioniermilieus zoals akkers en muren. In deel vijf ten slotte, komen de planten van bossen en struwelen aan de orde.
Het nieuwe standaardwerk in zijn geheel wordt geacht het derde paneel te vormen van een groot drieluik over de Nederlandse flora. Het eerste element is de driedelige serie Wilde Planten uit het begin van de jaren zeventig, geschreven door de aartsvader van de Nederlandse plantensociologie V. Westhoff. Het tweede paneel is de in 1994 afgesloten vijfdelige Nederlandse Oecologische Flora van E. Weeda. Westhoff en Weeda werken beiden mee aan de nieuwe serie.
Deze is veel minder op het grote publiek gericht dan Wilde Planten en de Oecologische Flora. De auteurs mikken op de beheerders van natuurterreinen. Die kunnen uit de beschrijvingen van de plantengemeenschappen conclusies trekken over het beheer. Want een gemeenschap van bij elkaar horende planten is een veel betere indicator voor milieuomstandigheden dan een enkele soort. Als er n soort uit een associatie van bijvoorbeeld twintig soorten verdwijnt, hoeft er nog niets ernstigs aan de hand te zijn. Maar als er tien het loodje leggen, is de biotoop waarschijnlijk drastisch aan het veranderen. Een beheerder kan dan desgewenst maatregelen treffen.
Twee van de schrijvers van het derde deel, J. Schamine en A. Stortelder, laten in Barchem in de Achterhoek een stukje praktijk van de plantensociologie zien. Het Stelkampsveld is een terrein van vijf hectare op een zandige bodem met een hoogteverschil van een meter of twee. In het midden, in het diepste deel, ligt een flink ven dat 's zomers grotendeels droogvalt, op een kleine poel na.
Hier zijn dicht bij elkaar verscheidene gemeenschappen van planten waar te nemen: de oeverkruiden langs de rand van het water, iets hoger op het terrein blauwgraslanden die overgaan in natte hei, die op zijn beurt plaats maakt voor droge heide. Op plekken waar niet wordt gemaaid, wijken gras en hei voor nat en droog bos.
Staatsbosbeheer is een jaar of vijftien bezig dit terrein in oude staat te herstellen. Waar nu het ven ligt, stond toen bos, omdat de plas was dichtgeslibd. De vroegere vegetatie van het Stelkampsveld is precies bekend omdat Westhoff die in 1964 in kaart heeft gebracht. Toen bestond nog maar een klein stukje van het terrein uit blauwgrasland. Sinds het ven werd uitgegraven, is die oppervlakte flink uitgebreid tot twee hectare.
Dat is de moeite waard, zo blijkt uit de toelichting van B. Wijlens die voor Staatsbosbeheer de herstelwerkzaamheden heeft begeleid. Er groeien nu vier soorten orchideen, parnassia staat er massaal, valkruid (arnica) komt er nog voor, evenals het zeer zeldzame melkviooltje. Sinds de inventarisatie van Westhoff in 1964 zijn hier geen soorten verdwenen. Maar er zijn er sinds het herstel wel een paar bijgekomen.
Dat doet zich vaker voor, zegt Schamine. Net als een bos is een blauwgrasland een stabiele vegetatie. Als zo'n grasland een of twee keer per jaar wordt gemaaid, kan de biotoop vele jaren in stand blijven. Planten die in zulke stabiele systemen groeien, hebben doorgaans kort levende zaden. Planten in pioniersystemen, zoals akkerkruiden, hebben daarentegen lang levende zaden. Als die ondergeploegd worden, kunnen ze vijftig jaar later nog ontkiemen als ze weer aan de oppervlakte komen.
Bij planten van graslanden kan dat niet, zegt Schamine. Als een perceel blauwgrasland opgeruimd wordt, zijn na een jaar of twintig bijna alle zaden in de bodem afgestorven. Zo'n perceel komt ook nooit meer terug. Daarentegen is het wel goed mogelijk kleine restanten blauwgrasland waar de kenmerkende soorten nog aanwezig zijn, uit te breiden zoals in Barchem. Daarom is het zo belangrijk om zuinig te zijn op de laatste blauwgraslanden, zeg Stortelder. Die kunnen immers de uitvalsbasis vormen voor nieuwe terreinen.
Op het Stelkampsveld is goed te zien dat zulke kostbare graslanden beheerd moeten worden: n keer per jaar maaien en het maaisel afvoeren zodat de bodem schraal blijft. Als je ophoudt met maaien verandert het grasland binnen enkele jaren in bos, omdat er struiken en bomen gaan groeien. Waar het grasland in Barchem niet meer is gemaaid, staat meteen bos: elzenbroekbos op het lage en eikenberkenbos op het hogere deel. 'Beheerders weten dus dat het grasland kan terugkeren als je het bos opruimt', zegt Schamine.
Piet van Seeters
J.H.J. Schamine, A.H.F. Stortelder en E.J. Weeda:
De Vegetatie van Nederland, deel 3.
Opulus Press;  99,-
ISBN 91 8871 605 8

Foto
	FOTO THEO AUDENAERD

