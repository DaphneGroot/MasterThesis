	Politie Harderwijk pakt weer jongens op wegens afpersing
	Van onze verslaggever
AMSTERDAM
De politie van Harderwijk heeft dinsdag opnieuw drie jongens aangehouden die verdacht worden van afpersing van scholieren. In totaal zijn nu zeven jongens in de leeftijd van vijftien tot zeventien jaar aangehouden. De politie verwacht nog meer arrestaties.
De afpersing kwam aan het licht nadat de zeventienjarige scholier Christiaan Houtman half december een kleine week verdween. Hij bleek uit angst voor zijn belagers te zijn ondergedoken. Ruim een jaar lang was hij onder bedreiging van geweld en wapens afgeperst door zijn leeftijdgenoten. In totaal heeft hij drieduizend gulden afgestaan.
Het relaas van Houtman bracht andere zaken aan het licht. Bij de politie hebben hebben inmiddels dertien andere scholieren aangifte van afpersing gedaan. De politie vermoedt dat het werkelijk aantal slachtoffers hoger is. Uit schaamte en angst voor represailles houden veel scholieren hun mond.
Volgens het Instituut voor Toegepaste Sociale Wetenschap in Nijmegen komt 7 procent van de scholieren met afpersing in aanraking.

