	Maria Callas en haar duivelse poedel
	@@0IER@@0 PPERVLAKKIGHEID, mislukte communicatie en geestelijke leegte in de moderne tijd zijn bekende thema's in het werk van de sinds enkele jaren zo productieve Duitse schrijver Helmut Krausser (1964). Het marginale bestaan van de duivel, het hoofdpersonage in zijn nieuwste roman Der grosse Bagarozy, zal de voormalige zwerver niet vreemd zijn, evenmin als diens gedrevenheid.
Dit is Kraussers vijfde roman. Verder schreef hij korte verhalen, dagboeken en een libretto voor een opera. Zijn groots opgezette, ook in het Nederlands vertaalde Melodien uit 1993 schreef hij in anderhalf jaar. Het is een meer dan achthonderd bladzijden tellend epos, dat speelt vanaf de Renaissance tot in het heden. Met veel historische kennis beschrijft Krausser een zoektocht naar het goddelijke in de menselijke stem. De geschiedenis stemt treurig. Het bezit van de hemelse schat leidt tot gruwelijke machtswellust.
Het verhaal in Der grosse Bagarozy gaat over een bijzondere stem en zijn stoffelijk omhulsel. De legendarische operazangeres Maria Callas is de muze die aanzet tot een zoektocht naar zinvol leven. Maar in dit nuchtere tijdperk, waarin mensen allang zijn uitgepraat, koestert alleen nog een op drift geraakte duivel hierover illusies.
Kraussers nieuwe roman is een verhaal van tot mislukking gedoemde gesprekken. In Der grosse Bagarozy meldt Stanislaus Nagy zich bij de praktijk van de psychiater Cora Dulz; hij beweert de duivel te zijn. Nagy wil een fantastisch verhaal kwijt over zijn immense passie voor Maria Callas. Een gedreven therapeute is Cora niet, haar 'talkshows' draait ze routineus af. Tot zover met succes, maar onlangs hebben twee patinten zelfmoord gepleegd. De moeilijk plaatsbare Nagy verontrust haar daarom bij vlagen, maar niets zet haar aan tot zelfonderzoek.
Ook in haar persoonlijke leven regeert een dodelijke routine. Zo kookt ze alleen op vrijdag en dan altijd spaghetti. Zelfs de poezen eten volgens een bepaald schema. Krausser is niet zuinig met clichs bij het oproepen van een leeg bestaan. Ontevreden over haar saaie echtgenoot, de wel erg gelijkmatig gestemde belastingadviseur Robert, droomt Cora in haar rijtjeshuis over een toekomstige villa, met als enige waarlijke passie de inrichting van haar huis. De communicatie tussen het echtpaar nadert het nulpunt.
In een dronken bui vertrouwt deze duivel zijn psychoanalytica toe dat hij op zijn oude dag als oude man tussen oude mannen wil zitten, en met opgeheven hoofd wil zeggen: jongens, ooit was ik de duivel! Iedereen zal dan lachen, maar alleen hij zal weten hoe het was. Een weinig demonische voorstelling, maar behalve dat de duivel dronken is, is hij sinds lange tijd moe. Verveeld en uitgeleefd, in een wereld waarin God reeds lang had gemerkt dat zijn spel uit was en tijdig van het toneel wist te verdwijnen. Dat moment kon de duivel minder goed bepalen, dus doolt hij nog doelloos en overbodig rond in een wereld die met betrekking tot het kwade fantasievoller is gebleken dan hij zelf.
Met toevallige baantjes moet hij in zijn onderhoud voorzien. Nu eens is hij warenhuisdetective, dan weer treedt hij op als 'de grote Bagarozy', illusionist in een twijfelachtig theater. In zijn sleetse Armani-pak raadpleegt hij Cora Dulz en begint aan een lange monoloog. Therapeutisch commentaar wuift hij weg, hij wil niets minder dan de verlossing van zijn gekwelde bestaan. Hij denkt dat Cora hem daarbij kan helpen omdat zij 'het meest erbarmelijke stuk vuil in menselijke gedaante was' dat hij kon vinden.
Der grosse Bagarozy is een roman met foto's, mooie zwart-wit foto's van Maria Callas. Van voluptueuze verschijning tot mythisch wezen, met tenslotte een tragische opname van een vrouw die zichzelf als legende heeft overleefd. Nagy's lievelingsfoto toont een elegante Maria op een barkruk waarop ze in eenzaamheid drie mannen de rug toekeert. Haar zwarte poedel Toy zit strak aan zijn lijntje. Met deze poedel heeft Nagy een bijzondere band. Omdat het hem niet lukt in mensengedaante contact met Maria te krijgen, neemt hij bezit van haar poedel.
In de wereldliteratuur was de duivel al bekend geworden in zijn poedelrol. Mefistofeles in Goethe's Faust ontpopte zich ooit als 'des Pudels Kern', de kern van de zaak. Nu blijft hij als poedel een bijrol vervullen. Pas op de dag van Maria's dood spreekt hij haar in zijn ware gestalte. Met de herinnering aan dit louterende gesprek leeft Nagy nu al twintig jaar.
Voor de duivel was het de eerste keer dat hij zo volledig in de ban raakte van een mens. Maria Callas vormde met haar extreme karakter en haar bijzondere stem een 'Gesamtkunstwerk', een monument dat uitrees boven de banaliteit van alle andere levens. De oude tijd was definitief voorbij, de duivel werd geraakt door schoonheid. Zelfs wroeging voelde hij wanneer hij Maria op geraffineerde wijze dwarszat, maar hij wilde voor alles voorkomen dat ze een zelfvoldane heldin werd.
Cora begrijpt niets van het fenomeen Callas. Dat Nagy haar verbindt met de laatste ontluisterende foto van Maria ervaart ze als beledigend. Wel raakt ze op een andere manier helemaal bezeten door Nagy. Met visioenen over wilde vrijpartijen achtervolgt ze hem. Nagy wil nu alleen nog maar van haar verlost worden. In een laatste afrekening noemt hij haar 'een massagraf van vergeefse mogelijkheden en verstikte dromen'. Als zij voor gezond doorgaat, blijft hij liever krankzinnig. De afgewezen Cora weet niets anders te doen dan haar man, deze personificatie van grijze alledaagsheid, met een pistoolschot te doden. Tactiek van de verschroeide aarde noemt ze het, want ze probeert tevens met Nagy af te rekenen door hem de moord in de schoenen te schuiven. Alsof een duivel daarmee te pakken is, die stapt gewoon weer in de huid van een poedel wanneer de politie hem wil inrekenen.
De breedsprakigheid die Krausser eerder aan de dag legde, is in zijn nieuwste roman afwezig. Het is geen epos meer, zoals zijn Melodien, en geen roman als Thanatos (1996), waarin hij uitvoerig vertelt 'met de moed van de traagheid' en speelt met de traditie van de Duitse Romantiek. Vergeleken daarmee is zijn nieuwste roman in alle opzichten karig. Nauwelijks tweehonderd bladzijden, korte zinnen, weinig reflecties, een directe stijl, die meer een verslag dan een verhaal weergeeft. Op nuchtere, zakelijke toon wordt bijvoorbeeld de leegte in de levens van Cora en haar man geconstateerd.
In slechts weinig woorden wordt de situatie geschetst, er zijn nauwelijks verklaringen. De vertelling heeft daardoor wel vaart, en Krausser plaatst je meteen in een maanlandschap van gevoelens. Jammer dat hij in zijn spel met clichs het clichmatige niet kan ontstijgen.
De tegenstelling tussen het ongepassioneerde, onbenullige bestaan en een existentie waarin hart en ziel tot het uiterste in de strijd worden geworpen, doet karikaturaal aan. Dat de duivel liever in zijn waanzinnige wereld blijft dan in de zogenaamde gezonde wereld, wekt herinnering aan de antipsychiatrie uit de jaren zeventig. Als je die boodschap wilt verkondigen, zou dat, op zijn minst in de literatuur, inmiddels wat subtieler moeten gebeuren.
Ingrid Paulis
Helmut Krausser: Der grosse Bagarozy.
Rowohlt, import Nilsson & Lamm; 184 pagina's;  44,80.
ISBN 3 498 03493 6.

Foto
	Maria Callas in een Parijse bar, oktober 1958. FOTO UIT 'DER GROSSE BAGAROZY'

