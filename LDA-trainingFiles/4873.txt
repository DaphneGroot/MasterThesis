	Getalenteerde Ellerman heeft zijn belofte nooit kunnen inlossen
Ooit werd Juul Ellerman bestempeld als een groot talent. Zelfs Ajax-trainer Johan Cruijff zei halverwege de jaren tachtig wel iets te zien in die frele aanvaller die toen nog bij Sparta speelde. De absolute top heeft Ellerman echter nooit gehaald. Hij tekende gisteren een contract dat hem tot aan het eind van dit seizoen aan NEC bindt.
'Bij FC Twente was de situatie uitzichtloos geworden', zegt Ellerman (31) na zijn eerste training bij zijn nieuwe club in Nijmegen. 'Trainer Hans Meyer heeft me eerlijk verteld dat ik daar niet meer zou kunnen spelen. Dan ga ik liever zo snel mogelijk een niveau lager spelen, zodat ik wel kan voetballen.' FC Twente liet Ellerman transfervrij vertrekken naar het op de 17de plaats staande NEC.
In 1988 kon Ellerman na drie goede seizoenen bij Sparta kiezen uit een reeks aanbiedingen. Hij zette uiteindelijk zijn handtekening onder een lucratief contract van PSV, de club waar hij zes jaar zou blijven. Dat hij nooit aan de hoog gespannen verwachtingen heeft kunnen voldoen wijt de Dordtenaar aan de talloze blessures waarmee hij kreeg te kampen. Bovendien moest hij bij de Eindhovense club voor een plekje in de aanval altijd de strijd aanbinden met vedetten als Romario, Kieft en de Deen Poulsen.
Tweeëneenhalf jaar geleden verkaste Ellerman van PSV naar FC Twente in de hoop zich in ieder geval bij deze subtopper waar te kunnen maken. Afgescheurde kruisbanden, een blessure waarmee hij acht maanden buiten spel kwam te staan, stuurde echter ook deze plannen in de war.
'Als je zo lang niet hebt gevoetbald, kost het heel veel moeite om je vorm weer te hervinden. Daar kreeg ik nooit de kans voor. Ik geef toe dat ik soms heel slecht voetbalde, maar je krijgt je ritme niet al na twee wedstrijden terug. Dat vertrouwen heb ik nooit gekregen waardoor ik altijd maar bleef sukkelen.'
Eerst was het Issy ten Donkelaar die hem veelvuldig op de bank hield. Dit jaar ging het bij de Duitser Hans Meyer niet veel anders. Ellerman kreeg veelal een plaats op de bank. Ondanks enkele zeer nuttige invalbeurten waarin hij voor FC Twente de winnende goal scoorde en die hem zowaar een reputatie als supersub opleverde, kwam daarin nooit verandering.
'Ik heb op een gegeven moment gezegd dat ik geen zin meer had in een plek op de bank. Dat kon ik niet meer opbrengen. Daar voelde ik me te goed voor. Daarbij komt dat het bij FC Twente goed draaide en Meyer niet van plan was om mij in de basis te zetten. Vervolgens liet hij me zelfs op de tribune plaats nemen. Op dat moment wilde ik zo snel mogelijk ergens anders spelen.'
In zijn profcarrière werd Ellerman vijf keer geselecteerd voor het Nederlands elftal. Geen enkele keer kon de goaltjesdief in Oranje grote indruk maken. In een interland tegen Finland miste hij enkele opgelegde kansen, waarna hij werd gewisseld door bondscoach Libregts.
'Wat ik van mijn carrière verwachtte is net niet gelukt', zo zegt hij met lichte spijt in zijn stem.

