Bergschenhoek.
Bergschenhoek () is een plaats en voormalige gemeente in de Nederlandse provincie Zuid-Holland, ten noorden van Rotterdam. Het maakt sinds 2007 onderdeel uit van de gemeente Lansingerland.
Bergschenhoek is een woonplaats met veel nieuwbouw. Er zijn relatief veel woningen in de duurdere klasse. Op 24 november 2004 werd het nieuwe dorpscentrum geopend. Ten zuidoosten van de woonkern, langs de rivier de Rotte bevindt zich een groot natuur- en recreatiegebied, het Hoge en Lage Bergse Bos, met een onder meer een opvallende skihelling, een klimwand van 34 meter hoog, een mountainbikeparcours en een golfbaan. De plaats ligt niet ver van Rotterdam Airport. Het grondgebied wordt doorsneden door de HSL-Zuid, die eind december 2009 operationeel werd. Het Annie M.G. Schmidtpark wordt gerealiseerd langs de HSL-doorsnijding.
Voormalige gemeente.
De voormalige gemeente Bergschenhoek telde 16.634 inwoners (1 juli 2006, bron: CBS) en had een oppervlakte van 15,52 km² (waarvan 0,63 km² water). Tot de gemeente behoorde naast de hoofdplaats ook de kern De Rotte. Bergschenhoek maakt deel uit van de Stadsregio Rotterdam.
Op 1 januari 2007 is de gemeente Bergschenhoek samengegaan met de aangrenzende gemeenten Bleiswijk en Berkel en Rodenrijs in de nieuwe gemeente Lansingerland. In april 2005 hebben de drie gemeenteraden zich uitgesproken voor deze vrijwillige fusie.
Bergschenhoek had een partnerschap met de Oostenrijkse gemeente Maria Enzersdorf.
Politiek.
Het laatste college van Bergschenhoek werd gevormd door het CDA, de PvdA en de ChristenUnie.
Prehistorie.
In 1978 werd in Bergschenhoek een visfuik opgegraven die bijna zesenhalfduizend jaar oud bleek te zijn (gedateerd op omstreeks 4300 v.Chr.). Deze vondst toont aan dat er al in de prehistorie mensen naar dit gebied kwamen. Rondtrekkende jagers en vissers hadden hier een klein kamp gemaakt op een drijvend stuk trilveen. Rond het jaar 1000 maakten de gronden waarop het huidige Bergschenhoek ligt nog altijd deel uit van een soort waddengebied.
Middeleeuwen.
Geschriften uit het einde van de 15e eeuw maken melding van een nederzetting "den hoeck" of " ten Hoeck", nabij "den Berch", oftewel Hillegersberg. In 1466 wordt hier de Butterdorpse molen geplaatst. Al snel spreekt men van 'den Bergschen Hoeck'.
Turfwinning.
In vroeger tijden heeft zich hier in de bodem een dikke veenlaag gevormd. Aan het einde van de Middeleeuwen begint de turfwinning. Het veen wordt uitgegraven en na in turfschuren tot turf te zijn verwerkt als brandstof verkocht. Het dorpscentrum (De Kruin), de Bergweg en de Oosteindseweg liggen nog altijd ongeveer vier meter hoger dan de omgeving. De huidige woonwijken rond het centrum bevinden zich in feite op de bodem van de uitgegraven later weer drooggelegde plassen.
Republiek.
In 1573 werd de Rooms-Katholieke Kerk verboden in de Hollandse gewesten. Toen men in 1649 in het geheim een statie (parochie) wilde vestigen in de polder van Schieland, dacht men aan Bergschenhoek. De mis werd door de eerste pastoor, de in 1652 benoemde Theodoor Cannius, opgedragen in een schuilkerk.
In 1658 was het dorp groot genoeg voor de stichting van een eigen gereformeerde kerk in Bergschenhoek. Voorheen kerkte men in Hillegersberg. Jacobus van Kouwenhoven, een zoon van een Rotterdamse burgemeester, was de eerste dominee.
Op 8 mei 1659 werd het dorp getroffen door een grote ramp. In anderhalf uur tijds brandden alle vierenveertig huizen in Bergschenhoek volledig af. Op 19 mei 1659 werden er onder andere in Rotterdam en Hillegersberg collectes gehouden ten bate van de slachtoffers van deze brand.
In de 18e eeuw werden diverse polders rond Bergschenhoek drooggelegd. Het dorp maakte deel uit van het ambacht Hillegersberg en Rotteban. De drie kernen waren op dat moment Hillegersberg, Terbregge en Bergschenhoek. Een oude grenspaal, die stond tussen Bleiswijk en Hillegersberg Rotteban, staat anno 2007 voor het voormalige gemeentehuis van Bergschenhoek.
Franse tijd.
Onder Lodewijk Napoleon Bonaparte, op 21 oktober 1811, scheidde Bergschenhoek zich af van Hillegersberg (thans de Rotterdamse deelgemeente Hillegersberg-Schiebroek).
Twintigste eeuw.
In de 20e eeuw ontwikkelde Bergschenhoek zich als een plattelandsdorp met voornamelijk glastuinbouw.
Vinex-wijk.
Vanaf de jaren negentig groeide de gemeente in het kader van de Vierde Nota Ruimtelijke Ordening Extra (VINEX) uit van een landelijk dorp van 5000 zielen tot een moderne woongemeente. In 2002 stond Bergschenhoek met een groei van 13,4 procent in een jaar op de eerste plaats in de top-10 van de Nederlandse gemeenten die relatief het snelst groeiden. Vanaf 2005 kwamen er nog eens 4000 woningen bij. Het was de bedoeling dat de kern Bergschenhoek in 2008 ongeveer 23.000 inwoners zou tellen.
Bergschenhoek bestond als zelfstandige gemeente tot en met 31 december 2006, en ging door een vrijwillige fusie met Bleiswijk en Berkel en Rodenrijs op in de nieuwe gemeente Lansingerland.
Bijzondere gebouwen.
Bergschenhoek bestaat voor het overgrote deel uit moderne woningbouw, maar er zijn enkele bijzondere gebouwen, waaronder het Polderhuis, gebouwd in 1906, oorspronkelijk een gebouw van het Hoogheemraadschap van Schieland, thans (2006) muziekschool en cultureel centrum. Het oudste gebouw uit de Dorpsstraat (een winkel met woonhuis) stamt uit 1846. Het nieuwe gemeentehuis van Lansingerland te Bergschenhoek werd in 2012 opengesteld.
Media.
Bergschenhoek heeft een lokale omroep: RTV Lansingerland. Daarnaast zijn er drie weekbladen, namelijk Hart van Holland, De Heraut en de 3B-Krant.
