	THOMAS REESE SCHRIJFT HELDER OVER PAUS EN CURIE Het ondoorgrondelijke Vaticaan
	WIE WIST DAT Vaticaanstad een eigen gevangenis heeft, bestaande uit n kamertje dat wordt gebruikt als opslagruimte? Dat het voorrecht om door de paus te worden ontvangen, soms met steekpenningen is gekocht? Dat sommige prelaten de verkoop van sigaretten willen verbieden in de taxfree winkels van het Vaticaan?
Inside the Vatican van de Amerikaanse jezuet en politieke wetenschapper Thomas J. Reese vermeldt nog vele andere curiosa. En het staat vol interessante historische feiten. Maar daarin ligt niet het belang van het boek. Dat ligt in de helderheid waarmee iets zo ondoorzichtigs wordt beschreven als de organisatiestructuur van de katholieke kerk. Dat doet Reese zonder vooringenomenheid en met een kritische geest. Die objectiviteit geeft zijn opmerkingen en aanbevelingen slechts groter gezag.
Inside the Vatican is de afsluiting van een serie over de machtsstructuur in de kerk. Het eerste boek van Reese ging over de Amerikaanse kerk op lokaal niveau, het tweede over de Amerikaanse bisschoppenconferentie. In zijn laatste boek onderzoekt hij de politiek en de organisatie van de kerk op het hoogste niveau. Daarvoor heeft hij gesprekken gevoerd met ruim honderd mensen die in het Vaticaan werken, onder wie dertien kardinalen.
Slechts een handvol van hen was bereid met naam en toenaam te worden geciteerd. Dat is tekenend. Openheid is binnen de Vaticaanse muren ver te zoeken. De pers wordt van nature gewantrouwd en krijgt de schuld als er iets misgaat. Zoals laatst toen een curie-kardinaal de politiek van toenadering tussen de Heilige Stoel en Cuba dreigde te doorkruisen. In een interview eiste hij van Fidel Castro eerst excuses voor alles wat hij de kerk had aangedaan. Die blunder werd door de pauselijke woordvoerder niet toegeschreven aan monseigneur, maar aan de pers.
Een niet-democratische instelling als de kerk wil natuurlijk geen kritiek van outsiders - en van insiders meestal ook niet - laat staan dat ze wenst te worden gecontroleerd door journalistieke pottenkijkers. De Vaticaanse krant, L'Osservatore Romano, is pas nog door The New York Times vergeleken met de Pravda, de krant van de communistische partij in de voormalige Sovjet-Unie. De overeenkomsten zijn frappant, vond de NYT. Afwijkende opinies worden immers niet geduld, onwelkome feiten verzwegen. In dat artikel bekende Reese: 'De Osservatore is uitstekend vanwege de documenten en voor de genezing van slapeloosheid.'
Dat de Osservatore aan de Pravda doet denken, is geen nieuws, want het Vaticaan is zelf vaak vergeleken met het oude Kremlin. Ook daar moest je, om te weten wat er aan de hand was, de komma's interpreteren, conclusies trekken uit wat er niet werd gezegd, geruchten op hun waarde weten te schatten, tot in de details de codes kennen. De vaticanist Marco Politi had als mede-auteur (met Carl Bernstein) van het geruchtmakende boek Zijne Heiligheid dan ook een uitstekende vooropleiding: als correspondent in het Moskou van v¢¢r de omwenteling.
De laatste tijd wordt het Vaticaan ook vergeleken met multinationale bedrijven, vanwege de wereldwijde omvang van de kerk, de organisatiestructuur en de hirarchische, ondemocratische manier van machtsuitoefening.
Het Vaticaan is de 'grootste multinationale organisatie ter wereld', schrijft Reese. En multinationals zijn niet gewend de vuile was buiten te hangen, en de schone vaak ook niet.
De kerkelijke geheimtaal versterkt de muur rond Vaticaanstad nog verder. En ook binnen die muur lijdt men aan een gebrek aan communicatie. Reese meldt bijvoorbeeld dat een gewone functionaris van de curie, het centrale bestuursorgaan van de kerk, niet zomaar met iemand van een andere afdeling kan bellen. En dat bijna niemand in deze bureaucratie graag eigen verantwoordelijkheid draagt.
Ondanks deze formidabele obstakels blijkt Reese uitstekend thuis in de wirwar van kerkelijke instanties met hun vaak onbegrijpelijke procedures. Hij kent hun bevoegdheden en hun functioneren: de bisschoppenconferenties en synodes, de concilies en consistories, de congregaties, pauselijke raden en kerkelijke rechtbanken, de staatssecretaris, de sostituto, de nuntii en al die andere kerkelijke organen en functionarissen.
Op fouten kan hij maar moeilijk worden betrapt. Goed, hij vergist zich als hij zegt dat Rome op het ogenblik een communistische burgemeester heeft - burgemeester Rutelli is van de Groenen en heeft zich zelfs kortgeleden bekeerd - maar dat is een schoonheidsfoutje. Bijzonder de moeite waard, en mogelijk ieder ogenblik actueel, is zijn beschrijving van de verkiezing van een nieuwe paus door het conclaaf, waarvan het reglement is gewijzigd door Johannes Paulus II.
Over de paus schrijft Reese uitvoerig en levendig. Als hoofd van Vaticaanstad, het kleinste landje van de wereld waar alles eigendom is van de staat, is de paus de laatste absolute monarch van Europa. Het eigen staatje, restant van een rijk waarover de pausen heersten als krijgslustige koningen, moet de kerk helpen aan grondgebied waarop ze zonder enige inmenging van buiten kan opereren.
Reese toont aan dat de pauselijke macht paradoxaal genoeg is toegenomen met de secularisatie. Daarmee groeide ook de macht van degenen die toegang tot de paus hebben, vooral zijn particulier secretaris. De huidige, Stanislaw Dziwisz, is een conservatieve Poolse monseigneur met het hoofd van een manager. Hij wijkt niet van de zijde van de paus, behalve om de deur voor bezoekers open te doen of juist dicht te houden.
Reese beschrijft indringend waarom en hoe de kerk dissidenten aanpakt. Bisschoppen die het met de paus oneens zijn, zegt hij, komen daar bijna nooit openlijk voor uit, een enkeling als de Franse bisschop Gaillot uitgezonderd. Theologen daarentegen moeten als docenten en schrijvers duidelijk zijn. En dat brengt hen vaak in botsing met het Vaticaanse standpunt 'dat theologen het leergezag moeten dienen en niet moeten uitdagen'.
Nog nooit is de relatie tussen het pausdom en de theologen zo gespannen geweest. Maar het tot zwijgen brengen van de kritische theologen, constateert Reese, heeft voor de kerk een tegendraads effect: ze jaagt daardoor de intellectuelen weg die ze juist hard nodig heeft. Ook veel gelovigen houden het voor gezien. Reese: 'De kern van het Vaticaanse falen om de mensen te overtuigen, is het geloof dat het woord van de leraar moet worden aanvaard vanwege zijn gezag en niet vanwege zijn argumenten.'
Toch ziet Reese hoop. Hij toont aan dat de kerk zich in de loop der eeuwen veelvuldig heeft aangepast aan de veranderde omstandigheden. Dat zal volgens hem ook nu weer gebeuren. Hij wijst erop dat na de uitroeping van het primaat en de onfeilbaarheid van de paus op het Eerste Vaticaans Concilie (1869-1870) veel mensen dachten dat concilies nooit meer nodig zouden zijn. Toch riep Johannes XXIII Vaticanum II (1962-1965) bijeen.
Dit concilie heeft echter niet geleid tot de instelling van een collegiaal kerkbestuur. De door Paulus VI ingestelde bisschoppensynode, die de stem is van de 4100 bisschoppen die er op de wereld zijn, heeft veel minder bevoegdheden dan veel bisschoppen hadden gewild. Ze is niet het controle-orgaan van de curie geworden, maar slechts een instantie om standpunten te ventileren, waarmee de paus al of niet rekening kan houden. En als adviescollege van de paus heeft de synode sinds 1979 concurrentie gekregen van het college van kardinalen.
Maar, zegt Reese, de hele geschiedenis door zijn de collegiale structuren in de kerk gevolueerd en veranderd, en dat zal het komende millennium doorgaan. Hij stelt voor de bisschoppenconferenties meer macht te geven.
Dat zou niets nieuws zijn, maar een terugkeer tot oude tradities. De bisschoppenconferenties en concilies zouden volgens Reese nog veel kunnen leren van moderne parlementen. 'Een systeem van controle en evenwicht is belangrijk in iedere institutie, zelfs in de kerk, waar menselijke vergissing en zonde goed zijn gedocumenteerd.'
Volgens Reese zou er elke 25 jaar een concilie moeten worden gehouden. Dan kan iedere generatie bisschoppen ervaringen delen, nadenken over de situatie in de kerk en collegiaal handelen. Maar onder deze paus ziet hij dat niet meer gebeuren.
Van diens opvolger geeft Reese een interessant profiel. En hij doorbreekt een taboe door de kwestie aan de orde te stellen: wat moet er gebeuren als een paus seniel of geestesziek wordt? Op het ogenblik zijn er geen procedures om die 'canonieke nachtmerrie' te bestrijden. 'In de goede oude tijd', aldus Reese, 'zou zijn staf hem opsluiten in zijn vertrekken en de kerk besturen tot zijn dood. In de slechte oude tijd zou iemand hem vergiftigen.'
Voor de moderne tijd ziet Reese maar n oplossing: de paus zo ver krijgen dat hij aftreedt zolang hij nog bij zinnen is. De kardinalen zouden met een meerderheid van tweederde moeten vragen om het bijeenroepen van een consistorie. In die vergadering zou tweederde van de kardinalen voor de afzetting van de paus moeten stemmen. Daarna zou dat, opnieuw met een tweederde meerderheid, moeten worden bevestigd door een bisschoppensynode en ten slotte door alle bisschoppen van de wereld. En daarna kan de Stoel van Petrus vacant worden verklaard.
Jan van der Putten
Thomas J. Reese: Inside the Vatican - The Politics and Organization of the Catholic Church.
Harvard University Press; 317 pagina's;  59,40.
ISBN 0 674 93260 9.

Foto
	Meer dan honderdduizend mensen op het Sint-Pietersplein luisteren naar de paasboodschap van de paus, 7 april 1996. FOTO REUTER

