	Glorieus Irian ziet zijn verleden wegglippen
	AF EN TOE klinkt tussen de voorouderpalen onverwacht het gekwinkeleer van exotische vogels. Die hebben niets van doen met het ingetogen Irian Jaya, maar zijn van de wat luidruchtigere buurvrouw, van Amazonia.
Op de mondiale kaart ligt meer dan een wereldzee tussen Irian Jaya en het Amazonegebied. Die grenzen zijn vervaagd in het Amsterdamse Tropenmuseum, als om aan te geven dat beide regio's veel meer gemeen hebben dan op het eerste gezicht lijkt. De struggle for life vooral van de oorspronkelijke bewoners, de wanhopige pogingen om de eigen cultuur te bewaren, het verzet tegen houtkappers, landveroveraars en het Grote Geld (dat uiteraard naar anderen vloeit).
Irian Jaya (Glorieus Irian) was tot 1962 het Nederlandse deel van Nieuw-Guinea. Onder druk van de Verenigde Naties en de Verenigde Staten deed de Nederlandse regering in oktober van dat jaar afstand van haar kolonie. Een half jaar later droegen de VN het gebied over aan Indonesi. Sindsdien voelen de Papoea's zich steeds meer in hun bestaan bedreigd.
Indonesische transmigranten zijn het sociaal, cultureel en economisch leven in Irian Jaya gaan beheersen. Ze bezetten de overheidsfuncties, maken ruim baan voor de islam en geven onderwijs in het Indonesisch. Aan een eventuele aansluiting met de leefwijze van de Papoea's laten ze zich niets gelegen liggen. De staatsideologie van de republiek Indonesi is gericht op n natie; voor regionale en etnische belangen is geen ruimte.
Met de expositie Irian Jaya haalt het Tropenmuseum de moeizame strijd van de Papoea's tijdelijk voor het voetlicht. Tegelijkertijd is het een afscheidstentoonstelling voor Frits Cowan, sinds 1963 conservator bij het museum, met vanaf 1979 als specialiteit Oceani en Zuid-Azi.
Het museum is geen aanklager, maar explicateur. In tekst legt het uit hoe het de Papoea's in grote lijnen is vergaan sinds 1963. In foto's (uit de eigen collectie) en houtsnijwerk laat het een wereld zien die grotendeels verdween toen de Beschaving definitief haar intrede deed.
De foto's zijn vooral gemaakt tijdens expedities in de eerste helft van deze eeuw, door reislustigen als mr. H.A. Lorentz, die de tweede expeditie naar Zuid-Nieuw-Guinea leidde, en dr. D. Pulle, onder wiens bevel de derde Nederlandse expeditie naar het Sneeuwgebergte plaats vond. Lorentz zelf staat op een van de foto's als weggelopen uit het Rusland van de vorige eeuw, een Tolstoj-achtige, bebaarde figuur op slippers.
In het oog springt een foto van treurende Papoea-vrouwen rond een overledene. Als teken van rouw hebben de vrouwen hun gezichten geblanket. Ook de ogen van de dode zijn wit gemaakt, over zijn wangen loopt een wit tranenspoor. Van recentere datum is een foto van een Asmat, die trots een door hemzelf gesneden dubbel kruis toont, waaraan twee figuren hangen. Op de vraag van een missionaris wat hiervan de betekenis was, legde de maker uit dat het Christus en diens echtgenote betrof.
De houtsnijkunst stond in hoog aanzien in Irian Jaya en hing nauw samen met religie en magie. De bisj- of voorouderpalen van de Asmat (woonachtig in het zuidelijk kustgebied) zijn een even intrigerend als indrukwekkend bewijs. Palen van vijf, zes meter hoogte, gemaakt uit plankwortelbomen, waarin meestal de verwanten die op koppensneltochten door de vijand waren gedood, werden uitgesneden. Bisj-palen waren de tastbare beloften van de levenden om de doden te wreken. Waarvoor het koppensnellen het onvermijdelijke middel was. Waarmee de cirkel rond was.
Nokversieringen, voorstevens van prauwen, trommen (met als vel de huid van de leguaan), speren, roeiriemen, schilden en dansattributen ondersteunen op de expositie de foto's. De meeste voorwerpen dateren uit de tijd dat houtsnijwerk nog een rituele achtergrond had. Wat tegenwoordig in Irian Jaya wordt gesneden - en ook daarvan staan in het Tropenmuseum voorbeelden - is zonder enige diepere betekenis, want handel. Maar daar schijnt de toerist niet om te malen; als het er maar exotisch uitziet.
Frans van Schoonderwalt
Irian Jaya, tot en met 19 oktober in het Tropenmuseum, Linnaeusstraat 2, Amsterdam, open doordeweek 10-17 uur, zat-zon 12-17 uur.

Foto
	Papoea's van de Asmat bij Bivakeiland (1913). FOTO'S TROPENMUSEUM Een jongen van de Demstam slijpt zijn bijl (1926).

