Zwarte Water (rivier).
Het Zwartewater (Nedersaksisch: "Zwärte Wäter") is een 19 kilometer lange rivier in de Nederlandse provincie Overijssel. De oorsprong van de rivier ligt in Zwolle, waar ze ontstaat uit de Soestwetering en de Nieuwe Wetering. De rivier mondt uit in het Zwarte Meer. Het door Baron van Dedem gegraven kanaal de Dedemsvaart mondt uit in het Zwartewater.
Loop van het water.
Ten noorden van Zwolle mondt de Overijsselse Vecht uit in het Zwartewater. Het Zwartewater stroomt vervolgens langs de plaatsen Hasselt, Zwartsluis en Genemuiden en eindigt in het Zwarte Meer. Het Zwarte Meer sluit op zijn beurt aan op het Ketelmeer en het Kadoelermeer. Het kanaal bij Zwolle dat tegenwoordig het Zwartewater verbindt met de IJssel is het Zwolle-IJsselkanaal.
Veerpont.
Tussen Genemuiden en Zwartsluis vaart een veerpont over het Zwartewater. Deze veerpont wordt sinds 1 april 2015 geëxploiteerd door Veerpont Genemuiden B.V.
Ecologie.
De uiterwaarden van het Zwartewater vormen de belangrijkste groeiplaats van de kievitsbloem in Nederland. De uiterwaarden maken deel uit van het Natura 2000-gebied Uiterwaarden Zwartewater en Vecht.
Geschiedenis.
De naam heeft (naar alle waarschijnlijkheid) niets met de kleur zwart te maken, maar met zwet wat "grens" betekent. In oude documenten wordt de rivier ook wel "Ons Water" genoemd of "het water dat gaat naar de zee".
Het Zwartewater was van groot belang voor de ontwikkeling van de Hanzestad Zwolle. De rivier verbond de stad met de zee en de andere Hanzesteden.
Op de plek van het huidige Rodetorenplein bevond zich vroeger de havenkade met een standerdmolen en een stadskraan.
