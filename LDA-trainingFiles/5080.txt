	Van Velde niet van zijn stuk door nederlaag op 'shit-NK'
	Van onze verslaggever
Wybren de Boer

GRONINGEN
Na vijf seizoenen in eigen land de sprint te hebben geregeerd, werd Gerard van Velde zondag van zijn troon gestoten. Maar coach Peter Mueller verblikte noch verbloosde en zei dat zorgen ongegrond zijn.

In zijn optiek is Van Velde een type als Dan Jansen voor wie een nationaal kampioenschap shit is en daar mogen ze hem over veertien dagen, na het WK in Hamar, allemaal aan herinneren. Alleen Leen Pfrommer was niet onder de indruk van het Amerikaanse evangelie.
De cijfers wezen Pfrommer aan als winnaar van het NK-sprint en dat wilde hij weten ook. Het ego van de gepensioneerde luitenant-kolonel, in de loop der jaren door successen met Schenk, Kleine, en een handvol wereldkampioenen bij de junioren flink gegroeid, raakte eind vorig seizoen ernstig beschadigd en dat verklaarde zijn felle uithaal naar Mueller. Na een jaar werkzaam te zijn geweest als sprintcoach van de vrouwen moest Pfrommer dit seizoen een stap terug doen ten faveure van de Amerikaan.
Het verzoek daartoe werd ingediend door de schaats(st)ers. De afgehaakte Aaftink kreeg als eerste ruzie met Pfrommer en kort daarop begon ook Sandra Zwolle te mopperen. Er moest een échte sprintcoach komen, meenden zij, en toen ook Van Velde, die onder Floor van Leeuwen geen vooruitgang boekte, hetzelfde geluid liet horen besloot de schaatsbond de hulp in te roepen van Mueller.
Pfrommer werd verzocht zich te bekommeren om de opleiding van jeugdige sprinters ('Ik heb het B-team'). In zijn selectie vond hij Jan Bos en Marianne Timmer. Aangespoord door hun getergde coach hebben zij in de acherliggende weken internationaal aanzien verworven. 'Wereldklasse', zei Van Velde over Bos. En de onttroonde kampioene Annamarie Thomas noemde haar opvolgster 'echt supergoed'.
Dergelijke complimenten vormen voor Pfrommer het bewijs dat zijn kennis van het sprinten meer dan voldoende is. Sterker nog, de coach voelt zich geenszins de mindere van de man die in 1976 Olympisch kampioen werd op de duizend meter. Nadien leidde hij Dan Jansen en Bonnie Blair naar dezelfde status. 'Mueller heeft meer sprintervaring, maar niet meer sprintkennis dan ik', zei Pfrommer. Tot verbale twisten liet Mueller zich niet verleiden. 'Ik ben hier voor andere zaken.'
Mueller is de oceaan overgestoken om Nederland 'eindelijk' ook aanzien te bezorgen op de korte nummers en op die missie wenst hij zich door niemand van de wijs te laten brengen. Toen hij in mei het contract met de KNSB tekende had hij niet veel te wensen. 'Alles lag al vast.' Maar komend seizoen wil de bondscoach wel optimaal kunnen werken. Mueller zal de bond vragen alle talenten, dus ook Bos en Timmer, in zijn team op te nemen. Dat idee staat Pfrommer niet bepaald aan. 'Ik zou het natuurlijk niet leuk vinden als Bos naar Mueller zou gaan.'
De nieuwe Nederlandse sprintkampioen liet zelf weten ook allerminst de behoefte te voelen naar het A-team over te stappen. Dat klonk als een steunbetuiging aan het adres van Pfrommer, maar nadere uitleg van Bos leerde dat het hem eigenlijk om het even is wie de technische leiding in handen heeft. 'Je moet het toch in de eerste plaats zelf doen. Pfrommer is nu mijn coach en het gaat goed. Hij bepaalt de richtlijn en ik pas het wanneer ik dat nodig vind aan.'
Die zelfbewuste houding stond symbool voor de opmerkelijk ontwikkeling die Bos in de voorbije drie maanden doormaakte. No geen jaar nadat hij als schuchtere junior op het WK debuteerde met een 24ste plaats, vroeg Bos zich zondag af waarom hij over twee weken in Hamar geen medaille zou kunnen veroveren op de duizend meter. Pfrommer schetste de opmars van zijn pupil als volgt: 'Vanaf nu is Bos een permanente bedreiding voor Van Velde.'
De machtsgreep diende zich een week eerder in Milwaukee aan. Op de duizend meter finishte Bos daar als tweede, waarmee hij voor het eerst dit seizoen Van Velde overtroefde. Met een vierde plaats staat Van Velde in het wereldbeker-klassement overigens nog wel drie plaatsen hoger dan zijn belager. Waar Bos in zijn klim naar de mondiale top voorlopig echter niet te stuiten is, raakte Van Velde in Milwaukee in een vormcrisis. 'Sinds die wedstrijd gaat het gewoon even niet.'
Een dergelijk vormverlies, zo kort voor het WK, zou menig topsporter ten prooi doen vallen aan pure wanhoop. Dat zou zeker ook moeten gelden voor een piekeraar als Van Velde, maar opmerkelijk genoeg straalde de Heerdenaar een grote rust uit. Van Velde herinnerde aan zijn wereldbekerzege in het Koreaanse Chonju in het voorseizoen en stelde vast dat er de komende week 'een lekker ontspannen trainingskamp in Davos' wacht. Kortom, waarom zou er reden tot ongerustheid zijn?
Aldus bewees Van Velde dat de psychologische lessen van Mueller zich nu reeds uitbetalen. De Amerikaan vind de Nederlanders 'nogal negatief' en 'niet genoeg overtuigd van eigen kunnen'. Maar gelukkig, Van Velde leert snel, zei Mueller, en dat deed hem denken aan een schaatser met wie hij eerder werkte. 'Dan Jansen was precies zo. Het duurde ook lang voor die precies in de gaten hoe goed hij werkelijk was.'
Zoveel lovende woorden, waaruit onvermijdelijk ook hoge verwachtingen voortvloeien, brachten Van Velde niet eens van zijn stuk. 'Tuurlijk niet, 't is toch prachtig dat Mueller dat zegt. En Peter weet waarover hij praat. Ik heb dit seizoen ontdekt dat hij écht meer van sprinten weet dan de Nederlandse trainers. Reken maar dat ook Pfrommer de afgelopen weken veel van Mueller heeft geleerd.'

Foto
	Jan Bos concentreert zich voor de start. FOTO HARRY COCK

