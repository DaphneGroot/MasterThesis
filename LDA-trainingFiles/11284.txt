Cartagena (Spanje).
Cartagena is een stad en havenplaats in het oosten van Spanje, in de regio Murcia, aan de Middellandse Zee. De stranden worden de Costa Cálida genoemd. De haven van Cartagena is een van de belangrijkste havens van het land.
Geschiedenis.
De stad is in de 3e eeuw v.Chr. gesticht door Hasdrubal de Schone, een legeraanvoerder uit Carthago. De stad werd "Qart chadast" (Nieuwe Stad) genoemd, net als Carthago.
Oorspronkelijk was Carthago een Fenicische kolonie of nederzetting, toen de oorspronkelijke Fenicische plaatsen als Tyrus, Sidon en Byblos echter overheerst werden door andere volkeren, begon het evenwicht van de Fenicische cultuur en de Fenicische machtssfeer sterk naar het westen van de Middellandse Zee te verschuiven, met Carthago als nieuw centrum hiervan. Cartagena was onderdeel van de verdere verbreiding van deze invloedssfeer naar het westen toe.
In 209 v.Chr., tijdens de Tweede Punische Oorlog, veroverden de Romeinen onder Scipio Africanus de stad, en ging ze onder de naam Carthago Nova (Nieuw Carthago) deel uitmaken van het Romeinse Rijk. Hiervan is ook de naam Cartagena afgeleid. Dus etymologisch gezien is in de naam Carthago Nova zowel het woord nieuw in het Fenicisch, als in het Latijn aanwezig, wat dubbelop kan lijken, maar het niet is, want het Latijnse 'nova' werd toegevoegd om het te onderscheiden van Carthago in Noord-Afrika.
Tijdens de Moorse overheersing had de stad onder meer de naam Qartayanna, en had het een grote mate van autonomie. Het was een zelfstandig vorstendom dat later werd verenigd met Aragon.
Cartagena heeft een archeologisch museum waarin vooral veel opgravingen uit de Romeinse tijd te zien zijn.
Pas recentelijk is er voor de stichter van de stad, Hasdrubal de Schone, een beeld opgericht. De stad is omringd met een muur met daarin 8 poorten. De haven is de voornaamste oorlogshaven van Spanje en de zeer diepe baai wordt beschouwd als een van de mooiste natuurlijke havens. De twee vooruitspringende kapen, met de vestingen, beschermen de stad als het ware tegen elke aanval. De stad heeft 215.000 inwoners (2008). Bezienswaardig is de kathedraal Santa María Veja (13e eeuw) en het uitzicht vanaf de ruïne Castillo de la Concepción. Gezelligheid vindt men aan de Calle Isaac Peral, vlak bij het stadhuis.
Cartagena is bekend om de zoete likeur Cuarenta y tres (Licor 43), die tegenwoordig naar ruim 60 landen wordt geëxporteerd.
De stad Cartagena in Colombia, Zuid-Amerika is naar het Spaanse Cartagena genoemd. Ook dat is een belangrijke havenplaats.
Geografie en topografie.
De stad Cartagena is gevestigd in Spanje, met name in het zuidoosten van het Iberisch schiereiland op de coördinaten 37° 36' NB, 0° 59' WL. De gemeente heeft een oppervlakte van 558,3 km².
De gemeente Cartagena is een groot hellend vlak van het NW naar het ZO. De gemeente is in het noorden begrensd door de promenade van El Albujón, in het zuiden en het oosten door de Middellandse Zee en in het westen door de heuvels van Cabezos del Pericón en Sierra de las Victorias.
De dominante materialen in de samenstelling van deze bergen zijn veelal van metamorfe (leisteen, marmer etc.) en sedimentaire (kalksteen) aard. Daarentegen bestaat de vlakte van Campo de Cartagena uit sedimentair materiaal dat voornamelijk voortkomt uit recente oorsprong, aangezien de Campo de Cartagena opgestegen is uit de zee gedurende het Plioceen. Ten slotte zijn er ook overblijfselen van recente vulkanische activiteit verspreid over de Campo de Cartagena.
Het historische centrum van de stad wordt omringd door vijf kleine heuvels (Molinete, Monte Sacro, Monte de San José, Despeñaperros en Monte de la Concepción), die oorspronkelijk deel uitmaakten van een schiereiland. Dit gebied was toen omringd door een zee bekend onder de naam Mar de Mandarache en de huidige baai. Dankzij de baai beschikt het havengebied over een opening naar de Middellandse Zee. Deze opening wordt natuurlijk beschermd door de uitlopers van San Julian en Galeras, aangezien deze heuvels de ingang van havenstad flankeren. Ter uitbreiding van de stad werd de oude binnenzee, Mar de Mandarache in het begin van de twintigste eeuw opgevuld.
Stedelijke ruimte wordt begrensd of doorkruist door verschillende waterlopen, waarvan sommige, zoals de Rambla de Benipila, gekanaliseerd werden in de achttiende eeuw. De meeste van deze waterlopen staan het grootste gedeelte van het jaar droog, maar door hevige waterval kunnen er in enkele dagen overstromingen plaatsgrijpen. De laatste maal dat dit gebeurde was in september 2009.
Campo de Cartagena.
Satellietfoto van Cartagena, Mar Menor & Cabo de Palos
Zabala molen (meel), Campo de Cartagena
Rond de stad ligt een brede vlakte begrensd in het noorden en noordwesten door de oostelijke uitlopers van de Cordilleras Béticas, bestaande uit de pre-kustgebergte (Carrascoy, El Puerto, Los Villares, Columbares en Escalona), en begrensd in het zuiden en zuidwesten door de vlaktes en de bergketens van de kustlijn (El Algarrobo, Sierra de la Muela, Pelayo, Gorda, Sierra de la Fausilla en la Sierra minera de Cartagena-La Unión, met als uiterste uitsteeksel in de Middellandse Zee, Cabo de Palos).
De Campo de Cartagena wordt gevormd door de gemeenten van Cartagena, La Unión, Fuente Alamo de Murcia, Los Alcázares, Torre Pacheco, San Javier, San Pedro del Pinatar en een gedeelte van de gemeente Murcia.
In deze vlakte van de Campo de Cartagena vinden we vulkanische overblijfselen, onder meer de Cabezo Negro de Tallante, El Carmolí, el Cabezo Beaza en de eilanden in de Mar Menor.
Typisch voor dit gebied zijn de traditionele windmolens van de Campo de Cartagena. Ze zijn gebouwd tijdens de achttiende en negentiende eeuw. de meeste bevinden zich in een heel slechte staat. Ze werden gebruikt voor vier doeleinden: meelmaalderij, zoutmaalderij, persen van oliën waaronder olijfolie en waterwinning. Het specifieke kenmerk van deze molens zijn de wieken. Ze hebben de driehoekige vorm van een zeil van een zeilschip. Ze werden allemaal geklasseerd als cultureel erfgoed en enkele werden reeds gerestaureerd: de oude meelmolen van Zabala, de molen "La Puebla" en de molens uit de deelgemeentes La Palma, Pozo Estrecho en Alumbres.
Aangrenzende gemeenten.
De grenzen van de gemeente Cartagena wordt bepaald door de volgende gemeenten: Torre-Pacheco, Murcia, Los Alcázares, La Unión, Fuente Álamo de Murcia, Mazarrón en San Javier.
Klimaat.
Het klimaat in Cartagena is te omschrijven als een warm steppeklimaat. De zee heeft wel een verzachtende invloed op het weer. Per jaar schijnt de zon er ongeveer 325 dagen. De gemiddelde jaarlijkse temperatuur is 20 °C. De koudste maand is januari met een gemiddelde van 12 °C. In augustus, de warmste maand, is de gemiddelde temperatuur 28 °C.
De wind is een van de belangrijkste klimatologische factoren in de regio. De wind komt meestal van de Mar Menor richting Cartagena. Dit wordt veroorzaakt door de barrièrewerking die uitgaat van het kustgebergte Las Cordilleras Béticas.
Een weerverschijnsel dat regelmatig voorkomt tijdens het einde van de zomer, wordt Gota fria genoemd. Deze hevige regens en windhozen hebben reeds meerdere malen voor schade gezorgd. Recentelijk kwam dit verschijnsel nog voor op 28 september 2012 en 25 september 2014.
Ecologie.
Het grondgebied bezit, ondanks de intense en eeuwenlange mijnbouw, het toerisme en de industrie, een bijzondere natuurlijke rijkdom en diversiteit met een hoge mate van inheemse flora. Een belangrijk deel van zijn grondgebied is wettelijk beschermd.
Flora.
Het kustgebergte van Cartagena kent een van de grootste botanische biodiversiteit van het Iberisch schiereiland. Aanwezig zijn zowel Europese als Afrikaanse soorten. Vooral opmerkelijk zijn de vele soorten die alleen aanwezig zijn aan de zuidelijke kust van Spanje (Murcia en Almería in het bijzonder) en in Noord-Afrika. De Tetraclinis is een typisch voorbeeld. Het is een cipres die alleen groeit in Noord-Afrika, Malta en Cartagena.
Er is een grote waardevolle inheemse flora, waarvan een aantal planten ernstig met uitsterven bedreigd is, zoals de Evergreen van Cartagena, de Rabogato uit de Mar Menor, de Zamarilla van Cartagena, kamille uit Escombreras, de "Astragalus nitidiflorus", de "Narcissus tortifolius" en de "Cistus heterophyllus" van Cartagena.
Fauna.
Onder de diersoorten bevinden zich enkele bedreigde soorten, zoals de slechtvalk, de oehoe, de steenarend, de havikarend, de Moorse landschildpad, de grote hoefijzerneus en de "Aphanius iberus", een vis die voorkomt in het zuidoosten van Spanje. Op de berg Roldán werd de aanwezigheid van de gewone kameleon geconstateerd. Het is nog niet duidelijk of het gaat om een inheemse soort of dat hij werd ingevoerd.
Naast de bovenstaande diersoorten treft men ook de (gewone) flamingo, de vos, het konijn, de das, de marter, de genetkat en de wilde kat aan. Het everzwijn komt hier ook vaak voor.
Natuurreservaten.
Het gebied bestaat uit bergformaties, die parallel lopen met de zee en naar het oosten zachtjes aflopen naar het vlakste deel van het park, de Salinas del Rasall, het lager gelegen natte gedeelte van het park. Verschillende geologische materialen en structuren kunnen aangetroffen worden: fossiele duinen, kliffen, stranden, kalkstenen, sedimentaire gesteenten en metamorfe gesteenten zoals leisteen en fylliet.
De Salinas del Rasall is een lager gelegen nat gebied en het karakteristieke van zo'n omgeving bestaat uit zout, kwelders en riet en met de fauna voornamelijk bestaande uit watervogels en kustvogels, en binnen de vijvers vinden we de "Aphanius iberus", een inheemse vis die beschermd wordt wegens het gevaar van uitsterven.
Voorts zijn de kanalen en de geulen, die we aantreffen in de ravijnen, een ander opmerkelijk ecosystemen. Deze omgeving, waar de relatieve vochtigheid vrij hoog is, speelt gastheer voor plantensoorten die elders niet zouden overleven zoals de oleander, "Scirpus holoschoenus" en ook een aantal geïsoleerde exemplaren van tamarisk.
In minder steenachtige kanaalbedden treft men riet, Rus (geslacht) en vijgenboom aan.
De geulen en ravijnen zijn uitstekende gebieden waar vaak broedvogels, zoals de bijeneter en de torenvalk, aangetroffen kunnen worden. Naast deze tijdelijke inwoners kunnen vele kleine vogels aangetrokken worden door de overvloed aan muggen en andere insecten.
Het bestaan van een rots dicht bij het eiland Grosa, die zich enkele meters onder het wateroppervlakte bevindt, was eeuwenlang een gevaar voor de navigatie. Op de zeebodem werden talrijke wrakken van Fenicische en Romeinse oorsprong gevonden, waarvan de belangrijkste dateert uit de vijfde eeuw voor Christus. Het betreft een Fenicisch schip dat zonk met een lading bestaande uit tin, lood, Punische artikelen en een assortiment van slagtanden van de Afrikaanse olifant met Fenicische inscripties. De gehele lading van deze scheepswrakken, die ontdekt werden rond het eiland Grosa, wordt tentoongesteld in het Nationaal Museum van Onderwater Archeologie in Cartagena.
Het zeereservaat van Cabo de Palos en Islas Hormigas heeft een oppervlakte van 19 vierkante kilometer en bevindt zich tussen de vuurtoren van Cabo de Palos en het eiland Hormigas. Het wordt gekenmerkt door zijn grote biologische diversiteit en de goede staat van de zeebodem. De grote zeegrasvelden en de koraalkolonies zijn zeer opmerkelijk. Het is een grote onderwaterplaat in het verlengde van de Cabo de Palos, die opnieuw aan de oppervlakte verschijnt bij het eiland Hormigas. Doordat de diepte vrij beperkt is, is deze plaat een groot gevaar voor de scheepvaart. Dit blijkt o.a. uit het wrak van de "Sirius", een schip dat in 1906 zonk en dat veel slachtoffers veroorzaakte.
Het werd beschermd in 1995 met als doel het behoud van de flora en fauna van het gebied en zo de visstand weer op pijl te krijgen. Dit zeereservaat is opgenomen in het Natura 2000-netwerk van de Europese Unie als LIC binnen een groter gebied genaamd "Ondergedompelde kustlijn van de regio Murcia". Dankzij de schoonheid en de goede bewaring van de zeebodem is dit gebied uitgegroeid tot een van de favoriete bestemmingen voor duikers in Spanje. Het bezoek aan de natuur wordt dikwijls gecombineerd met het bezoek aan het wrak van de gezonken "Sirius".
De vuurtoren aan Cabo de Palos is verklaard van cultureel belang.
Het eiland van Las Palomas is een klein eiland met een oppervlakte van 1,2 hectare, zeer prominent gelegen op 6 kilometer ten zuidwesten van de haven van Cartagena en op 1 kilometer van de dichtstbijzijnde kust. Het is een guur en steenachtig gebied waar veel vogels hun nest bouwen. Een archeologisch onderzoek, dat gevoerd werd in 2007-2008, bevestigde het bestaan van verscheidene scheepswrakken rond het eiland.
Het eiland Escombreras is 4 hectare groot en bestaat uit een steile rots. Het heeft een kleine pier, een strand en een aantal oude gebouwen. Het is rijk aan archeologische vondsten, waaronder de resten van een Griekse tempel ter ere van Herakles. Dit is de reden waarom het eiland ook bekendstond onder de naam Heracles. Er werden ook resten gevonden van zoutproductie en industriële activiteit uit de Romeinse tijd. Ook oudere overblijfsels van de Feniciërs werden aangetroffen. Het is nu uitgeroepen tot een beschermd natuurgebied.
Overzicht van natuurreservaten Campo de Cartagena en Mar Menor
Een beetje verder vinden we het gebergte Sierra Espuña.
Monumenten.
Dankzij de strategische ligging aan de Middellandse Zee is Cartagena bewoond sinds de oudheid door verschillende beschavingen, die allemaal hun stempel gedrukt hebben op het rijke culturele erfgoed.
Rondgang tussen de oudste overblijvende monumenten.
De status van de stad Carthago Nova werd in het jaar 44 v.Chr. verhoogd tot de rang van een Romeinse kolonie onder de naam Colonia Iulia VRBs Carthago Nova (CVINC). Onmiddellijk, tijdens de regering van Imperator Caesar Augustus werd een ambitieus proces van romanisering en verstedelijking van de stad opgestart. Zo zou de stad uitgroeien tot een van de mooiste van het Romeinse Rijk. Ook vandaag nog kunnen verschillende monumenten uit de Romeinse architectuur bezocht worden.
De bouw van het theater begon in de late eerste eeuw voor Christus. Het is het meest bezochte monument van de regio Murcia. Tegenover het theater staan de ruïnes van de kathedraal van Onze Lieve Vrouw Hemelvaart, die bekendstaat als Santa María la Vieja. Deze kathedraal, daterend uit de late dertiende eeuw, werd gedeeltelijk verwoest tijdens de Spaanse Burgeroorlog. In juli 2008 werd het Stedelijk Archeologisch Museum geopend, dienstdoende als ingang van het Romeinse theater van Cartagena. Het gebouw werd ontworpen door architect Rafael Moneo en toont verschillende details van het theater, die gevonden zijn tijdens opgravingen en herstellingen aan het gebouw. Op 11 januari 1999 werd het theater uitgeroepen tot Bien de Interés Cultural.
In 2008 werd de uitgebreide opgraving van de zuidhelling gelanceerd. Men ontdekte verschillende baden in een thermisch complex, een arena en een luxewoning van een stadsmagistraat.
De meerderheid van de materialen van deze drie plaatsen, en andere materialen gevonden in opgravingen en die betrekking hebben op het Romeinse forum van Carthago Nova zijn tentoongesteld in het Stedelijk Archeologisch Museum.
Als beschermingsmuren bestaat er nog de Punische Muur, gebouwd in 227 v.Chr. tijdens de oprichting van de stad. Dit is een van de weinige overblijfselen van het verleden van de Carthaagse stad. De Byzantijnse muren zijn daarentegen opgeslagen in de kelder van het Stedelijk Archeologisch Museum.
Voorts blijft één huis uit de Romeinse tijd, de Casa de la Fortuna, gebouwd tijdens de eerste eeuw v.Chr. De mozaïeken en muurschilderingen in het huis zijn behouden gebleven.
Op het hoger liggend gedeelte van de stad, in het verlengde van het amfitheater, bevindt zich het Castillo de la Concepción, dat gebouwd werd in de dertiende eeuw. Het is voor publiek te bezoeken, de geschiedenis van Cartagena wordt er in beeld gebracht. Rond dit gebouw bevindt zich het Torrespark, aangelegd in het begin van de twintigste eeuw na de sloop van de huizen die zijn gelegen waren op de heuvel Cerro de la Concepción.
Naast het Castillo de la Concepción kunnen volgende belangrijke kastelen en burchten bezocht worden: Atalaya, San Julian, Galeras en Moren.
Rondgang tussen de monumenten uit de Barokke architectuur en de Neoclassicistische architectuur.
De Campus Muralla del Mar, het gewezen maritieme ziekenhuis, is een van de eerste gebouwen die na transformatie van de stad tot de belangrijkste Spaanse marinebasis in de Middellandse Zee gebouwd werd. Het is nu de thuisbasis van de Polytechnische Universiteit van Cartagena. Vlakbij ligt El Pabellón de Autopsias, waar ze vroeger de anatomie onderwezen.
Andere barokke of neoclassicistische gebouwen van militaire oorsprong zijn de verdedigingsmuur Muralla de Carlos III, de zeevaartschool Escuela de Guardiamarinas, het gebouw van de kapitein (Capitania) (opgericht in 1740 en later gewijzigd op verschillende punten), de kazerne Arsenal en vooral voor de kazerne het Parque de Artíllería, dat het het Militaire Museum huisvest.
De Basílica de la Caridad, gebouwd in de negentiende eeuw, is een van de belangrijkste gebouwen van de stad, samen met de tempel gewijd aan de patroonheilige van de stad, Virgen de la Caridad. Het gebouw wordt gedomineerd door een grote koepel, en herbergt een grote hoeveelheid vschilderijen en sculpturen uit de Spaanse en Italiaanse barok alsook schilderijen van Manuel Ussel de Guimbarda. Verder zijn er nog barokke en neoklassieke kerken zoals Carmen, Santo Domingo en Santa María de Gracia.
Ook noemenswaardig is de vuurtoren van Cabo de Palos.
Musea.
Het aanbod aan musea in Cartagena is heel divers. Deze musea hebben voornamelijk betrekking op de verschillende aspecten van de geschiedenis van de stad.
In het Nationaal Museum van Onderwater Archeologie (ARQUA) bevindt zich naast tijdelijke exposities ook de bestendige expositie over onderwater acheologie en scheepsbouw. Het gebouw bevindt zich naast de jachthaven van de stad.
Het Gemeentelijk Archeologisch museum bevindt zich aan de Calle Ramón y Cajal 45, enkele meters van het commercieel centrum El Corte Inglés. In dit museum bevinden zich alle belangrijke stukken uit de omgeving vanaf de prehistorie tot aan de moderne tijd.
Het Teatro Romana, waarvan de ingang zich tegenover het stadhuis (Palacio Consistorial de Cartagena) bevindt, huisvest alle overblijfselen die opgegraven werden tijdens de restauratie van het Romeins amfitheater.
Schuilkelders van de Spaanse Burgeroorlog. Met een capaciteit van 5500 plaatsen gaven ze bescherming tegen de luchtaanvallen uitgevoerd door de troepen van Franco. Bekend zijn de bombardementen die plaatsvonden in de middag van 25 november 1936, de "bombardementen van vier uur", uitgevoerd door het Duitse Condor Legioen.
Het Historische Militair Museum bevindt zich in het Artillerie-Arsenaal aan de Plaza General López Pinto naast het Koninklijk Park. De kazerne werd in opdracht van Koning Karel III gebouwd tussen 17 maart 1777 en 25 augustus 1786. Het museum bezit artilleriestukken, luchtafweerkanonnen, kustgeschut en een hoeveelheid munitie. Ten slotte bevindt zich er de grootste collectie aan miniatuur modellen, die opgenomen is in het Guinness Book of Records.
In het Regionaal Museum voor Moderne Kunst (MURAM) worden tijdelijke exposities georganiseerd. Het museum bevindt zich in het Palacio de Aguirre, gelegen aan de Plaza de la Merced, 16.
Het Maritiem museum van Cartagena is gelegen in een van de bijgebouwen van de Maritieme kazerne.
Museum van de schrijvers Carmen Conde (Cartagena, 1907-Majadahonda, 1996), die ook de eerste vrouw in de Real Academia Española was en oprichtster van de Universiteit van Cartagena en en van Antonio Oliver Balmás (Cartagena, 1903-Madrid, 1968)
Het glasmuseum bevat een tentoonstelling van glazen gebruiksmiddelen die door de Santa Lucia glasfabriek (1834-1955) geproduceerd werden.
Stranden.
Het centrum van de stad is overheerst door de haven, maar binnen de stadsgrenzen ligt een deel van La Manga del Mar Menor. Het andere deel behoort tot de gemeente San Javier. Met de stranden in het binnenland wordt zo de Mar Menor gevormd. Cartagena bezit ook een deel van de kust aan de Middellandse Zee. De volgende stranden werden gecertifieerd als kwaliteitsstranden door het ICTO (Instituto para la Calidad Turística Española): Cala Cortina, Islas Menores, Playa Honda, Mar de Cristal, Cala del Pino, Cavanna, Barco Perdido, El Galúa, Levante en La Gola.
Landbouw.
Belangrijke investeringen werden uitgevoerd om het water dat van de bergen komt op te vangen. Dit heeft ertoe geleid dat de Campo de Cartagena getransformeerd werd in een landbouwgebied. Op dit moment is 36.112 hectare gewijd aan akkerland. De belangrijkste gewassen zijn citroenen (2475 ha), amandelen (1668 ha), meloenen (1218 ha) en sla (1230 ha) (Gegevens van 2006. Ministerie van Landbouw en Water).
Industrie.
Traditioneel bestaat de industriële activiteit in de stad overwegend uit de chemische industrie, de scheepsbouw, de voedingsmiddelenindustrie, de drankenindustrie en de tabaksector.
In de vallei Escombreras bevindt zich het hart van de chemische industriële activiteit. De olieraffinaderij Repsol YPF heeft een dagelijkse capaciteit van 220.000 vaten. Toen dit gebied te klein werd, werd het industrieterrein Los Camachos ontwikkeld. De lokale kleine bedrijven zijn meer geconcentreerd rond het industrieterrein Cabezo Beaza.
In de scheepsbouw is nog één firma actief in de haven, Navantia, het voormalige Bazán. Deze firma is gespecialiseerd in de bouw van oorlogsschepen. Deze industrie startte op in de achttiende eeuw toen het leger zich in de "Arsenal" vestigde.
Wat betreft de drankenindustrie is de stad bekend om de zoete likeur Cuarenta y tres (Licor 43), die tegenwoordig naar ruim zestig landen wordt geëxporteerd.
Haven.
Ten oosten van de haven ligt het punt Cabo de Palos. Het bestaat uit een klein uitstekend gebergte dat in de Middellandse Zee terug boven het waterspiegel komt ter hoogte van de eilanden genaamd "islas Hormigas". Aangezien het een drukke vaarroute is om af te draaien naar Valencia en Barcelona, heeft men er een vuurtoren geplaatst. Reeds in de oudheid stond er op die plek een tempel ter ere van Baäl Hammon, later geïdentificeerd door de Romeinen als Saturnus. In 1554, als gevolg van de intensiteit van de aanvallen van piraten op de Spaanse Middellandse Zeekust, besliste keizer Karel V om er een uitkijktoren met de naam van Torre de San Antonio te bouwen. Het is in de tijd van Filips II van Spanje, bij het ontwikkelen van een compleet systeem van kustverdediging, dat er een zeshoekige toren werd gebouwd die voltooid werd in 1578. Ondanks het feit dat deze toren zich nog in een zeer goede staat bevond, werd hij in 1862 gesloopt en werden de stenen gebruikt bij de bouw van de huidige vuurtoren. Het werk aan de nieuwe vuurtoren werd in 1864 voltooid.
Toerisme.
Er zijn een aantal duidelijke tekenen waaruit blijkt dat het belang van het toerisme toeneemt. Belangrijke troeven zijn de nabijheid van de kust en het prachtige archeologische erfgoed van de stad. Verder werd een orgaan ter promotie van het toerisme onder de naam Puerto de Culturas opgericht. Een belangrijk actiepunt was het aantrekken van cruiseschepen
Op dit moment heeft Cartagena, na de hoofdstad van de regio, het grootste aantal kamers (5366). Het heeft ook vier campings met een capaciteit van 8192 personen.
Plaatselijke politiek.
Net als alle andere Spaanse gemeenten, wordt Cartagena bestuurd door zijn eigen gemeenteraad, bestaande uit 27 raadsleden die om de vier jaar democratisch gekozen worden tijdens gemeenteraadsverkiezingen.
De eerste lokale verkiezingen werden gehouden in 1979. Sindsdien heeft Cartagena zes burgemeesters gekend: drie van de Socialistische Partij (PSOE), een van de Partido Cantonal (PCAN), de eerste vrouwelijke burgemeester Pilar Barreiro (PP), die vijf termijnen regeerde en huidig burgemeester José López van Movimiento Ciudadano. Deze laatste vormt een meerderheid samen met PSOE en Cartagena Sí Se Puede.
Universiteiten.
Momenteel zijn er vijf universiteiten gevestigd in Cartagena: de Polytechnische Universiteit van Cartagena of UPCT (la Universidad Politécnica de Cartagena), Sint-Antonius Katholieke Universiteit of UCAM (la Universidad Católica San Antonio), Nationale Universiteit van het Onderwijs op afstand of UNED (la Universidad Nacional de Educación a distancia), de Internationale Universiteit Menéndez Pelayo of UIMP (la Universidad Internacional Menéndez Pelayo) en de Universiteit van Murcia of UM (Universidad de Murcia).
Polytechnische Universiteit van Cartagena (UPCT).
C-101 van de Kunstvliegformatie Patrulla Águila geschonken aan de Universidad Politécnica de Cartagena.
Sint-Antonius Katholieke Universiteit (UCAM).
De UCAM (la Universidad Católica San Antonio), gevestigd in hoofdstad Murcia, opende in oktober 2014 een campus in Cartagena, in de wijk genaamd Los Dolores gelegen ten Noorden van de stad. De Campus is gevestigd in een voormalige militaire kazerne, wiens restauratie in 2006 begon. Op de campus van Cartagena worden de volgende richtingen gedoceerd: Rechtsgeleerdheid, Psychologie, Fysiotherapie, Verpleegkunde, Opvoedkunde, Leraar Basisonderwijs, Sport en Toerisme. Jose Luis Mendoza, voorzitter van de UCAM, heeft aangekondigd om in de toekomst nog andere richtingen in te voeren.
Hoofdzetel Universidad Nacional de Educación a Distancia (UNED)
Nationale Universiteit voor onderwijs op afstand (UNED).
De regionale hoofdvestiging van UNED in Murcia is gevestigd aan de Calle Ingeniero de la Cierva in Cartagena.
Internationale Universiteit Menéndez Pelayo (UIMP).
De zetel van de UIMP (la Universidad Internacional Menéndez Pelayo) is gevestigd in Madrid. Het is een openbare universiteit met vestigingen in Santander, Valencia, Barcelona, Cartagena, Cuenca, Luis Seoane Foundation (La Coruña), Granada, Huesca, Sevilla, La Línea de la Concepción en Santa Cruz de Tenerife. In Cartagena is het UIMP gehuisvest in het gebouw van de Kamer van Koophandel, Industrie en Navigatie van Cartagena. Dit gebouw is gelegen aan de Muelle de Alfonso XII in een mooie omgeving in het centrum van de stad.
Universiteit van Murcia (UM).
De UM (Universidad de Murcia) organiseert in Cartagena de opleidingen tot kleuterleider, onderwijzer lager onderwijs, arbeidsrelaties en HR en verpleegkunde.
Carnaval.
Deze viering had een diepgewortelde populariteit, vooral gedurende de tweede helft van de negentiende eeuw, maar werd verboden aan het einde van de Burgeroorlog. Met het herstel van de democratie en vooral na 1981, won het Carnaval weer aan interesse en vanaf toen werden ze als van Regionaal Toeristisch Belang verklaard. Het evenement dat een week duurt, bestaat uit parades en een wedstrijd waar de mooiste kostuums gekozen worden.
Semana Santa.
Zoals in de meeste belangrijke steden van Spanje wordt er tijdens de viering van Pasen verschillende processies georganiseerd. Deze starten in de vroege ochtend van Goede Vrijdag, het feest van de patroonheilige van de stad (de Maagd van de Liefde), tot Paaszondag. Elke dag is er een processie.
De Raad van het Broederschap van de Heilige week (La Junta de Cofradía de la Semana Santa) bestaat uit vier penitentiaire broederschappen: Makos, Californios, Risen en Socorro. De twee eerste broederschappen organiseren zelfs tijdens verschillende dagen processies.
De Heilige Week van Cartagena werd van internationaal toeristisch belang verklaard in 2005.
De 'epicentrum' van de Heilige Week in Cartagena is de kerk van Santa María de Gracia, een tempel van de achttiende eeuw, die nooit werd voltooid en bovendien zwaar werd getroffen tijdens het begin van de Spaanse Burgeroorlog in 1936. Het is gelegen aan de Calle de Aire, in het oude gedeelte van de stad.
La Mar de Músicas.
Dit evenement is een festival gewijd aan verschillende muziekgenres van een bepaald land. Dit festival wordt sinds 1995 elk jaar tijdens de maand juli georganiseerd. Naast de muziek worden er verschillende alternatieve activiteiten georganissers zoals film, literatuur en tentoonstellingen gewijd aan het gastland.
Cartagineses y Romanos.
"Cartageners en Romeinen" is een festival dat sinds 1990 georganiseerd wordt tijdens de tweede helft van september. Deze feesten werden van Nationaal Toeristisch Belang verklaard.
Ze bestaan uit massa evenementen, die de historische gebeurtenissen uitbeelden die in de stad plaatsgrepen tijdens de Tweede Punische Oorlog. De gebeurtenissen die worden herinnerd zijn de stichting van de stad door de Carthaagse generaal Hasdrubal de Schone, de doorsteek van Hannibal naar Rome en de grote strijd voor de verovering van de stad door de Romeinse generaal Scipio Africanus in 209 voor Christus. Gedurende 10 dagen worden verschillende theatrale acts georganiseerd met zelfs een strijd tussen gladiatoren en wagenrennen.
Jazzfestival van Cartagena.
Het festival werd opgericht in 1980 en overspoelt de stad vanaf einde oktober tot en met begin december met de beste traditionele en avant-garde jazzmuziek. Het wordt samen met het jazzfestival van San Sebastián en het Vitória Jazz Festival beschouwd als een van het beste in Spanje. Prestigieuze musici zoals Cassandra Wilson, Patti Smith, Rufus Wainwright en Bill Evans hebben reeds deelgenomen.
International Filmfestival van Cartagena.
Het International Film Festival van Cartagena, ook wel bekend als FICC, is een internationaal filmfestival dat plaatsvindt sinds 1972 in de stad Cartagena. Het is het oudste filmfestival in de regio Murcia. Het festival wordt jaarlijks gehouden tijdens de maand december.
Verkeer en vervoer.
De ontsluiting van de stad is goed, aangezien het aanbod van vervoermiddelen veelzijdig is en kwalitatief goed te noemen.
Wegverkeer.
Op de Lijst van Spaanse autosnelwegen vinden we twee autoroutes die de stad doorkruisen
In de buurt van Cartagena zijn er zelden files te bemerken op deze autosnelwegen.
Bus.
Cartagena heeft een openbaar bus bedrijf genaamd Urban Transport Cartagena SA, afgekort TUCARSA. De openbare concessie werd verleend aan de commerciële onderneming ALSA.
Het stadsbestuur van Cartagena ondertekende in 2007 een samenwerkingsovereenkomst met het Agentschap voor Energie Management in de regio Murcia (ARGEM) voor het gebruik van biodiesel in het openbaar vervoer om zo de schadelijke uitstoot met ongeveer 14 ton te verminderen. Dit initiatief, dat deel uitmaakt van het Europese project Bio-NETT, kende haar operationele start in maart 2008.
Vanaf het busstation van de stad, dat zich aan de Avenida Trovero Marín bevindt, zijn er regelmatige buslijnen met de andere grote stedelijke centra in de regio en Spanje, evenals een aantal buitenlandse steden. De commerciële bedrijven die hier hun busdiensten aanbieden zijn ALSA, Lycar (naar Almería, Vera en Cuevas de Almanzora) en Costa Azul (naar Alicante, Los Alcazares, Elda en El Pilar).
Trein.
In Cartagena zijn er twee treinstations, één bestemd voor het conventionele spoor en één bestemd voor het smalspoor (Ferrocarriles de Vía Estrecha, afgekort FEVE), die de stad verbindt met Los Nietos aan de Mar Menor.
Wat het conventionele spoor betreft, biedt de Spaanse spoorwegen Red Nacional de los Ferrocarriles Españoles, afgekort RENFE, naast twee regionale treinen naar Murcia en Valencia slechts twee binnenlandse verre bestemmingen naar Madrid (Altaria treinen) en Barcelona (Talgo-treinen) aan en één internationale bestemming Montpellier (Talgo-treinen).
Luchthaven.
De dichtstbijzijnde vluchthaven is gelegen in San Javier, ongeveer twintig kilometer van Cartagena. Jetairfly verzorgt verschillende vluchten per week naar de luchthaven van Charleroi. Ryan Air verzorgt vluchten naar San Javier vanaf Eindhoven.
Op honderd kilometer afstand is er de de luchthaven van El Altet. Verschillende luchtvaartmaatschappijen bieden vluchten naar België en Nederland aan. Zo verzorgt Jetairfly verschillende vluchten per week naar de luchthavens van Brussel, Charleroi, Luik en Oostende. Daarenboven verzorgt Ryanair verschillende vluchten per week naar de luchthavens van Charleroi, Maastricht en Eindhoven. Voorts verzorgt Transavia vluchten op de luchthaven van Schiphol, Rotterdam en Eindhoven. Ten slotte verzorgen Vueling Airlines en KLM vluchten op Schiphol.
Ten slotte is er een nieuwe internationale luchthaven in aanbouw op 25 kilometer afstand in Corvera.
Haven.
De haven van Cartagena kent geen vaste oversteekdiensten, maar verschillende cruiseschepen doen de haven aan.
Geboren in Cartagena.
Acteur Isidoro Máiquez, portret van Francisco de Goya in het Museo del Prado.
Isaac Peral, uitvinder van de eerste onderzeeboot met elektromotor, bekend onder de naam Peral.
Voetbal.
Cartagena FC, opgericht in 1919 en FC Cartagena, opgericht in 1995, speelden respectievelijk 15 seizoenen en 3 seizoenen in de Segunda División A.
Zaalvoetbal.
Het zaalvoetbal is erg populair in de stad Cartagena. Futsal Cartagena heeft in totaal 14 seizoenen gespeeld in de Eerste Divisie, het hoogste niveau in Spanje. De club werd opgericht in 1993 en onder zijn verwezenlijkingen behoren een tweede plaats in de competitie en verschillende halve finales in de beker. Voor het ogenblik draagt de ploeg de naam Plásticos Romero Cartagena. Na vier seizoenen gespeeld te hebben op het tweede niveau van het Spaanse zaalvoetbal, werd de ploeg tweede achter het filiaal van El Pozo Murcia, zodat de ploeg van het seizoen 2016-2017 weer in de Primera División de Futbol Sala. Het eerste seizoen bevond de ploeg zich constant in de veilige zone van het behoud, maar op het einde werd het nog best lastig en eindigde de ploeg op de veertiende plaats, net genoeg voor de redding.
Tafeltennis.
UCAM Cartagena Tenis de Mesa is, wat het vrouwentafeltennis betreft, een van de belangrijkste ploegen uit Europa. Het is de enige club uit de stad die deelgenomen heeft aan een Europese competitie. In 2010 behaalde ze voor de tweede maal een tripel: kampioen van Spanje, de Spaanse beker en Europees kampioen. De volledig erelijst ziet er als volgt uit
Basketbal.
Na een rijke traditie vanaf de jaren zestig met CB Proexinca Cartagena, dat tijdens zijn glorieperiode uitkwam in de tweede afdeling, verdween de ploeg in de jaren negentig. Achteraf trachtten CB Mare Nostrum en CAB Cartagena de draad weer op te nemen. Vanaf het seizoen 2016-2017 heeft de stad twee ploegen op het vijfde niveau (Primera División de Baloncesto), UPCT Club Basket Cartagena (na haar degradatie op het einde van het seizoen 2015-2016 van de Liga EBA oftewel Liga Española de Baloncesto Amateur) en Estudiantes Cartagena.
Volleybal.
De stad Cartagena kende het elite volleybal met UPCT Escáner Cartagena, dat vijf seizoenen op het hoogste niveau gespeeld heeft. De ploeg heeft zelfs de play-offs voor de titel betwist met een verdienstelijke zesde plaats in 2004. De club verdween op het einde van dat jaar als gevolg van financiële problemen en een gebrek aan subsidie.
Acheraf waren er nog een aantal teams die streden op lagere niveaus, zoals Club Polideportivo Mediterráneo (voorheen bekend onder de naam Club Voleibol Talasur Cartagena), totdat deze ploeg zich in 2010 tijdelijk teruggetrokken heeft als gevolg van financiële problemen. De ploeg speelt voor het ogenblik op regionaal niveau.
Bij de de vrouwen kon AD El Algar-Surmenor meedoen op het tweede niveau van het Spaanse volleybal, todat het in 2010 afstand moest doen van het professioneel volleybal wegens economische problemen. Sindsdien vertoeft de ploeg in de regionale categorieën. Op het einde van het seizoen 2015-2016 werd de ploeg kampioen en keert zo vanaf seizoen 2016-2017 terug naar het tweede niveau van het Spaanse volleybal (Superliga Femenina 2).
Atletiek.
UCAM Atletismo Cartagena vertegenwoordigt de stad bij tijdens de Spaanse clubwedstrijden. De mannen doen dit in de División de Honor en de vrouwen in de Primera División.
