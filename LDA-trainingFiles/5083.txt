	Woede in 't donker: 'Aaaah! KUT TERING IJS'
	Van onze verslaggever
Sietse van der Hoek

LEEUWARDEN
Nacht op de Blikvaart. 'Aaaah', gromt een schaatsschim voor me die in een scheur rijdt en net niet valt. Twee seconden daarna weer: 'Aaaah', en nu ligt hij. Direct daarop ik ook. Een minuut later hoor ik dezelfde 'aaaah' weer voor me. Het komt van heel diep, van onder het hart waar de haat zich bevindt. Een scheur: 'Aaaah.' Hij wankelt, maar blijft overeind. Dan een scheur die hem voor de zoveelste keer op de Blikvaart smakt, en hij schreeuwt in het donker een grondeloze woede uit: 'Aaaah! Godverdomme! KUT TERING IJS'
Terug van Dokkum, wind in de rug, tweede keer Bartlehiem, linksaf de Oudkerkstervaart op, weer tegen die wind in. Weer een stem in de nacht, vanaf een dijk in het lege land: 'Nog vijfhonderd meter, en dan is het tot Leeuwarden recht voor de wind.' Het was de stem van God.
Om kwart voor acht in de ochtend was ik vertrokken - nog nooit zo laat - om vijftieneneenhalf uur later aan te komen op de Bonke - ook nog nooit zo laat maar wel mooi op tijd.
Het was de Elfstedentocht van schaatsenrijden in de nacht. Waar die liefhebberij helemaal niet voor bedoeld is.
Ik zou het kalm aan gaan doen, bij elke stempelpost even zitten om mijn rechterheupgewricht (met slijtage) te ontspannen, en alleen maar denken aan de volgende stad.
Op het Slotermeer, een stukje met schuine tegenwind, begon ik toch even verder vooruit te denken. Aan het derde Elfstedenkruisje, want de slag tegen de wind in was krachtiger en zelfs lolliger dan ik gedacht had.
Maar vijftig kilometer verderop, bij Workum, begon het naakte rechte stuk tegen de noordooster in, over de Workumer Trekvaart naar Bolsward. Daar is het halverwege de tweehonderd kilometer en was het alsof die niet dichterbij kwam.
In Sneek had ijsmeester Piet Venema zijn naam op mijn stempelkaart geschreven. In Hindeloopen was de Friese Elfstedenheld Jeen van den Berg naast mij op een bankje geïnterviewd door een radioreporter. In Franeker moest ik bij de stempelpost uitwijken voor staatssecretaris Erica Terpstra. Daar ook begon de nacht en de manhaftige ernst van: en nu een dikke veertig kilometer met de wind op kop naar Dokkum.
Elfstedenrijders praten niet veel met elkaar. Alleen bij koek-en-zopies wisselen ze een wissewasje met elkaar. In het donker en na zoveel uren is elk zichzelf genoeg, is ieder anoniem. Je schuift in een groepje om te schuilen. Als er iemand letterlijk uit wegvalt, door een scheur, wordt er enkel geroepen: 'Gaat het?' Meerdere keren reed ik, tot mijn eigen verrassing, zelf op kop van een groepje.
Het Friese bouwland boven de lijn Franeker-Leeuwarden is een lege ruimte met hier en daar woonvlekjes als Ried, Wier, Vrouwbuurt en Oude Leije. Daar staan geen televisiecamera's als er Elfstedentocht is. Maar alle dorpsbewoners staan op de dijk om de rijders de weg over te helpen klunen en ze weer op het ijs te tillen. Dit keer verontschuldigden sommigen zich zelfs voor de beroerde staat waarin de Blikvaart was komen te verkeren.
Voorbij Bartlehiem, de eerste keer, begon ik te merken dat mijn linkeroog bevroren was. De lichten van tractoren of auto's op de dijk langs de Dokkumer Ee zag ik in cirkels. Maar zo hard ging het niet, tegen die vervloekte wind in, en de Ee had goed ijs.
Eindelijk Dokkum, het hart van Dokkum, dat een amfitheater van licht, muziek en gezang is bij een Elfstedentocht, een warm bad van glorie voor elke rijder.
Terug van Dokkum zeilde ik met de wind in de rug drie keer de wal in, elk idee van richting kwijt door mijn ene oog. Eén gedachte was er nog: ik moet niet zó vallen, dat de EHBO mij vóór Leeuwarden van het ijs wil dragen. En nog een tweede: dit is mijn laatste Elfstedentocht. Maar na een nacht slapen was ik daar niet meer zo zeker van.

