	Van Mol ondertekent driejarig contract bij FC Utrecht
FC Utrecht heeft de Belg Tom van Mol toegevoegd aan zijn selectie. De 24-jarige verdediger ondertekende woensdag een driejarig contract met de club. De overeenkomst gaat pas volgend seizoen in. Van Mol is aan het einde van de competitie transfervrij. Hij voetbalde de laatste twee jaar bij SK Lommel.
Van Mol was ooit het grootste talent van België. PSV plukte hem al op jonge leeftijd weg bij Anderlecht. Bij de Eindhovenaren maakte hij in het seizoen 1991-'92 zijn debuut in de eredivisie. Dat jaar kwam hij tot negen duels.
Het seizoen daarop leende PSV hem uit aan Sparta. In Rotterdam was Van Mol een vaste waarde. Hij speelde alle 34 wedstrijden. PSV haalde hem terug, maar een basisplaats kon de linksachter nimmer afdwingen. Twee jaar geleden verkaste hij naar Lommel.
Toine Rorije (22) speelt de komende drie seizoenen voor FC Groningen. De aanvaller van Go Ahead Eagles maakt de competitie af bij zijn huidige club, daarna is hij transfervrij. Eerder trokken de Groningers Mario Rodriguez uit Uruguay voor de rest van het seizoen aan. De 20-jarige verdediger is afkomstig van de Duitse afdelingsclub Kickers Emden.
Antii Sumiala vertrekt eind dit seizoen bij NEC. De 23-jarige Finse aanvaller, topscorer bij de Nijmeegse ploeg, is volgens voorzitter Coenen om financiële redenen niet te behouden. Aan het einde van het seizoen is de Fin transfervrij.
Heerenveen legde Arek Radomski voor vier jaar vast. De negentienjarige Pool staat nog tot eind dit seizoen onder contract bij Veendam. Hij speelde tot nu toe honderd keer voor de club uit de eerste-divisie.
Met ingang van volgend seizoen komt Ab Persijn uit voor AZ. De 22-jarige speler van Volendam tekende bij de Alkmaarse club een contract voor drie seizoenen.
John Feskens vertrekt eind dit seizoen bij Willem II. Hij is naar eigen zeggen aan een nieuwe uitdaging toe. Feskens staat al sinds 1985 bij de Tilburgse club onder contract. De 31-jarige verdediger krijgt volgens afspraak een afscheidsduel aangeboden. De netto-opbrengst daarvan is voor Feskens.

