	Politie doet inval in paddestoelenkwekerij: Justitie poogt handel in ecodrugs te verbieden
	Van onze verslaggever
EINDHOVEN
Het Openbaar Ministerie gaat een poging doen de verkoop van verse en gedroogde paddestoelen met een hallucinerende werking in zogeheten smartshops in Nederland te verbieden. Er bestaat al enige jaren onduidelijkheid over de vraag of deze producten (ook wel eco- of smartdrugs genoemd) verboden kunnen worden. Ze zijn in ongeveer tweehonderd winkels in Nederland vrijelijk te koop.

Na een gecombineerde actie van justitie en politie maandag in Kerkdriel, Amsterdam en Eindhoven, ziet het OM nieuwe mogelijkheden om de smartshops aan te pakken, zo deelde officier van justitie C. Revis gisteren mee.
In Kerkdriel werd een grote kwekerij van uitheemse paddestoelen opgerold, in Eindhoven werd een inval gedaan in een winkel waar smartdrugs worden verkocht, in Amsterdam en Eindhoven zijn huiszoekingen gedaan. Drie mensen werden aangehouden. De ontmantelde kwekerij was volgens de politie de belangrijkste producent van dergelijke paddestoelen in Nederland, 'goed voor de totale vraag naar deze producten'. 'Een hele rits winkels is nu verstoken van bevoorrading', aldus de officier van justitie.
De kwekerij werd gedreven door een voormalige champignonkweker. Ze had een weekproductie van vijftig kilo verse en gedroogde paddestoelen. Met de producten uit de kwekerij werd volgens schattingen van de politie in smartshops een omzet van zeven miljoen gulden per jaar gerealiseerd.
De gekweekte paddestoelen (de copelandia en de stropharia cubensis) bevatten psilocybine en psilocine. Dat zijn stoffen die voorkomen op de zogeheten lijst 1 van de Opiumwet en daarom harddrugs zijn. Hun werking is volgens deskundigen vergelijkbaar met die van LSD. De werkzame stoffen uit de paddestoelen werden verwerkt in onder meer honing en stroopwafels, die eveneens in smartshops verkocht worden.
De politie trof naar eigen zeggen in Kerkdriel 'een complete productielijn' aan. Sporen van paddestoelen, geïmporteerd uit Hawaii en Mexico, werden gekweekt, veredeld en verwerkt.
Volgens officier van justitie Revis bestaat er onduidelijkheid over het aanpakken van deze producten sinds het zogenaamde qat-arrest. Qat bestaat uit blaadjes van de Afrikaanse mira-plant, die volgens lijst 1 van de Opiumwet stoffen met een stimulerende werking bevatten. Somalische vluchtelingen in Nederland gebruiken qat. Ze kauwen op de blaadjes. De Hoge Raad besliste eind 1994 dat handel in qat niet strafbaar is omdat slechts bestanddelen en niet de hele plant onder de Opiumwet vallen.
Eigenaars van smartshops en ecodrugstores ontleenden daaraan het 'recht' om (gedroogde) paddestoelen te verhandelen die ook stoffen bevatten die onder de Opiumwet vallen. Het OM heeft die veronderstelling nog niet voor de rechter bestreden, zei Revis gisteren. Hij gaat dat nu wel doen.
'We gaan proberen de handel in verse en gedroogde paddestoelen veroordeeld te krijgen. Iedereen gaat er na het qat-arrest mijns inziens ten onrechte van uit dat dat niet kan.' Het feit dat de paddestoel niet alleen wordt geïmporteerd, maar in Nederland wordt gekweekt en veredeld, moet volgens Revis voor de rechtbank aanleiding zijn tot een veroordeling. 'Door deze inval is aangetoond dat er een heel professionele handel achter zit.'

