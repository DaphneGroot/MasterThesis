Nevele.
Het voormalig woonhuis van Cyriel Buysse en chicoreibranderij tot 1971
Nevele is een landelijke gemeente in de Belgische provincie Oost-Vlaanderen. De gemeente ligt in het zuiden van het Meetjesland en telt meer dan 12.000 inwoners, die Nevelaars worden genoemd. Door Nevele loopt het Schipdonkkanaal, waarin de daar gekanaliseerde Poekebeek uitmondt ter hoogte van Nevele.
Geschiedenis.
De oudste geschreven vermelding van Nevele luidt "Niviala" (eind 9e eeuw in een kopie van 941). In deze naam schuilt naar alle waarschijnlijkheid het Keltische "nevia-ialo" wat "nieuwland", of "nieuw ontgonnen land" betekent.
Hoewel archeologische vondsten wijzen op voorhistorische en Gallo-Romeinse bewoning, schrijft Nevele vooral geschiedenis vanaf de middeleeuwen.
Het Land van Nevele was toen een van de belangrijkste heerlijkheden van de kasselrij Oudburg in het graafschap Vlaanderen. Het bestond toen uit verschillende dorpen en werd bestuurd door de heren van Nevele. De hoofdplaats van Het Land van Nevele was het dorp Nevele zelf dat het statuut had van stad en vrijheid. Dit leidt men af uit het oudst bewaarde zegel van Nevele van 21 juni 1316. De tekst luidt als volgt (vertaling): "zegel van de schepenen van de stad Nevele in Vlaanderen". Nevele was dus in de tijd van de Guldensporenslag al een stadje, wat wijst op vroege handelsactiviteiten.
De heer van Nevele woonde in de 11e - 12e eeuw in het centrum van Nevele in een omwald versterkt kasteel in de buurt van de kerk. Door oorlogsgeweld tijdens de Slag bij Nevele op 13 mei 1381 werden het kasteel, de kerk en de meeste huizen van Nevele vernield. De heer van Nevele nam daarna zijn intrek in het Kasteel van Ooidonk in Bachte-Maria-Leerne. In 1452 had er opnieuw een veldslag plaats. Het oude kasteel werd in 1488-1489 volledig gesloopt, op de woontoren (donjon) na. Van deze woontoren staan nu nog twee muren overeind (Cyriel Buyssestraat 6).
Tijdens de godsdienstoorlogen in de 16e eeuw hadden Nevele en omgeving sterk te lijden onder plunderingen en Beeldenstorm. De bekendste heer van Nevele en graaf van Hoorne, Filips van Montmorency, werd samen met graaf van Egmont als gevolg van deze strijd onthoofd in Brussel in 1568. De heerlijkheid Nevele werd verbeurd verklaard en Nevele heeft zich met moeite van deze slagen kunnen herstellen.
Pas in de 18e eeuw was er een verbetering merkbaar, maar de 19e eeuw was weer zwart en hopeloos. Het Schipdonkkanaal werd in 1847 gegraven.
Beide wereldoorlogen in de 20e eeuw trokken opnieuw een spoor van vernieling.
Kernen.
Nevele bestaat uit zes deelgemeenten, namelijk Nevele-centrum, Hansbeke, Landegem, Merendree, Poesele en Vosselare. De dorpscentra van Nevele en Vosselare zijn enigszins vergroeid, maar worden nog gescheiden door het Schipdonkkanaal.
In de gemeente liggen nog enkele kleinere gehuchtjes verspreid, zoals Spildoorn, Dries, Durmen, Wilde en Braamdonk.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
2013-2018.
Burgemeester is Johan Cornelis (CD&V). Hij leidt een coalitie bestaande uit CD&V, N-VA en sp.a. Samen vormen ze de meerderheid met 15 op 21 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
