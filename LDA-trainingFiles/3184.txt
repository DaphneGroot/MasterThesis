	BLOOM GALLERY; Soms biedt Gordon net te weinig
	Het ging hem al bijzonder voor de wind. Vorig jaar nam de Schotse kunstenaar Douglas Gordon maar liefst aan zevenentwintig binnen- en buitenlandse tentoonstellingen deel. Sinds hij afgelopen november de prestigieuze Britse Turner Prize won, is zijn werk zo gewild dat het niet meevalt om eraan te komen. De Amsterdamse Bloom Gallery is dan ook trots dat het gelukt is hem te strikken voor een solo-tentoonstelling.
Van de zes werken die Bloom toont, zijn er al twee verkocht. Op één heeft het Stedelijk Museum een optie. Wanneer die aankoop doorgaat, bezit het museum twee grote werken van deze net dertigjarige kunstenaar. Eerder kocht het Remote Viewing van hem aan, een enorme videoprojectie van een klein rood, dobberend roeibootje dat deel uitmaakte van de tentoonstelling Wild Walls, die in het najaar van 1995 in het museum te zien was.
Gordon heeft veel in zijn mars. Zijn werk ziet er doorgaans eenvoudig uit. Het zijn vaak fragmenten uit bestaande films die vertraagd worden afgedraaid (een Hitchcock, een fragmentje uit Star Trek of een oud, wetenschappelijk filmpje), door hemzelf gemaakte video's die inzoemen op een enkel detail of teksten op de muur.
Als het goed is, laat Gordon je zo geconcentreerd naar bekende beelden kijken, dat je het gevoel krijgt verborgen betekenissen te ontdekken en dat je 'tussen' of 'achter' de clichés kunt zien. 'De conceptie ondermijnen', zegt hij in de BBC-documentaire die bij Bloom te zien is, 'is volgens mij de taak van de kunstenaar.' Maar dat lukt niet altijd.
In Bloom toont hij onder meer Hand and Foot (right) en Hand and Foot (left), een metershoge videobeam en een kleine projectie op een hoekje van de muur. In beide staat zijn eigen voet op zijn pols, meer van zijn lichaam zie je niet. Het beeld is traag, de verandering in beeld is minimaal. Alleen de spanning verandert steeds. De voet is de baas en de arm worstelt om los te komen, denk je, maar als je goed naar de hand kijkt, lijkt die zich soms over te geven en zelfs van de krachtmeting te genieten.
Deze werken zijn gemaakt vóór The divided Self, de twee video's die Gordon toonde in de expositie van genomineerden voor de Turner Prize. Het verschil is echter groot. Hand and Foot is een cliché. Het thema van onderdrukking en overgave, worsteling en genot dat Gordon hierin aansnijdt, is al vaak in beeld gebracht door kunstenaars. Gordon vertelt er niets nieuws over.
In The divided Self daarentegen worstelen zijn beide armen met elkaar, de ene harig, de ander geschoren, zodat ze twee verschillende kanten van zijn persoonlijkheid lijken. De mannelijke en de vrouwelijke, zo je wilt, of de goede en de kwade. In de Turner Prize-tentoonstelling werd dat idee nog versterkt doordat Gordon in de zaal ernaast het beroemde fragment uit de Hollywoodfilm Dr. Jekyll & Mr. Hyde, waarin de brave dokter langzaam in het monster verandert, tweemaal in slow motion afdraaide, eenmaal positief en eenmaal negatief.
Nu hij de sterstatus heeft bereikt en zijn werk niet is aan te slepen, moet Gordon oppassen dat hij niet te oppervlakkig wordt, zei de Britse kunstcriticus Jeremy Millar onlangs op een symposium. Gordons beste werken zijn in hun eenvoud geniaal. Andere bieden net te weinig. Dan vraag je je af of het alsjeblieft een onsje meer mag zijn.
Ineke Schwartz
Douglas Gordon,t/m 22 febr. bij Bloom Gallery, Amsterdam, open di t/m za 30-18.00u en de eerste zondag van de maand. De tentoonstelling ID in het Van Abbemuseum te Eindhoven bevat tevens werk van Gordon.

Foto
	Douglas Gordon, Selfportait (kissing with scopolamine), 1994.

