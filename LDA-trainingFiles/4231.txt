	Rauwe Griekse blues en een glas retsina bij kaarslicht
	Monolithik¡ Kompan¡a met Rebtika uit Athene. Gezien in Vredenburg Utrecht, 7 februari.
Voor een groepje fris ogende jongeren valt het niet mee te overtuigen met liederen over lief en leed van hash rokende en alcohol slempende gokkers, vechtersbazen en hoerenlopers. De vijf muzikanten van Monolithik¡ Kompan¡a hadden er dan ook de grootste moeite mee. Als er 'een gozer bij zijn kraag' moest worden gegrepen deden ze dat aanvankelijk met fluwelen handschoenen. Pas ruim na de pauze bracht zanger Yorgos Mitsotakis de nodige passie in zijn lied.
Begin jaren zeventig herontdekten Griekse jongeren de oude volksmuziek uit de kroegen van Piraeus. Bouzouki-muzikanten die in de jaren veertig populair waren, werden plotseling weer op handen gedragen. Er ontstond een ware wedloop op oude plaatopnamen van de Griekse 'blues', die vervolgens gretig opnieuw werd vertolkt op bijbehorende luiten.
Eenmaal in gang loopt een rebtika-nummer als vanzelf in een gestage cadans, als een trein, als voertuig voor niet erg verheffende teksten. Over een Amerikaan die wordt beroofd, over het mes in de rug van de onverlaat die een hashpijp molde, over stoere bazen en gedonder in de glazen. Maar rechtop in haar rode rokje en charmante laarsjes liet zangeres Panayiota Yannikou er geen twijfel over bestaan dat ze er niet een gewoonte van maakt als 'een del met roodgeverfde haren' door de straten van Athene te zwerven.
Na de pauze kwamen de muzikanten terug met een goed gevuld glas, wellicht niet hun eerste. Want plotseling werd er gepraat, gelachen en gezweet. Plukten ze voordien plichtmatig aan hun snaren, nu kropen ze vol overgave in hun instrument. 'Galaxidi is verbrand', zong een nu vlammende Mitsotakis uit alle macht en met forse uithalen.
Jammer dat de Kompan¡a niet kon nalaten te eindigen met een meeklap-smartlap met een hoog retsina-bij-kaarslicht-gehalte. Voor een van begin tot eind boeiend concert is niet veel meer nodig dan flink te snijden in het repertoire, dat maar liefst vierendertig liederen telde. En een stevige slok vooraf.
Peter van Amstel

