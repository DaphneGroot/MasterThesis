Apocalypse Now.
"Apocalypse Now" is een film uit 1979 van Francis Ford Coppola met in de hoofdrollen Martin Sheen, Robert Duvall, Dennis Hopper en Marlon Brando.
"Apocalypse Now" is losjes gebaseerd op het boek "Heart of Darkness" van de Pools/Britse schrijver Joseph Conrad, maar speelt zich af in Vietnam en Cambodja ten tijde van de Vietnamoorlog. Hij is echter opgenomen op de Filipijnen. Van de opnamen is een documentaire gemaakt door Coppola's vrouw Eleanor Coppola, onder de titel "Hearts of Darkness" (1991).
Verhaal.
De film wordt begeleid door de stem van het hoofdpersonage.
De film handelt over de strijd tussen Goed en Kwaad in het diepste binnenste van elk individu en speelt zich af tegen de achtergrond van de Vietnamoorlog. De regisseur behandelt klassieke thema's als menselijke overmoed (hybris) en loutering, maar ook zin en onzin van oorlog en drugsgebruik. De film begint als een nuchtere en realistische oorlogsfilm, maar gaat geleidelijk aan over in een surrealistisch verhaal van zelfontdekking.
Kapitein Willard, een gelouterde officier die in het recente verleden in Vietnam geheime opdrachten voor de CIA heeft uitgevoerd, waaronder liquidaties, gaat in opdracht van de Amerikaanse legerleiding op zoek naar de gedeserteerde hoogbegaafde en hooggedecoreerde kolonel Kurtz, die met een inboorlingenlegertje een eigen oorlog voert, met als enig doel hem te doden, officieel omdat de kolonel van (ongeoorloofde) moord en krankzinnigheid wordt beschuldigd. Tijdens zijn tocht, door de jungle van Vietnam en Cambodja over de (fictieve) Nung-rivier, geraakt kapitein Willard echter meer en meer gefascineerd door zijn 'doel' en plaatst hij vraagtekens bij zijn opdracht en de hypocrisie van de Amerikaanse legerleiding: "To charge a guy with murder in this place, was like handing out speeding tickets at the Indy 500". De tocht, middels een kleine patrouilleboot met een kleurrijke bemanning, vormt een afspiegeling van de Vietnamoorlog met onder andere een show met Playboy-bunny's en een verwoestende helikopteraanval door een luchtcavalerie-eenheid onder leiding van de excentrieke Lt. Kol Bill Kilgore.
Achtergrondinformatie.
Toen Coppola op 20 maart 1976 begon met filmen zou Harvey Keitel de rol van Willard spelen. Het duurde een maand voordat Coppola de beslissing nam om hem te vervangen, nadat hij de opnames van de eerste weken doornam. Keitel zou niet de juiste man zijn om Willard te spelen. Coppola zei hierover dat Keitel een zeer actieve acteur is, die altijd de aandacht naar zich toetrekt, en niet een passief toekijkende officier. Nadat dit was besloten vloog Coppola naar Los Angeles en nam contact op met Martin Sheen. Sheen kreeg vervolgens gedurende de opnamen een hartinfarct; de opnamen lagen weken stil terwijl de financiers van de film onkundig werden gehouden van dit voorval. Een ander probleem vormde acteur Marlon Brando. Brando zou de rol spelen van Kolonel Kurtz. Coppola die met Brando had gewerkt met de opnames voor de The Godfather verwachtte een normaal uitziende Brando. De acteur was echter fors aangekomen en vertoonde weinig lust tot acteren. Om te voorkomen dat het uiterlijk van Brando te veel zou afleiden filmde Coppola vanuit bepaalde hoeken en hield hem veelvuldig in het donker. Brando's weerbarstige gedrag kostte echter veel opnametijd.
Coppola hoopte dat het Amerikaanse Ministerie van Defensie en het Amerikaanse leger hem toestemming en hulp zouden geven om de film te maken. In 1975 stuurde hij een onvoltooide versie van het script op. Het Amerikaanse leger vond het script onacceptabel en wilde niet meewerken. Nadat besloten was om de film niet in Australië op te nemen (waar de legerleiding stelde dat ze geen "agentschap voor filmattributen is") nam Coppola contact op met de toenmalige president van de Filipijnen, Ferdinand Marcos, die hem graag wilde helpen mits hij zou betalen. Het Filipijnse leger leverde helikopters, beveiliging en al het andere wat nodig zou zijn. Werken met de helikopters bleek lastig. Elke dag waren er nieuwe piloten en moest Coppola steeds opnieuw uitleggen wat hij wilde. Daarnaast werden de helikopters soms zonder overleg weggeroepen door de Filipijnse legerleiding wanneer zij elders nodig waren.
Laurence Fishburne was 14 jaar oud toen de productie begon. Hij loog over zijn leeftijd zodat hij de rol als Tyrone "Mr. Clean" Miller zou krijgen als 17-jarige. De productie duurde uiteindelijk zo lang dat hij 17 jaar oud was toen de filmproductie klaar was.
Apocalypse Now Redux.
In 2001 werd de film aangevuld met tot dan toe ongebruikt oorspronkelijk beeldmateriaal en gemonteerd tot de versie die Coppola oorspronkelijk voor ogen had gestaan. Onder andere is een scène toegevoegd over een Franse aristocratische familie, die er nog een soort privékolonie op na houdt. Deze ongeveer een uur langere versie verscheen onder de titel "Apocalypse Now Redux". Deze film ging in mei 2001 in première op het Filmfestival van Cannes.
