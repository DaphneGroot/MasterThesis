Vakantie.
Vakantie is afgeleid van "vacatio" (Latijns werkwoord vacare) dat staat voor vrij zijn van verplichtingen. Het is een periode waarin een persoon zijn gewoonlijke dagelijkse activiteiten staakt, zoals naar school of het werk gaan. Dit betreft een periode die (veel) langer is dan een weekend (waarin veel mensen vrij zijn), vaak minimaal een week. Werknemers hebben vakantie wanneer zij hiervoor vakantiedagen (of andere snipperdagen) inleveren. Scholieren, studenten en docenten hebben vakantie wanneer hun school gesloten is en zij geen andere verplichtingen hebben.
Sinds ongeveer de laatste helft van de 20e eeuw wordt onder vakantie vaak verstaan dat er een reis wordt gemaakt: de zogenoemde vakantiereis. Mensen gaan louter voor ontspanning alleen, met vrienden, in groep of met hun gezin naar een andere plaats, om daar ervaringen op te doen of een betere kans op goed weer te hebben.
Strikt genomen verstaat men onder vakantie een verblijf gedurende een periode van vijf of meer dagen met ten minste vier opeenvolgende overnachtingen niet in de eigen woning doorgebracht voor recreatieve doelen.
Vakantieverlof in Nederland.
In Nederland is wettelijk vastgesteld dat werknemers bij een voltijd dienstverband 20 vakantiedagen krijgen. Daarboven krijgen werknemers, afhankelijk van de collectieve arbeidsovereenkomst of arbeidsovereenkomst, bovenwettelijke dagen. In het 2011 lag dit gemiddelde op 25,6.
De wettelijke vakantiedagen vervallen een half jaar na het einde van het jaar, bovenwettelijke dagen vervallen 5 jaar na het einde van het jaar.
Schoolvakanties.
De namen van deze vakantieperioden kunnen per streek en per school verschillend zijn.
Soorten vakantie.
De soorten vakantie zijn in een groot aantal variaties te onderscheiden.
Vaak worden tijdens een thuisvakantie uitstapjes gemaakt binnen het eigen land. Bijvoorbeeld naar het strand, naar bos of natuur, naar een museum, of naar een andere stad.
Veel mensen houden vakantie met een combinatie van de bovenstaande mogelijkheden.
Economische en sociale aspecten.
Het verschijnsel vakantie is voor veel landen economisch gezien van groot belang. In Nederland is bijvoorbeeld Amsterdam een belangrijke bestemming voor buitenlanders. Men komt af op de cultuur van de oude stad en bezoekt de Rembrandts in het Rijksmuseum. Anderen gaan naar Amsterdam voor het red light district of voor de coffeeshops waar marihuana te koop is. Een nadeel van dit toerisme is dat winkelstraten die voorheen door Amsterdammers gewaardeerd werden een metamorfose hebben ondergaan. Voorbeelden zijn de Leidsestraat, het Damrak en het Rokin, waar vele souvenirwinkels, fastfoodketens, wisselkantoren en reisbureaus zijn gevestigd.
Voor veel ontwikkelingslanden kan toerisme van mensen uit geïndustrialiseerde landen een mogelijkheid bieden om hun land een economische impuls te geven. Dit kan op zijn beurt weer een stimulans zijn om belangrijke natuurgebieden in stand te houden, maar het kan evenzeer leiden tot aantasting van het milieu door het bouwen van hotels, villaparken en dergelijke op kwetsbare plaatsen, nog afgezien van het vele vliegverkeer dat door langeafstandstoerisme wordt gegenereerd. Los daarvan gedragen uit rijkere landen afkomstige toeristen zich niet altijd als behoorlijke gasten. Sommigen maken misbruik van de armoede in de ontwikkelingslanden.
Vakantiestress.
Voor veel mensen is vakantie een "must". De sociale druk om op vakantie te gaan vanuit de omgeving is groot. Zonder vakantie hoor je er in feite niet bij. Vooral voor alleenstaanden is dit een probleem, want om vakantie in je eentje te vieren moet je erg sterk in je schoenen staan. Er bestaan dan ook initiatieven op internet om met name een vakantiepartner te vinden. Vóór het bestaan van internet verschenen advertenties in dagbladen van mensen die een vakantiepartner zochten.
Voordat er op vakantie gegaan kan worden moeten allerlei voorbereidingen getroffen worden. Niet alleen moeten de benodigde artikelen worden ingepakt, maar ook moet het huis veilig en schoon worden achtergelaten. Dit moet gebeuren direct nadat met werken is gestopt, en men moe is van een jaar hard werken. Dit tezamen leidt tot vakantiestress, met mogelijk ruzie tussen de gezinsleden.
Voor huisdieren is de vakantieperiode van hun baasjes niet zo prettig. Zij worden ondergebracht bij anderen, bijvoorbeeld in een dierenpension, of ze blijven alleen thuis en worden soms niet goed verzorgd. Dierenasielen hebben in vakantieperiodes altijd te kampen met een enorme overbezetting van de capaciteit. Dit wordt veroorzaakt omdat sommige mensen hun huisdieren hier brengen vanwege hun vakantie.
Het woord vakantie in de taal.
Zowel de term "op vakantie gaan" als "met vakantie gaan" is een correcte formulering. Sommigen zien een klein verschil in betekenis. "Op vakantie" zou aanduiden dat iemand naar een vakantiebestemming vertrekt. "Met vakantie" kan ook betekenen dat iemand thuis vakantie viert. Vroeger vond men de uitdrukking "op vakantie" onjuist, omdat die een contaminatie zou zijn van "op reis" en "met vakantie".
