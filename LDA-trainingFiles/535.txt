	Zes maanden
	BIJ de zesde vader die zijn kinderen heeft vermoord, treft de psycholoog krantenknipsels aan van de vorige vijf gevallen, en hij zegt: censuur.
Hij zegt het natuurlijk softer, want hij is van de zachte sector, dus hij zegt: mediastilte. Hij zegt het zelfs nog genuanceerder. Hij zegt: zes maanden mediastilte.
Wat zou hij van plan zijn in die zes maanden te ondernemen?
Niets, denk ik.
Misschien gaat in dat half jaar geen enkel kind meer gewelddadig dood. Dat is mooi, maar er is niets mee bewezen.
Misschien gebeurt het weer één dag nadat de mediastilte is opgeheven. Dat is vreselijk, maar er is niets mee bewezen.
Misschien komt het tot 2002 niet meer voor, en pas dan weer een keertje. Dat stemt opnieuw tot verslagenheid, maar er is niets mee bewezen.
In het eerste geval zal de psycholoog zeggen: zie je nou wel?
In het tweede geval zal hij zeggen: nu staat het vast.
In het derde geval zal hij het vermoeden opperen dat de dader op zolder een pak oude kranten uit 1996 en 1997 heeft gevonden.
Al die tijd heeft de psycholoog geen aspirientje, geen zalfje, geen serum, geen vaccin, laat staan een therapie ontwikkeld waarmee de lelijke ziekte kan worden bestreden.
Vervelend natuurlijk, maar zo is het nou eenmaal, en we weten het: de psycholoog is geen dokter, al doet hij dikwijls alsof, hij is op z'n hoogst een gezondbidder. Als een dominee uit het post-freudiaanse tijdperk doet hij z'n best de medemens, nu eens met doopwatertjes, dan weer met donderpreken, soms zegenend, een andere keer vermanend, zo'n beetje op het rechte pad te krijgen en te houden. Meestal helpt het niet. Bij zeldzame gelegenheden lijkt een vorm van genezing bereikt - zoals kreupele mensen ook wel eens goed ter been uit Lourdes schijnen te zijn teruggekomen.
Anders dan Archimedes kan de psycholoog ook nooit 'Eureka' roepen. De ene keer zal een lichaam dat hij in vloeistof heeft gedompeld, meteen zinken, maar de volgende keer komt het tot zijn verbazing weer bovendrijven. Een wet kan hij er nooit uit formuleren. Als iets hem per ongeluk lukt moet hij, net als een theoloog, van een mirakel spreken.
Overigens heeft hij waarschijnlijk gelijk met de waarneming dat nieuws iets besmettelijks heeft - hij had daar alleen geen psychologie voor hoeven studeren.
Als je drie achtereenvolgende dagen in de krant hebt gelezen dat op één nacht in zowel Appelscha als Donkerbroek en Oldeberkoop in tientallen brievenbussen is gewaterd, kun je er vergif op innemen dat de epidemie zich snel door heel Friesland, en vermoedelijk tot in Groningen, Drenthe en Noord-Overijssel zal verspreiden.
Wat te doen?
De geschrokken burgemeesters zullen na elven extra laten patrouilleren. Veel geplaagde bewoners timmeren 's avonds hun gleuf dicht. Een slimme ondernemer in Heerenveen brengt voor 7,50 gulden een zwakstroomapparaatje in de handel waaraan de plassers hun lid lelijk kunnen bezeren.
Allemaal praktische, exacte oplossingen.
Alleen de theoloog en de psycholoog zullen op het idee komen een kleine, zachtere persbreidel te bepleiten, want voor praktische, exacte oplossingen was in het keuzepakket van hun opleiding geen plaats ingeruimd.
Het is een handicap.
Het zou me ook wel nuttig lijken als in de krant voortaan wat minder aandacht werd besteed aan hun eigenaardige verkondigingen.

