	Zware beveiliging was volgens Van Riessen noodzaak tijdens top in Amsterdam; 'Ordeverstoringen zijn hier folklore'
	Van onze verslaggever
Weert Schenk
 AMSTERDAM
Ruzies, confrontaties, botsingen tot op het hoogste niveau. De Amsterdamse commissaris J. van Riessen wil maar zeggen: het veiligheidsplan rond de ontmoeting van de Europese regeringleiders is niet zonder slag of stoot tot stand gekomen. Hij zou er een 'heel interessant boek' over kunnen schrijven.
De door velen als overdreven ervaren beveiliging van de Eurotop stuitte vooraf al op ernstige bezwaren van diverse ministeries en de Rijksvoorlichtingsdienst. Ook het gemeentebestuur van Amsterdam had er moeite mee. Rode draad in de kritiek: inperking van de bewegingsvrijheid van delegatieleden en journalisten.
Van Riessen, die verantwoordelijk was voor de veiligheid rond de Eurotop in de Amsterdam, wil slechts n voorbeeld geven van zo'n conflict dat zich maanden voortsleepte. 'De autoriteiten in Den Haag vonden dat wij niets te maken hadden met de screening van de bezoekers van de top. Wij zeiden: Als er iets in dit dorp gebeurt, zijn wij verantwoordelijk.' Pas enkele dagen voor de top kreeg Van Riessen toestemming voor het personenonderzoek.
Van de spanningen met andere overheidsdiensten zegt hij geen nacht wakker te hebben gelegen. Van Riessen was overtuigd van zijn veiligheidsplan. Een onsje minder kon gewoonweg niet. De commissaris weet dat het anders gierend uit de hand was gelopen.
'Ruim een jaar geleden, toen we aan de klus begonnen, voorspelde ik dat de openbare orde problemen zou geven. Amsterdam is nou eenmaal Amsterdam. Daar horen ordeverstoringen bij. Het is folklore.' Hij kreeg gelijk: 'Er waren tientallen demonstraties, met deelnemers uit heel Europa. Op die schaal is dat bij geen enkele Eurotop nog voorgekomen.' Zijn juiste inschatting heeft volgens Van Riessen veel ellende voorkomen: de politie was voorbereid. Zijn uitgangspunt was dat de Eurotop veilig en ongestoord moest verlopen.
Van Riessen had geen voorbeeld van hoe het moest. 'Er bestaat geen blauwdruk voor de beveiliging van dit soort topontmoetingen. Je weet alleen op welke afstand van de gebouwen je auto's moet weren vanwege mogelijke autobommen.'
Hoe zwaar opgetuigd een veiligheidsplan ook is, het biedt geen honderd procent garantie, wist Van Riessen. 'Zwakke schakels zijn niet uit te bannen. Een terroristische organisatie weet die schakels te vinden. Maar anderzijds: de kans is klein dat ze juist tijdens zo'n zwaar beveiligde top met vijfduizend agenten een aanslag plegen. '
Een zwakke schakel was de aanwezigheid van drieduizend journalisten. 'Een terrorist had een jaar tevoren al bij een persbureau kunnen gaan werken. Dan was hij binnengekomen.' Maar de indringer was volgens Van Riessen zeker onbewapend geweest.
Absolute onzin noemt hij de uitspraak 'ze hadden wel granaten bij zich kunnen hebben', die minister Van Mierlo deed tijdens de verstoring van de persconferentie in Carr. Erg onaardig vond hij de opmerking 'wat is het weer goed georganiseerd' van premies Kok.
Van Riessen: 'De journalisten hadden het recht daar te zijn. Ze waren gescreend en er was op hen niks aan te merken. Het was absoluut onmogelijk dat ze wapens hadden. De verstoring was vervelend, meer niet. Hadden we alle journalisten moeten fouilleren op spandoeken? Wat we d n niet te horen hadden gekregen'
De beveiliging tijdens de Eurotop was op een hoog niveau, zegt Van Riessen, maar niet overdreven. 'In het buitenland staan honderden en honderden politiemensen met machinegeweren. Hier stonden de dienders gewoon in het pak. Er heerste een prettige sfeer.'
Met burgemeester S. Patijn had hij afgesproken dat Amsterdam zich ruim voor de top prettig moest voelen. Om die reden werden er vanaf begin april geen ontruimingen meer gedaan. 'Anders bouw je spanningen op en die komen er tijdens zo'n Eurotop uit. Dat is de les van de kroning van koningin Beatrix in 1980.'
Toch liep volgens Van Riessen in het weekeinde de spanning op door het gedrag van de zogeheten chaoten. 'Ze hadden de grote demonstratie zaterdag fors verstoord en allerlei vernielingen aangericht. '
'Als je dan niet ingrijpt, wordt het tijdens de Eurotop zelf steeds moeilijker. Vandaar dat de beleidslijn is verscherpt. We hebben de groep chaoten ingerekend op basis van artikel 140 uit het Wetboek van Strafrecht: lidmaatschap van een criminele organisatie. Het was deze weg, of het risico dat de Mobiele Eenheid het niet in de hand hield. De kans was te groot dat de top daadwerkelijk zou worden verstoord.'
De commissaris bestrijdt de beschuldiging dat tijdens de top van Amsterdam een politiestaat is gemaakt. 'Er kon volop worden gedemonstreerd, maar vernielingen accepteerden we niet. Ik sta volledig achter het besluit om artikel 140 toe te passen. De juristen moeten maar discussiren over de vraag of het artikel al dan niet terecht is gebruikt. Voor ons is belangrijk dat de chaoten geen verdere kans op ordeverstoringen hebben gekregen.'

Foto
	J. van Riessen FOTO MICHAEL FERRON

