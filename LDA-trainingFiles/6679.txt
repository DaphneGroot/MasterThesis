Volksfront voor de Bevrijding van Palestina.
Het Volksfront voor de Bevrijding van Palestina (Arabisch: ‏الجبهة الشعبية لتحرير فلسطين, "al-Ǧabha aš-šaʿbiyya li-taḥrīr Filasṭīn", Engels: "Popular Front for the Liberation of Palestine - PFLP") is een seculiere, extreemlinkse Palestijnse groepering die vooral bekend is geworden door zijn vliegtuigkapingen in de jaren zeventig van de 20e eeuw. Het Volksfront voor de Bevrijding van Palestina moet niet verward worden met Democratisch Front voor de Bevrijding van Palestina, dat een afsplitsing is en ook niet met het Volksfront voor de Bevrijding van Palestina - Algemeen Commando, dat zich in 1968 afsplitste.
Het Volksfront heeft als doel de opheffing van de staat Israël en de oprichting van een seculiere staat in diens plaats waar verschillende religies en volkeren naast elkaar zouden moeten bestaan. Zij komt daarin overeen met de Hamas en de Islamitische Jihad die eveneens de vernietiging van de staat Israël nastreven maar in plaats daarvan een islamistische staat zouden willen vestigen.
Het Volksfront staat op de lijsten van terroristische organisaties van Canada, de Europese Unie en van de Verenigde Staten.
Het PFLP ontstond onder leiding van George Habash in 1967 na de Zesdaagse Oorlog uit diverse andere radicale Palestijnse groeperingen. De PFLP sloot zich in 1967 bij de PLO aan maar verliet deze in 1974 weer nadat de PLO had verklaard haar doeleinden behalve op gewelddadige ook op diplomatieke wijze te willen nastreven.
In 2001 doodde de PFLP de Israëlische minister van toerisme, Rehavam Zeevi, in een Jeruzalems hotel, naar eigen zeggen als wraak voor de liquidatie van PFLP-leider Abu Ali Mustafa. Mustafa was op 27 augustus 2001 door Israël geliquideerd, dezelfde dag dat de PFLP de verantwoordelijkheid opeiste voor het doden van een Israëlische burger.
In ieder geval sinds 2002 pleegt de PFLP ook zelfmoordaanslagen.
Een van de huidige leiders, Ahmed Sa'adat, zit sinds 14 maart 2006 in een Israëlische gevangenis. Hij is de hoofddader achter de moord op Zeevi en zat voordat Israël hem gevangennam al lange tijd met vijf collega's, die nu tevens in Israël vast zitten, in een Palestijnse gevangenis te Jericho onder bewaking van Amerikaanse en Britse cipiers. Toen er overduidelijke tekenen waren dat de Palestijnse Autoriteit, die toen net door Hamas was overgenomen, Sa'adat en zijn collega's vrij ging laten, besloot Israël om Hamas voor te zijn door de zes uit de gevangenis in Jericho te halen voordat de PA de kans kreeg hen vrij te laten.
Sinds 2011 is de PFLP betrokken geraakt bij de Syrische burgeroorlog als bondgenoot van de Alawitische regering van Bashar al-Assad.
De PFLP is verantwoordelijk voor de aanslag op een synagoge in Jeruzalem in november 2014.
