Wilgenfamilie.
De wilgenfamilie ("Salicaceae") is een familie van tweezaadlobbige planten. In traditionele zin telde deze familie twee à drie geslachten, waarvan voor Nederland twee geslachten belangrijk zijn: te weten wilg ("Salix") en populier ("Populus"). Wereldwijd zijn er circa driehonderd soorten wilgen en circa vijfendertig soorten populieren. Volwassen wilgen komen voor als kruipplanten van 5 cm hoog, struiken en bomen tot 25 m hoog. Volwassen populieren komen voor als bomen tussen 15 en 40 m. Een aantal wilgen en populieren is inheems in Nederland.
In het Cronquist-systeem (1981) telde deze familie een beperkt aantal genera en vormde ook in haar eentje de orde "Salicales".
In het APG II-systeem (2003) is de familie in een grote orde geplaatst en uitgebreid met een deel van wat de "Flacourtiaceae" waren. Het aantal geslachten is toegenomen tot vijfenvijftig. Tot de belangrijke te verplaatsen geslachten horen "Casearia", "Homalium" en "Xylosma".
