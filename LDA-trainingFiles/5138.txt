	Naïef Oost Arnhem verliest Cup
	Van onze korfbalmedewerker
Fred Troost

BARCELONA
De Europa Cup zaalkorfbal is gisteren gewonnen door Catba. De Antwerpse ploeg versloeg in de finale van het toernooi de Nederlandse kampioen Oost Arnhem met 20-19. Het was een wedstrijd die Oost Arnhem gemakkelijk had kunnen winnen, maar die de club op onverklaarbare wijze verloor.
Met de Antwerpse winst komt de Europa Cup voor de derde maal in Belgische handen. Tot nu toe wisten alleen in 1990 en 1991 Belgische clubs de belangrijkste internationale clubtrofee te bemachtigen.
Oost Arnhem veroverde de Cup tweemaal door winst op AKC, in 1988 in Antwerpen en een jaar later in de Arnhemse thuishal. Het had met Deetos de ranglijst van Cupwinnaars kunnen aanvoeren, maar blijft nu op twee staan en moet die plaats met onder andere Catba delen. Catba kwam eerder tot finalewinst in 1992, toen het in Saint-Etienne in een harde wedstrijd van Deetos won.
In Barcelona was de wedstrijd nimmer te hard. Wat er in het veld gebeurde, was niet abnormaler dan in de Nederlandse competitie. Wel een verschil was dat de leiding in handen was van een Engelsman. Dave Bond deed zijn best, floot in het begin heel strak en bleef een twintigtal minuten overeind, maar maakte daarna te veel fouten.
Catba profiteerde daar optimaal van. Met straatvechter Bellemans in de hoofdrol bevond de Belgische ploeg zich continu tegen de grens van het toelaatbare. Alle denkbare trucs werden benut. In de Nederlandse competitie weet Oost Arnhem zich dan beschermd door de scheidsrechter, Bond zag echter te weinig. Eigenlijk speelde Oost Arnhem te naïef.
Ondanks de arbitrale tekortkomingen en de Belgische provocaties is nauwelijks te verklaren waarom Oost Arnhem het schip inging. Vanaf het aanvangssignaal hadden de Arnhemmers het spel in handen. Bij 5-1, 7-4 en 8-5 leek er niets aan de hand. Daarna ging het mis, mede omdat werd verzuimd te doen wat coach Wolsink had opgedragen. Hij wilde dat zijn ploeg af en toe zou ageren tegen de leiding, omdat de Belgen anders de scheidsrechter helemaal zouden inpakken.
'Ik denk', zei Ron Steenbergen, 'dat we iets te braaf hebben gespeeld. 'Bovendien missen de spelers van Oost Arnhem internationale ervaring. Jitte en ik zijn de enigen die voor de nationale ploeg zijn uitgekomen. De anderen kennen de Belgen niet of nauwelijks.'
Sinds gisteren kennen de Arnhemmers de Belgen al heel wat beter. Bandy Csupor: 'Elke keer wanneer ik doorbrak, kreeg ik een ram in mijn rug. Dat zag de scheidsrechter niet. Misschien zijn we inderdaad te netjes. Dat moet dan maar, dit is wat mij betreft voor ons geen reden om in de toekomst ook maar te gaan beuken.'

