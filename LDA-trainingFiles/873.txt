	PERSOONLIJK
	De celliste NORA KOSZTOLANYI (30) krijgt de eerste Leonard Bernstein Beurs. De financiële steun gaat jaarlijks naar een talentvolle jonge Nederlandse musicus die in de VS een masterclass of andere opleiding wil volgen. De Leonard Bernstein Stichting stelt zich ten doel de herinnering aan de beroemde Amerikaanse dirigent in Nederland levend te houden. Een selectiecommissie koos Kosztolanyi unaniem uit acht kandidaten. Haar technisch en muzikaal niveau is uitzonderlijk hoog, aldus de commissieleden Theo Olof, Roberta Alexander, Tan Crone en Roland Kieft.
Kosztolanyi, geboren in Hongarije, studeert momenteel aan het Mannes College of Music in New York. In het voorjaar keert ze terug en krijgt ze de beurs van drieduizend gulden overhandigd. Ze studeerde aan het conservatorium van Györ, het Koninklijk Conservatorium in Den Haag en het Sweelinck Conservatorium in Amsterdam, waar ze in 1993 haar diploma behaalde.

