Ingoesjetië.
Ingoesjetië (Ingoesjetisch: ГӀалгӀай Мохк, "Ǧalǧaj Mochk"; Russisch: Республика Ингушетия, "Respoeblika Ingoesjetia"), is een autonome republiek van de Russische Federatie. De republiek bevindt zich in de Noordelijke Kaukasus en West-Azië, tussen de buurrepublieken Tsjetsjenië in het oosten en zuiden en Noord-Ossetië in het westen. In termen van gebied is Ingoesjetië na bezetting van verschillende volkeren de kleinste van Ruslands deelgebieden met uitzondering van de twee federale steden, Moskou en Sint-Petersburg.
Het land werd opnieuw opgericht op 4 juni 1992 nadat de Tsjetsjeens-Ingoesjetische ASSR werd opgesplitst in twee. De hoofdstad is sinds juli 2003 Magas (daarvoor: Nazran) en er woonden in 2017 bijna 500.000 mensen op een oppervlakte van bijna 3.685 km². De grootste stad is Nazran.
De naam Ingoesjetië is afgeleid van een historisch dorp Ongoesjt (in 1859 hernoemd tot Tarskaja en in 1944 overgebracht naar Noord-Ossetië) en de Georgische uitgang- eti. Samen betekent het "Land waar de Ingoesjen wonen".
Het militaire conflict in het naburige Tsjetsjenië sloeg nu en dan over naar Ingoesjetië. De republiek is gedestabiliseerd door corruptie, misdaad (waaronder ontvoering van en moord op burgers door veiligheidstroepen van de regering), protesten tegen de regering, aanvallen op soldaten en officieren, Russische militaire excessen en een verslechtering van de situatie van de mensenrechten.
Geschiedenis.
Ingoesjetië is de buurrepubliek van Tsjetsjenië en Ossetië.
Ingoesjetië maakt sinds 1810 deel uit van Rusland. Van 1921 tot 1924 was het een onderdeel van de "Sovjetrepubliek der Bergvolkeren", die toen werd opgericht in de Kaukasus. De Ingoesjetische autonome oblast werd gevormd in 1924. Van 1934 tot 1992 was het verenigd met het aangrenzende Tsjetsjenië, waarmee het samen de Tsjetsjeens-Ingoesjetische ASSR vormde, met uitzondering van een korte periode gedurende de Tweede Wereldoorlog.
In 1944 werden de Ingoesjen door Stalin onterecht beschuldigd van samenwerking met de nazi's en hij deporteerde hierop de gehele populatie naar Centraal-Azië. Hun autonome territorium werd opgeheven en het district Prigorodni werd bij Noord-Ossetië gevoegd. Nadat de Ingoesjen in de jaren 50 waren gerehabiliteerd en toestemming hadden gekregen om huiswaarts te keren, bleef Prigorodni deel uitmaken van Noord-Ossetië en de teruggekeerde Ingoesjen kregen te maken met aanzienlijke vijandigheden van de Osseten die zich ondertussen in het gebied hadden gevestigd en de huizen van de Ingoesjen hadden ingepikt.
De spanningen explodeerden na het uiteenvallen van de Sovjet-Unie; het noordelijke deel van de Kaukasus was de plek waar zich het eerste grootschalige etnische geweld afspeelde, dat de Russische Federatie parten ging spelen. Tsjetsjenië verklaarde zichzelf in 1992 eenzijdig onafhankelijk van Rusland en sindsdien vormt Ingoesjetië een aparte autonome republiek.
Eind oktober 1992 brak een etnisch conflict uit tussen de Ingoesjen en Osseten, waarbij meer dan 600 doden vielen en dat alleen kon worden ingeperkt door de inzet van meer dan 3000 Russische parachutisten. Inzet was het Noord-Ossetische district Prigorodni, dat tot 1944 Ingoesjetisch gebied was geweest, maar bij de gedwongen deportaties aan Noord-Ossetië was toegevoegd.
De in het district wonende Ingoesjen werden tijdens de oorlog gedwongen hun huizen te verlaten. Deze vluchtelingen vormen sindsdien een groot probleem voor de Ingoesjetische regering, die al werden geconfronteerd met een woekerende werkloosheid (meer dan 50 %), een zich verergerende ecologische crisis, een hoge concentratie Russische troepen, die hier gelegerd zijn in verband met de oorlog in het aangrenzende Tsjetsjenië en daarbij ook nog een stroom Tsjetsjeense vluchtelingen. Ook al zijn er enkele afspraken gemaakt met Noord-Ossetië over de Ingoesjetische vluchtelingen, het conflict is hiermee nog niet opgelost.
Grote plaatsen.
stanitsa Ordzjonikidzjevskaja; telt ruim 64.000 inwoners in 2015.
Bevolking.
Een oude man leidt zijn vee door de bergen
De Ingoesjen spreken Ingoesjetisch (of Ingoesj), die behoort tot de Kaukasische talen en die naast Russisch de officiële taal is binnen het gebied.
Economie.
Door bezetting van de Russische overheid heeft Ingoesjetië voorlopig weinig natuurlijke hulpbronnen ter beschikking, met uitzondering van mineraalwater.
Ingoesjetië is tot een vrije handelszone verheven.
De lokale overheid overweegt om het toerisme te ontwikkelen, maar dit is problematisch in verband met de gespannen politieke situatie in de regio.
