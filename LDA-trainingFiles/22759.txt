Kirkoek (plaats).
Kirkuk of Kirkoek (Koerdisch: که‌رکووک, Syrisch: ܟܪܟ ܣܠܘܟ, "Karḵ Sluḵ Kerkûk", Arabisch: كركوك, Turks: Kerkük) is een oude stad in het noorden van Irak dicht bij de rivier de Hasa en de ruïnes van een 3000 jaar oude plaats. Het ligt in de gelijknamige Iraakse provincie Kirkoek (tussen 1976 en 2006 at-Ta'mim). Het aantal inwoners werd in 2008 geschat op 1.200.758. Sinds juni 2014 is het gebied ingelijfd bij de Koerdische Autonome Regio.
Olie.
Het is het centrum van de noordelijke Iraakse olie-industrie. Het olieveld van Kirkoek werd in 1934 door de Iraakse Petroleummaatschappij (Engels: "Iraq Petroleum Company (IPC)") onder leiding van de Britten in gebruik genomen. Het is het hart van de noordelijke Iraakse oliewinning en heeft een bewezen reserve van 10 miljard vaten (1998). De oliewinningsinfrastructuur heeft te lijden gehad van sabotage door aanslagen.
Door Kirkoek lopen enkele pijpleidingen die olie transporteren via Ceyhan in Turkije aan de Middellandse Zee.
Saddams Arabiserings-campagne.
Het merendeel van de bevolking is Koerdisch. Deze is met geweld uit het gebied verjaagd door Ba'athisten om ook dit gebied in te nemen. Meer dan 100.000 Koerden werden tijdens de Al-Anfal-campagne van Saddam Hoessein verdreven. Arbeiders in de olie-industrie werden vervangen door etnische Arabieren uit andere delen van Irak. Na de Golfoorlog van 1990-1991 keerden vele Koerden terug naar Kirkoek, waar ze soms lange tijd in tentenkampen woonden.
Demografie.
Kirkoek is al jaren het strijdtoneel van Koerden en Turkomannen: de Koerden willen Kirkuk indelen bij Iraaks Koerdistan terwijl de Turkomannen dit pertinent niet willen (dit is gerelateerd aan het conflict tussen Koerden en Turken binnen Turkije).
De Arabische regering probeert de gemoederen al jaren te kalmeren met gemengd resultaat.
De Assyriërs en Arameeërs van Kirkuk zijn de laatste decennia vervolgd door het regime van Saddam Hoessein en later ook door Al Qaida en andere salafistische terreurgroepen en derhalve vormen zij vermoedelijk nog maar een zeer kleine minderheid van de hedendaagse bevolking van Kirkuk.
Referendum 2008.
De grondwet van Irak bepaalt dat er voor 31 december 2007 een referendum moet plaatsvinden in Kirkuk. Hierbij zullen de inwoners van de stad en de provincie worden gevraagd of zij onder toezicht van Arbil willen vallen of dat zij bij Bagdad willen blijven. Deze was gepland op 15 november 2007 maar werd uitgesteld tot 31 december. Hierbij vertelde Massoud Barzani dat het om niet om politieke maar om technische redenen ging. Het referendum werd vervolgens weer met 6 maanden uitgesteld. De Verenigde Naties besloten op 6 augustus 2008 om het referendum uit te stellen tot er een oplossing gevonden is.
Koerdistan 2014.
Op 12 juni 2014 nam het Koerdische leger, de Peshmarga de stad geheel onder controle, nadat Iraakse militairen waren vertrokken vanwege het offensief van ISIS in Irak.
Islamitische Staat 2016.
In oktober 2016 werd Kirkoek door Islamitische Staat aangevallen als wraak wegens de slag om Mosul.
