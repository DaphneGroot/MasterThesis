 BG PHARMA ZIET PRIJSSTIJGING DOOR OVERHEIDSBELEID. 
 AMSTERDAM, 14 jan (Reuter) - De belangenvereniging van farmaceutica-groothandelaren BG Pharma verwacht dat de kosten van geneesmiddelen dit jaar nog maar zeer beperkt zullen dalen en op den duur mogelijk zelfs kunnen stijgen. 
 Het door BG Pharma gehekelde overheidsbeleid om de kosten van geneesmiddelen terug te dringen zorgde volgens de vereniging in 1995 voor een daling van die kosten met vijf procent. 
 In 1996 blijft de daling volgens de vereniging echter beperkt tot minder dan een procent. De komende jaren kunnen volgens de vereniging geleidelijk de individuele uitgaven maar ook het individuele volume aanzienlijk gaan stijgen. 
 Een verhoging op den duur van de prijs van geneesmiddelen is volgens BG Pharma denkbaar. 
 Volgens de vereniging zullen de gemiddelde uitgaven per individu en het volume zich na 1997 versneld in de richting van landen als Duitsland en Belgie gaan bewegen. Daar zijn de geneesmiddelenprijzen gemiddeld wel lager maar de gemiddelde kosten per hoofd van de bevolking niet, aldus BG Pharma. 
 Volgens de vereniging zullen de volumes en daarmee de uitgaven gaan stijgen omdat de wet op de geneesmiddelenprijzen de marktpartijen niet meer honoreert voor terughoudendheid qua volume. 
 Juist in Nederland was die terughoudendheid volgens BG Pharma "vrij uniek hoog" in vergelijking met andere landen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
