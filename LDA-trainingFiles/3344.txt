	Etiquette voor mobiel bellen
	Wat doe je tegen een mede-treinreiziger die enthousiast in zijn telefoon zit te schreeuwen? Of tegen iemand die 'portable' een intiem gesprek voert en je daarmee bombardeert tot luistervink tegen wil en dank?
Hoewel het volgens de directie van het mobiele netwerk Libertel best meevalt met de irritatie, heeft het bedrijf nu een gedragscode opgesteld. Volgende maand verschijnt een boekje waarin de regels van de mobiele telefoonetiquette op schrift zijn gesteld.
De handleiding heet Mobieliquette, vermakelijke verhalen over de etiquette van het mobiel bellen. Het bevat zestien verhalen van Volkskrant-columnist Jan Mulder. Cartoonist Stefan Verwey maakte de illustraties. De verhalen dragen titels als In de lift en In de auto, en zijn uit het leven gegrepen.
Uiteraard zet het bedrijf niet keihard de aanval in tegen irritant belgedrag. Het zijn per slot van rekening eigen klanten. Mobieliquette is dan ook geen bitter en streng-moralistisch boekje geworden.
Volgens een voorlichter van Libertel zijn het 'gewoon lachen-verhaaltjes' met een 'wijze les' aan het einde. Neem het tweede hoofdstukje, In het restaurant. Het verhaal, dat voor iedereen die wel eens buiten de deur eet pijnlijk herkenbaar is, eindigt met het advies om je telefoon af te geven bij de balie. 'Ontspan jezelf en geniet van de pudding.' Op het omslag staan de adviezen op een rijtje, zodat er geen twijfel over kan bestaan: een mobiele telefoon hoort niet thuis in ziekenhuis of restaurant.
Over het waarom van het boekje hoeft geen misverstand te bestaan. Libertel wil dat er zoveel mogelijk mobiel wordt gebeld, maar daarvoor moet het verschijnsel wel maatschappelijk worden geaccepteerd. Irritant en gevaarlijk belgedrag moet worden voorkomen.
Voorlopig slijt Libertel de boekjes aan zakenrelaties. Plannen om ze in de toekomst in een grotere oplage te verkopen, zijn nog niet uitgewerkt.
Mathijs Smit

Foto
	Mobiele telefoon.FOTO JOHN LAMBRICHTS

