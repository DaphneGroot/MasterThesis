 FORSE GROEI UITGAVEN DATACOMMUNICATIE VERWACHT. 
 BREDA, 27 jan (Reuter) - De bestedingen door Nederlandse ondernemingen aan middelen voor elektronische datacommunicatie zullen in 1997 met 28 procent stijgen, zo verwacht onderzoeksbureau Heliview Marketingservice. 
 Respectievelijk 42 en 47 procent van die uitgaven zal worden besteed aan het medium en de apparatuur. Slechts 12 procent zal aan dienstverlening worden uitgegeven. 
 Heliview, dat haar onderzoek hield bij 607 vestigingen van bedrijven met meer dan 10 werknemers, verwacht dat er vooral in het gebruik van Internet en draadloze verbindingen een opvallende groei kan worden verwacht. 
 Op dit moment wordt door ruim 60 procent van alle onderzochte bedrijven en hun vestigingen op de een of andere manier gebruik gemaakt van elektronische datacommunicatie. Voor grotere vestigingen ligt dat percentage duidelijk hoger. 
 Van de gebruikers zegt 69 procent beveiligingen te hebben tegen gebruik door onbevoegden. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
