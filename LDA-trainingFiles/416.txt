	Lang niet alle werklozen geschikt voor simpel werk
	Van onze verslaggevers
AMSTERDAM
Ruim de helft van de werklozen in Den Haag is niet geschikt voor een eenvoudige Melkert-baan. 30 Procent is eigenlijk niet in staat te werken. Deze werklozen zijn ouder dan 57 jaar, of hebben de zorg voor kleine kinderen of kampen met alcohol-, drugs-, dan wel psychiatrische problemen. Nog eens een kwart van de Haagse werklozen mist elementaire sociale vaardigheden en is slechts geschikt voor werk met veel begeleiding.
Deze schatting van de gemeente Den Haag geeft aan hoe moeilijk het is werklozen op grote schaal aan werk te helpen. De Wetenschappelijke Raad voor het Regeringsbeleid vindt dat voor lager opgeleiden een groot aantal banen moet worden gecreëerd. Alleen op die manier kan een blijvende maatschappelijke tweedeling voorkomen worden. Als er niets gebeurt, zullen honderdduizenden mensen worden uitgesloten van de arbeidsmarkt, en daarmee van maatschappelijke deelname, aldus de raad.
Het advies past in een ontwikkeling van welfare naar workfare, zoals dat in jargon heet. Mensen krijgen niet meer zomaar een uitkering, maar moeten er iets voor doen. Met Melkert-banen, het Jeugdwerkgarantieplan en banenpools wordt geprobeerd werklozen aan de slag te helpen, zodat zij niet in een uitzichtloze situatie terecht komen.
De belangstelling voor deze projecten is behoorlijk. Een weigering voor een plaats in de banenpool in Amsterdam heeft de uitvoerende stichting Maatwerk niet meegemaakt. 'Het arbeidsbureau stuurt ons alleen gemotiveerde mensen', aldus een woordvoerder. 'Er zijn eerder te weinig plaatsen.' Ook voor de Melkertbanen zijn meer kandidaten dan plaatsen.
Tot dusverre zijn zulke projecten echter zeer kleinschalig. Landelijk zijn er nu vijftienduizend Melkert-banen voor een miljoen mensen met WW, bijstand of gedeeltelijke wao. De banenpool in Amsterdam telt zestienhonderd plaatsen voor bijna 75 duizend langdurig werklozen. Ook het hoofdstedelijke jeugdwerkgarantieplan biedt werk aan zestienhonderd jongeren, op een totaal van dertigduizend jonge werklozen.
De WRR wil de pools en de Melkert-banen vervangen door reguliere banen tegen een salaris op of iets boven het sociaal minimum. Zal hiervoor op grote schaal belangstelling bestaan? Volgens de WRR is arbeid 'geëmancipeerd'. Werk is een middel tot zelfontplooiing, geen zware plicht meer.
'De meeste mensen werken graag, omdat het bijdraagt aan hun zelfontplooiing', zei ook de Rotterdamse socioloog A. Hemerijck, onlangs tijdens een discussie-avond in De Balie. 'Maar het oude arbeidsethos is verdwenen. Mensen schamen zich niet meer voor werkloosheid.' Niemand zal nog met een broodtrommeltje naar het park fietsen, om voor de buren de indruk te wekken dat hij naar kantoor gaat.
Die veranderde houding betekent dat werklozen hogere eisen aan arbeid stellen. Volgens het vorig jaar verschenen Sociaal en Cultureel Rapport hebben zij liever leuk werk dan een hoog loon. Bij een leuke baan wordt een laag salaris op de koop toegenomen. Anderzijds wijzen zij vervelend werk af, ook al betaalt het relatief goed.
De banen die de WRR voor ogen staan, in de dienstverlening of zorg, zijn betrekkelijk populair. Werken in de fabriek of de land- en tuinbouw wordt het minst aantrekkelijk gevonden, maar in die sectoren wordt ook weinig nieuwe werkgelegenheid verwacht.
Gemiddeld genomen lijken de werklozen de stelling van de WRR te bevestigen. Mensen werken graag, los van het loon. Tussen de verschillende groepen bestaan echter grote verschillen. In het algemeen vinden juist de lager opgeleiden loon belangrijker dan de inhoud van het werk, hoewel dat niet voor elke categorie geldt.
'Turken en Marokkanen accepteren vrijwel iedere baan, ook tegen een minimumloon. Surinamers en Antillianen stellen daarentegen tamelijk hoge eisen aan de beloning', aldus dr. P. de Beer van het Sociaal en Cultureel Planbureau.
Volgens De Beer moet niet te snel worden getwijfeld aan de sociale vaardigheden van werklozen. Door de verschuiving van werkgelegenheid van industrie naar dienstverlening is het karakter van eenvoudig werk ingrijpend veranderd. De spreekwoordelijke conducteur op de tram heeft misschien weinig scholing nodig, maar wel een behoorlijke mate van sociale vaardigheden.
De Beer noemt het creëren van banen voor lager opgeleiden een 'begaanbare weg', ofschoon er veel obstakels zijn. Een groot aantal werklozen lijkt nauwelijks geschikt voor de arbeidsmarkt, zoals uit het Haagse voorbeeld blijkt. De sociale waardering voor ongeschoold, slecht betaald werk is een obstakel, meent een woordvoerder van de Nederlandse Zorgfederatie: 'Hoe lang blijven mensen gemotiveerd, als je ze geen opleiding kunt geven om hogerop te komen?'

