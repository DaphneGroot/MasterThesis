	Nieuwe Chinese zwemgeneratie
Jonge Australische en Chinese zwemploegen hebben in Hong Kong laten zien waartoe zij in de toekomst bij machte zullenzijn. Zij wonnen bij de eerste wereldbekerwedstrijden (kortebaan) zwemmen respectievelijk negen en zeven gouden medailles. Marcel Wouda haalde bij deze wedstrijd zilver en Kirsten Vlieghuis twee keer brons.
Wouda moest op de 200 wissel zijn meerdere erkennen in de Australiër Matthew Dunn. Vlieghuis eindigde zowel op de 400 als 800 vrij als derde. Voor het duo dat in het pre-olympische seizoen een enorme reislust aan de dag legt, zijn dit licht teleurstellende resultaten. Bij de Olympische Spelen realiseerden zij dezelfde klasseringen, maar in een aanmerkelijk sterker veld.
Vlieghuis, lid van PSV, tikte in het 25-meterbad van de Britse kroonkolonie aan na 8.35,19. De 400 volbracht ze in 4.12,01. De Twentse stayer moest op beide afstanden de lange Costa-Ricaanse Claudia Poll voor laten. De Olympisch kampioene op de 200 vrij zegevierde ook op haar favoriete afstand. Wang Luna, een vertegenwoordigster van een heel nieuw Chinees zwemlegioen, joeg Poll op naar 1.58,44. Wang was slechts tweehonderdste langzamer. Op de 400 gaf ze ruim een seconde toe.
Wouda verkoos na de lange reis gisteren alleen te starten op de 200 wissel. De Europese kampioen, die onlangs in Rostock zijn nationale record tot 1.56,93 terugbracht, kwam nu niet verder dan 1.57,88. Dunn was 0,33 sneller. Wouda vliegt deze week met Vlieghuis en de andere World-Cup-reizigers naar Peking voor de tweede confrontatie in de reeks.
In de Chinese hoofdstad zal het vrouwenevenement waarschijnlijk goeddeels gedomineerd worden door het plaatselijke talent. Hongkong kreeg al een voorproefje van de Chinese zwemtieners die zeven gouden plakken wonnen.
De grote ster van het evenement was de Australiëer Michael Klim die vier gouden medailles veroverde. Het 19-jarige supertalent, die wordt aangemerkt als de grote concurrent van Pieter van den Hoogenband in deze leeftijdscategorie, traint samen met de Rus Aleksander Popov. De WK in Perth in 1998 en uiteraard Sydney 2000 zijn het grote doel.
'Het wordt tijd dat Australië echt een internationale zwemgrootmacht wordt. Momenteel breken bij ons tal van jongeren door. Jullie zullen nog veel van hen horen', zei Klim, die de 100 vlinder zwom in 52,95 en de 200 vrij in 1.45,58. Hij vertelde dat Popov zijn voorbeeld en inspirator is. 'Hij is iemand met een missie. Zo wil ik ook zijn.'

