	Fundamenten van 'onze' identiteit WILHELMUS FORTUYN HEEFT EEN BOODSCHAP VOOR MOSLIMS
	A LLAH IS GROOT en Mohammed is Zijn boodschapper, zo belijden een miljard moslims op de wereld. De islam is een gevaar en dr. Pim Fortuyn is de boodschapper, belijdt de profeet uit Rotterdam in zijn nieuwe boekje Tegen de islamisering van onze cultuur. De auteur, voor de gelegenheid aangekondigd als Wilhelmus Fortuyn, houdt een warm pleidooi voor het behoud van 'onze' nationale, Nederlandse, zeg maar gerust vaderlandse normen en waarden.
De programmatische ondertitel luidt 'Nederlandse identiteit als fundament'. Het geschrift wordt vandaag aangeboden aan Mohammed Rabbae, moslim en Tweede-Kamerlid voor GroenLinks. Doel van het boekje is, zegt dr. Fortuyn, bijgenaamd 'Ping Fortuyn' - socioloog, organisatie-adviesdeskundige, voormalig directeur van de bv OV-studentenjaarkaart, columnist en veelschrijver - om een debat los te maken over de toekomst van de multiculturele samenleving.
Dat debat wordt nu niet gevoerd omdat politici vrijwel allemaal aanhangers zijn geworden van het cultuurrelativisme. Alleen VVD-leider F. Bolkestein waarschuwt de ingedommelde natie en haar leiders wel eens voor het gevaar dat de islam voor Nederland vormt, schrijft Fortuyn. Maar Bolkestein doet dat veel te defensief naar de smaak van de auteur. Op die manier neemt hij de onrust bij de onderklasse, de aanhangers van Janmaat, niet weg.
Want in de woede van rechts-extremisten zit naast een hoop frustratie ook een kern van waarheid, vindt Fortuyn. Je moet rechts-extremisten niet verketteren. Je dient met begrip naar ze te luisteren. Begrip voor hun gebrek aan perspectief moet tot een blauwdruk voor een wederopbouw van Nederland leiden, zonder achterstandswijken en met werkgelegenheid. Zo, en niet anders, neem je rechts extremisme de wind uit de zeilen. Dokter Fortuyn stelt de diagnose - een medicijn heeft hij niet.
Dat is een van de zwakheden van dit boek. Nog afgezien van het soms tuttige karakter van zijn taal ('dat pilsje van Heineken dat op dat Parijse terras ineens zo anders, zoveel lekkerder smaakt en even naar thuis voelt') heeft de auteur er een handje van beweringen te doen zonder die met argumenten te onderbouwen en wensen te uiten zonder aan te geven hoe je die kunt vervullen. Zijn credo luidt: samen de schouders eronder om er iets moois van te maken.
Volgens hem opereert Bolkestein te defensief. Dat wekt verwachtingen. Hoe ver gaat Fortuyn zelf? Hij wil contact houden met islamitische landen, al was het maar om fundamentalisme tegen te gaan. Daartoe moeten deze landen worden gentegreerd in de kapitalistische markteconomie. Maar dat is niet genoeg. We moeten een voorbeeld nemen aan Ronald Reagan die wel contacten onderhield met het Sovjet-rijk, maar het op de knien dwong door vertoon van macht.
Reagan combineerde machtsvertoon met een 'cultuurdefinitie' van de Sovjet-Unie als 'het rijk van de duivel'. 'Hij wakkerde de wapenwedloop krachtig aan en dwong door economische, militaire, maar vooral ook mentaal-culturele kracht het Sovjet-blok op de knien. Een succesvolle strategie die voor herhaling vatbaar is, schrijft Fortuyn. Wij zijn uitgehold door cultuurrelativisme, terwijl islamitische naties hun identiteit wl sterk beleven. Hij schijnt niet in te zien dat fundamentalisme eerder een teken van zwakte is dan van kracht.
Het Westen - Nederland is even uit het vizier - moet zichzelf definiren, zijn kracht op mentaal-cultureel gebied tonen en laten zien, maar vooral laten voelen, dat er grenzen zijn aan wat tolerabel is. Fortuyn heeft een nieuwe vijand gevonden, de islamitische wereld. Willy Claes, voormalig secretaris-generaal van de NAVO, zag dat scherp in. Maar helaas sneuvelde hij door de Augusta-affaire. Zijn opvolger zwijgt en ook Bill en Hillary Clinton doen er het zwijgen toe, bang als ze zijn voor de 'sterke moslimgemeenschap en een forse fundamentalistische vleugel daarbinnen', die in de VS zou bestaan. Fortuyn suggerereert nog net niet dat Clinton een crypto-fundamentalist is, al 'viert Hillary demonstratief de ramadan'.
Maar wat wil Fortuyn voor Nederland? Hij vindt dat het hoog tijd is dat Nederlanders opkomen voor de waarden van het Nederlandse volk en de natie. Het land is vol, er kan niemand meer bij. Zeker geen immigranten die 'in eerste instantie geen bijdrage kunnen leveren tot de verdere economische en maatschappelijke ontwikkeling van ons land'. Het is hard, maar zo liggen de zaken. Wij dienen hen te weren. Fortuyn, die nergens aangeeft welke maatstaven hij aanlegt om te te kunnen vaststellen wie iets bij te dragen kan hebben, heeft een boodschap voor moslims die hier (helaas) al zijn.
Zij moeten van harte en openlijk drie principes onderschrijven die de essentie vormen van de Nederlandse samenleving, de fundamenten van 'onze' identiteit. Het zijn de scheiding tussen kerk en staat, de gelijkwaardigheid van mannen, vrouwen en homoseksuelen en 'een zekere mate van gelijkheid tussen volwassenen en kinderen'. Vooral de laatste twee kernwaarden leiden bij Fortuyn tot hoogst persoonlijke en soms lachwekkende bespiegelingen.
De werdegang van de jonge Fortuyn, zijn relatie met vader en moeder, de late ontdekking dat hij homo is en de verwaarlozing van dat thema door zijn medestudenten in de tijd dat hij studentenleider was, vormen het uitgangspunt voor twee hoofdstukken. Hier blijkt het persoonlijke volledig samen te vallen met het politieke.
De emancipatie van Fortuyn dient samen te vallen met de emancipatie van moslims in Nederland. Wat goed is voor Fortuyn is goed voor moslims. Weg met hoofddoekjes, dat staat zo somber, weg met die ontwijkende blikken van islamitische vrouwen die hem een onaangenaam gevoel geven. Weg met dat patriarchale gedoe dat vrouwen onderdrukt en homoseksualiteit niet als volwaardige levenshouding erkent. Dan wenkt het paradijs.
Volgens Fortuyn is de emancipatie van vrouwen en homo's 'op mentaal-cultureel' gebied in Nederland vrijwel voltooid. Dat heeft volgens hem de verhouding tussen mannen en vrouwen ingrijpend veranderd.
Man-zijn, vrouw-zijn, homo-zijn, het doet voor het optreden in het publieke domein niet meer ter zake. Na het inrichten van de verzorgingsstaat is dat 'de grootste mentale en morele creatie van de mensheid in de moderne wereld'. 'Een grotere prestatie en inspanning van beschaving met grotere gevolgen is mij althans niet bekend', juicht hij.
Het is onduidelijk waar de titel van het boek op slaat. Die is weliswaar prikkelend, maar nergens geeft Fortuyn aan waar die islamisering te verwachten valt, of wat hij eronder verstaat. Neem de scheiding tussen kerk en staat, voor hem ht ijkpunt. In de meeste islamitische landen bestaat zo'n scheiding en weinig moslims, op fundamentalisten na, zullen voorstander zijn van afschaffing. Overigens heeft Vaticaanstad ook moeite met zo'n scheiding.
Fortuyns boekje, dat misschien beter Fortuynisering van onze samenleving had kunnen heten, is een warrig geheel. De problemen van de multiculturele samenleving, met vragen over absorptievermogen, grenzen aan tolerantie en mogelijke herinrichting van het publieke domein, verdienen een serieus, niet vooringenomen debat. Wilhelmus Fortuyn is geen serieus te nemen deelnemer aan die discussie.
Henk Mller
Dr. W. Fortuyn: Tegen de islamisering van onze cultuur.
Bruna; 112 pagina's;  14,90.
ISBN 90 229 8338 2.

Foto
	Turkse moslims betogen in Amsterdam tegen het afwijzen van plannen voor de bouw van een moskee in stadsdeel De Baarsjes. FOTO GUUS DUBBELMAN - DE VOLKSKRANT

