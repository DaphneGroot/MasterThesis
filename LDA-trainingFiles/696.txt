	Kabinet legde WRR-advies over aparte wet voor grote projecten naast zich neer Snel besluit over tweede nationale luchthaven onmogelijk
	Van onze verslaggever
Theo Klein
 AMSTERDAM
Gecompliceerde besluitvorming over een ingrijpend project als de tweede nationale luchthaven kan wel degelijk ordelijk verlopen. Door het publiek snel bij het debat te betrekken kunnen chaotische taferelen zoals bij de Betuwelijn en de hogesnelheidslijn worden voorkomen.
'Maar dan moet je de discussie wel zo structureren, dat je het vertrouwen van de mensen wint', zegt K. van Beek. Hij volgt met bijzondere belangstelling het tumultueuze begin van het Schiphol-debat.
Als stafmedewerker van de Wetenschappelijke Raad voor het Regeringsbeleid (WRR) was Van Beek in 1995 nauw betrokken bij het advies aan het kabinet over grote infrastructurele projecten. De raad concludeerde dat veel verzet en vertraging kan worden voorkomen als organisaties die iets zinnigs te zeggen hebben, mogen meepraten vóór het kabinet een voornemen bepaalt.
Van Beek: 'In de oude situatie werd er binnenskamers zo lang aan een plan gesleuteld, dat de uitkomst al vast stond op het moment dat het kabinet er mee naar buiten kwam. Op die manier organiseerde men zelf de tegenstand. Er kon in dat stadium door organisaties alleen nog maar ''nee'' worden gezegd.'
De WRR bepleitte een rigoureuze mentaliteitsverandering om tot een creatief gebruik van de inspraak te komen. 'Wij gingen ervan uit dat de waardevolle inbreng van de tegenstanders in een vroeg stadium gebruikt zou worden. Vaak zie je de creatiefste voorstellen van de andere kant van de tafel komen.'
Van Beek zou het betreuren als de nieuwe procedure, waarin eerst 'nut en noodzaak' van verder groeiende luchtvaart wordt besproken vóór men op nieuwe locaties voor vliegvelden wordt vastgepind, snel zou vastlopen op argwaan en verwarring bij diverse partijen.
Milieuorganisaties klaagden woensdag over korte inspraaktermijnen. GroenLinks suggereerde in de Tweede Kamer dat er van een open debat geen sprake kon zijn omdat uitbreiding van Schiphol door het kabinet allang is voorgekookt.
Centraal in het advies van de WRR stond dat Den Haag het vertrouwen moet winnen van de deelnemers aan de discussie. De organisaties moeten ervan op aan kunnen dat hun stem meetelt. Van Beek: 'Daarom stelde de WRR een onafhankelijke begeleidingscommissie voor om de kwaliteit van de discussie te bewaken. Ook de inbreng van de oppositie moet serieus genomen worden.'
Volgens het ministerie van Verkeer en Waterstaat, eerst verantwoordelijke voor het debat, wordt zo'n commissie binnenkort ingesteld. Het departement bevestigt dat de besluitvorming rond Schiphol in grote lijnen zal verlopen volgens de adviezen van de WRR. Het ministerie laat niet na te benadrukken dat de discussie nog steeds openligt.
Het kabinet nam vorig jaar het advies van de WRR grotendeels over. Er is geëxperimenteerd in het debat over de Tweede Maasvlakte. Daar liep de milieubeweging al snel boos weg. Ook in het luchtvaartdebat dreigt de sfeer nu al te vertroebelen.
Dat kan ernstige gevolgen hebben voor de besluitvorming. Als het kabinet er niet in slaagt de critici in een vroeg stadium te committeren, dan hebben bijvoorbeeld de milieuorganisaties later nog alle kans de besluitvorming te frustreren.
De WRR stelde in 1995 een aparte Wet grote projecten voor om snelle besluitvorming mogelijk te maken. Dit ter vervanging van de langdurige 'planologische kernbeslissing (PKB)'. Maar dat deel van het advies hebben de ministers niet overgenomen. De PKB wordt nu alsnog afgewerkt na de eerste ronde over nut en noodzaak.
Het hele traject is daardoor nog ingewikkelder en langer geworden dan het al was, met meer mogelijkheden om bezwaar aan te tekenen. Ook al zou dit kabinet in 1998 een principebesluit nemen over uitbreiding van Schiphol, zoals CDA-kamerlid Van Rooy woensdag voorstelde, dan duurt het nog minstens twee jaar voor er met de voorbereidingen kan worden begonnen.
Van Beek: 'Die PKB kan nu veel extra ballast op gaan leveren.' Dat het kabinet nog vasthoudt aan beide procedures, kan hij zich wel voorstellen.
'De nieuwe wet die de WRR voorstelde, vergt een ingrijpende verandering. De ingenieurs die gewend zijn binnenskamers hun voorstellen te formuleren, om er vervolgens door de buitenwereld op te laten schieten, moeten dan als regisseurs van de discussie gaan optreden. Met die omslag zijn ze op het ministerie nog bezig.'

