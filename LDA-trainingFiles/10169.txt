Opava (stad).
Opava (Duits: "Troppau") is een stad in Tsjechië aan de gelijknamige rivier. Ze ligt in het noordoosten van het land in het landsdeel Moravië, dicht bij de grens met Polen. Het is de historische hoofdplaats van Tsjechisch Silezië ("Slezsko").
Geschiedenis.
Opava ontstond op de linkeroever van de rivier de Opava (Duits: "Oppa") aan de Barnsteenroute en werd later verplaatst naar de overkant. In 1224 kreeg het stadsrechten. De stad deelde de lotgevallen van Silezië, totdat dat in 1742 vrijwel geheel Pruisisch werd en het Silezische hertogdom Opava werd gesplitst in een Pruisisch en een Oostenrijks deel. Opava werd als hoofdstad van Oostenrijks-Silezië een grensstad. In 1918 kwam het aan Tsjecho-Slowakije waarbinnen Silezië in 1928 werd samengevoegd met Moravië.
Aan het einde van de Tweede Wereldoorlog leed de stad ernstige schade. De talrijke Duitsers die de stad bewoonden werden verdreven, veel van hen gingen wonen in de "Troppauer Heimatstube" in de Duitse stad Bamberg.
Opava beschikt sinds 1991 over een eigen universiteit, de "Slezská univerzita" (Silezische Universiteit).
