Rednex.
Rednex is een van oorsprong Zweedse muziekgroep die halverwege de jaren 1990 enkele grote internationale hits scoorde. Het bekendst zijn ze van de hits "Cotton Eye Joe" en "Old pop in an oak." Beide nummers zaten in het genre "Countryhouse," een ongebruikelijke mengeling van country en house-muziek.
Rednex is opgericht in Stockholm in 1992. De groep verhuisde al snel naar Amsterdam, vanwege het uitgaansklimaat in deze stad en de invloed daarvan op de internationale house-scene.
De samenstelling van Rednex is in de loop van de jaren meerdere keren gewisseld. In Nederland heeft de groep drie hits gescoord, naast het eerder genoemde "Cotton Eye Joe" (dat de nummer 1-positie haalde) en "Old pop in an oak," scoorde Rednex ook met de ballad "Wish you were here."
In Duitsland is Rednex de groep die sinds 1980 de meeste weken op nummer 1 heeft gestaan, met een totaal van 25 weken.
De bandnaam Rednex verwijst naar rednecks, ofwel personen die afkomstig zijn uit de zuidelijke staten van de Verenigde Staten. Dit zijn de staten waaruit de country-cultuur afkomstig is; de cultuur die duidelijk naar voren komt in de videoclips van Rednex.
