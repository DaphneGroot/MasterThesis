Maldiven.
De Maldiven of Malediven, officieel de Republiek der Maldiven, is een eilandengroep bestaande uit 1190 koraaleilanden, gegroepeerd in 26 atollen in de Indische Oceaan ten zuidwesten van India. De eilanden liggen verspreid over een oppervlakte van circa 90.000 km², maar de totale landoppervlakte is slechts een kleine. Het grootste eiland is 5 km² groot en er zijn er maar negen die groter zijn dan 2 km². Tweehonderd eilanden zijn bewoond en nog eens 88 vormen toeristenoorden.
Geschiedenis.
De geschiedenis van de eerste bewoners is niet bekend, maar sommige archeologische vondsten wijzen er op dat de Maldiven al circa 5000 jaar bewoond zijn. Andere bronnen beweren echter dat de kolonisatie van de Maldiven pas ongeveer 500 jaar vóór Christus plaatsvond.
Er bestaan geen inlandse bronnen van vóór de 12de-eeuwse Islamisering, maar wel Europese klassieke verwijzingen naar de Maldiven. De Periplus van de Erythreïsche Zee (circa 90) vermeldt handel in schildpadschilden "zoals van het eiland tegenover Limurike" (Malabar), wat zou kunnen verwijzen naar de Maldiven en de Laccadiven. Claudius Ptolemaeus (2de eeuw) heeft de duidelijkste verwijzing en noemt sommige van de eilanden bij naam. Ammianus Marcellinus (4de eeuw) vertelt over bezoekers van keizer Julianus die uit "Divi" en "Serendivi" komen; Serendivi is Sri Lanka, en waarschijnlijk verwijst Divi naar de Maldiven.
Vanaf de eerste eeuw vóór Christus was het boeddhistisch, maar in 1154 bekeerde de toenmalige koning zich tot de islam en werd het Sultanaat van de Maldivische Eilanden opgericht. In 1887 kwamen de Maldiven onder Brits protectoraat. Vóór die tijd is het land het grootste gedeelte van zijn geschiedenis onafhankelijk geweest, met uitzondering van slechts enkele korte perioden waarvan een 17-jarige Portugese overheersing in de 16e eeuw de langste was. Er regeerden in totaal 84 sultans.
Op 26 juli 1965 werden de Maldiven opnieuw onafhankelijk, en in 1968 werd er voor een republiek gekozen. Vanaf 1978 was Maumoon Abdul Gayoom president. Hij werd vijf maal herkozen. In november 2008 werd de voormalig politiek gevangene Mohamed Nasheed als zijn opvolger gekozen. De bevolking is nog altijd voor het grootste gedeelte moslim, andere godsdiensten zijn door de overheid verboden. Sinds december 2007 is de grondwet gewijzigd waarin vermeld staat dat de islam een voorwaarde is van het burgerschap in de Maldiven. Het land staat volgens Open Doors op de 13 plaats als het gaat om extremistische christenvervolging.
Het volkslied van de Aziatische archipel is "Gavmee Salaam" (Dhivehi: ޤައުމީ ސަލާމް). De tekst is geschreven door Mohamed Jameel Didi in 1948, en de muziek erbij is gemaakt door Pandit Wannakuwattawaduge Don Amaradeva in 1972.
Van 1982 tot 2016 waren de Maldiven lid van het Gemenebest van Naties.
Op 26 december 2004 werden de Maldiven getroffen door de grote tsunami die het gevolg was van een aardbeving onder de Indische Oceaan. Door het gebrek aan een grote landmassa kon zich echter geen hoge vloedgolf opbouwen, waardoor het verwoestende effect minder was dan in landen op het continent of op veel grotere eilanden zoals het relatief nabijgelegen Sri Lanka. Hoewel de golven op de Maldiven niet hoger kwamen dan circa 1,5 meter, was dit - door de geringe hoogte van de eilanden - toch voldoende om zeer aanzienlijke schade aan te richten. Circa 75 mensen kwamen om, 13 bewoonde eilanden en 29 toeristeneilanden werden compleet verwoest.
Klimaatverandering.
Als de zeespiegel nog 2 meter stijgt door klimaatverandering zullen de Maldiven onder water lopen. Daarom is klimaatbescherming een belangrijke prioriteit voor de regering, en Malé stuurt daarom naar vrijwel elke klimaatconferentie een stevige delegatie. Deze delegaties proberen te bewerkstelligen, dat de internationale gemeenschap zich houdt aan ambitieuze doelstellingen voor klimaatbehoud, en niet wijkt voor de druk van de industrie en landen met een hoge CO2-uitstoot zoals China en de VS.
Voormalig president Mohamed Nasheed heeft belangrijke maatregelen genomen: een bepaald percentage van de staatbegroting moet worden gebruikt voor nieuwe landwinning. Tegen de achtergrond van de stijgende zeespiegel wil de eilandenstaat op tijd zijn, om reserveland voor zijn bevolking klaar te hebben, mocht een belangrijk deel van de archipel door de zee verzwolgen worden. Hierbij is ook gedacht aan delen van India, Sri Lanka of Australië. De Maldiven doen hiervoor een beroep op de internationale gemeenschap, aangezien zij zelf hiervoor over onvoldoende financiële middelen beschikken. Daarbij proberen zij steeds de industrielanden te overtuigen van de noodzaak, om hun CO2-uitstoot te verminderen.
Geografie.
De Maldiven bestaan uit 1190 koraaleilanden, gegroepeerd in 26 atollen. Deze liggen (met uitzondering van door de mens opgehoogde delen) gemiddeld 1,5 meter boven zeeniveau. Het hoogste punt van het land bedraagt 2,4 m en ligt op het eiland Villingili. Hiermee is het het laagst gelegen land ter wereld, met de laagste gemiddelde hoogte en met het laagste hoogste punt. De totale kustlijn bedraagt 644 km. Met 298 km² is het het kleinste land van Azië. Het grootste eiland van de Maldiven is Gan.
Atollen & bestuurlijke indeling.
De Maldiven bestaan uit 22 natuurlijke atollen en een aantal kleine eilanden die als kleine atollen gezien kunnen worden. De bestuurlijke indeling van de Maldiven kan enigszins verwarrend zijn. Voor de administratieve eenheden wordt namelijk ook het woord atol gebruikt. Een bestuurlijk atol kan één of meerdere geografische atols omvatten of juist een gedeelte van een atol. Daarnaast is er nog separaat de hoofdstad Malé. Het woord atol komt oorspronkelijk voort uit het Divehi ('atholhu') en is in veel wereldtalen overgenomen.
Van noord naar zuid zijn er de volgende natuurlijke en bestuurlijke atols.
Klimaat.
Aangezien de Maldiven ongeveer op de evenaar liggen, wordt het klimaat beheerst door de passaatwinden. In oktober komen de hevigste winden voor, die de overgang inzetten tussen het natte seizoen (met als natste maanden juli en augustus) en het droge seizoen, dat van december tot april duurt.
De gemiddelde dagtemperatuur is ongeveer 28 °C. Gezien de ligging midden in de oceaan is er een hoge luchtvochtigheid (74% in het droge seizoen en 80% in het natte seizoen)
Bezienswaardigheden.
De Maldiven zijn een populaire bestemming om te duiken. Er zijn diverse duikgebieden.
