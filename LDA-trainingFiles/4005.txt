	De duurzame laatste snik van de karper Straatsburg eert de meester van het stilleven Sebastian Stoskopff
	HET STILLEVEN komt laat. Het is een product van Renaissance en Reformatie. Tegen het eind van de Middeleeuwen maakt het zich los van zijn religieuze context, in de marge waarvan nu eens een stapeltje boeken dan weer een boeketje bloemen te bewonderen is. Dat geldt ook voor diverse andere genres, zoals het portret, het landschap, het stadsgezicht. Het religieuze aspect verkleint, het raakt - ook letterlijk - op de achtergrond, en vervolgens verdwijnt het heel geleidelijk uit het zicht.
Misschien komt ook de appreciatie voor het stilleven laat. Ik heb het nu zowel over de historische waardering als over die van de individuele liefhebber. Als ik me niet vergis, moet men een dagje ouder zijn om van stillevens te kunnen houden. Hoewel ik vanaf de middelbare school een regelmatig museumbezoeker ben, hebben stillevens me jarenlang met grote onverschilligheid vervuld. Er moest een kleine maar fijne tentoonstelling aan te pas komen - 'IJdelheid der IJdelheden' in de Lakenhal, Leiden, 1970 - om bij mij althans enige intellectuele belangstelling te wekken voor de kenmerken van een subgenre dat een intrigerend deel uitmaakt van het stilleven: de vanitas. Voortaan bleef ik daar tenminste even voor stilstaan, tevreden dat ik een exemplaar van die soort nu thuis kon brengen, maar nog altijd geen groot liefhebber.
Misschien moet je alles al eens gezien hebben, een beetje middelbaar zijn, en ook iets bemiddelder, om eerst via de ramsj en later rechtstreeks vanuit de begeerte wekkende etalages van kunstboekhandels tot iets als een belangstelling voor het stilleven te geraken. Het is een belangstelling die je vooral tussen de bedrijven door moet zien te voeden. Tentoonstellingen over het stilleven zijn er maar zelden, en tentoonstellingen van oeuvres vrijwel nooit. Dus vorm je je eigen verzameling, door in musea her en der extra op te letten, door reproducties te kopen, en zo nu en dan een fraaie monografie.
Als Nederlander kun je je daarbij laten strelen door enig chauvinisme: 'wij' hebben immers een niet geringe bijdrage aan het stilleven geleverd. Voor diverse (sub)genres geldt dat ze hier zo niet uitgevonden, dan toch tot dynamische ontwikkeling gebracht zijn. En het is leuk om langzamerhand te zien hoe er, zeker in het begin van de zeventiende eeuw, zo'n beetje om de vijf jaar nieuwe spruiten ontspringen aan de stam van het stilleven: de 'ontbijtjes', de 'tabakjes', en hoe ze verder mogen heten. Maar, als om een al te groot chauvinisme meteen de kop in te drukken, kom je er ook weldra achter dat er in diverse buitenlanden, soms al heel vroeg, soms wat later, prachtige stillevens zijn geschilderd.
Een modaal museumbezoeker zal bij stillevens niet snel aan - bijvoorbeeld - Duitsers denken. De namen van Georg Flegel en Sebastian Stoskopff zullen bij maar weinig mensen een bel doen rinkelen. Daar kan nu, voorzover het om Stoskopff (1597-1657) gaat, iets aan veranderen. Aan hem is - in zijn vierhonderdste geboortejaar, in zijn geboortestad Straatsburg - een tentoonstelling gewijd. Wie Straatsburg wat ver vindt, kan dezelfde expositie over ruim drie maanden ook een stuk dichter bij huis zien, in de stad Aken.
In Nederland bevinden zich voorzover bekend slechts twee Stoskopffen. Van die twee is er maar een openbaar toegankelijk, een klein boekenstilleven van een uiterst ongebruikelijk formaatje: lang en laag. Het bevindt zich normaliter in het Rotterdamse Boijmans Van Beuningen. Ik kende Stoskopff voornamelijk uit boeken, zoals de twee uitstekende overzichtswerken van Claus Grimm over de Vlaamse, Nederlandse en Duitse, respectievelijk de Italiaanse, Spaanse en Franse stillevenschilders. Sinds vorig jaar was daar zowaar een heuse monografie bij gekomen, van Birgit Hahn-Woernle, een kritische oeuvrecatalogus waarin het oeuvre op negenenzestig schilderijen gesteld wordt.
Banden met de Nederlanden heeft Stoskopff zeker gehad, onder andere door zijn leertijd in Hanau, ten oosten van Frankfurt, bij de gevluchte Waalse protestant Peter Soreau. In de tweede helft van de zestiende eeuw brachten Zuid-Nederlanders, zowel Walen als Vlamingen, het vroege stilleven mee naar het Noorden, het Oosten en soms ook het Zuiden. Na zijn leertijd in Hanau ging Stoskopff in 1622 naar Parijs, waar hij een kleine twintig jaar doorbracht, alleen onderbroken door een reis naar Itali van een jaar; voor stillevenschilders naar het schijnt ongebruikelijk. Op gerijpte leeftijd keerde Stoskopff terug naar zijn stad van herkomst Straatsburg. Hij trouwde pas tegen zijn vijftigste. Een zwakkelijk dochtertje wordt veiligheidshalve thuis gedoopt en verdwijnt prompt daarop uit het weinige wat er met behulp van archieven te weten valt. Tegen het eind van zijn leven werkte Stoskopff voor een graaf Johann Von Nassau-Idstein. In het stadje Idstein stierf hij, naar schriftelijk bericht bezopen, om op een vreemd tijdstip en zonder klokgelui begraven te worden.
Maar het had Stoskopff niet ontbroken aan roem, in Hanau noch Parijs, in Straatsburg noch Idstein. Stoskopff kon concurreren met de beste stillevenschilders van zijn tijd, bijvoorbeeld met zijn leeftijdgenoten Pieter Claesz. en Willem Claesz. Heda; en met de wat jongere Fransen Lubin Baugin, Jacques Linard en Louise Moillon. Zijn werk - vooral vanitassen, stillevens, trompe-l'oeils - ging in Duitsland en Frankrijk grif van de hand. Maar in de achttiende eeuw raakten zijn naam en werk in vergetelheid, allereerst in Frankrijk.
De herontdekking van werk en betekenis van Stoskopff komt vooral op het conto van Hans Haug, directeur van de musea van Straatsburg. Vanaf de jaren dertig kocht en bestudeerde hij een aantal van de beste werken voor het Muse de l'Oeuvre Notre-Dame. In dat museum, een prachtig gebouw tegenover de rossige kathedraal van Straatsburg, zijn er nu om precies te zijn tweenveertig te zien. Bovendien wordt in het belendende Palais de Rohan, dat het Muse des Beaux Arts herbergt, een overzicht getoond van de in de collectie aanwezige stillevens - een collectie die er wezen mag.
Niet onvermakelijk aan de elkaar verdringende specialisten, wier kennis nog gestaag toeneemt, is hun gesteggel. Het boek van de Duitse kunsthistorica Birgit Hahn-Woernle is heel gedecideerd op het punt van de hoeveelheid morele en religieuze betekenis die toegekend dient te worden aan een flink deel van het oeuvre van de protestant Stoskopff. De Franse kunsthistorica Michle-Caroline Heck, die een voornaam aandeel heeft gehad in de tentoonstellingscatalogus, is daarentegen de mening toegedaan dat - afgezien van de vanitassen - het stilleven in Frankrijk minder dan in Holland en in Duitsland als drager van betekenis fungeert.
Het is een discussie, waarschijnlijk, met een open eind. Misschien hebben kunsthistorici van het type Eddy de Jongh binnen de eigen landsgrenzen een groter gelijk dan daarbuiten, waar de nieuwe beeldentaal geadapteerd en verder ontwikkeld kon worden zonder dat nou meteen de bijbehorende 'protestantse blik' overgenomen hoefde te worden. Bovendien lijkt het niet onaannemelijk dat de kracht van de boodschap weldra meer bestond uit de thematische en schilderkunstige vernieuwing dan uit de morele of religieuze context die haar mogelijk had gemaakt.
Hoe het ook zij: daar hangen ze dan, in Straatsburg. En ze krijgen fantastisch de ruimte, zij het soms matig verlicht. Wat bij een nogal donker zeventiende-eeuws oeuvre misschien ook wel dienstig is om de historische blik wat scherper te stellen. Want we moeten natuurlijk niet vergeten dat de omstandigheden waaronder schilderijen bekeken plachten te worden vaak abominabel geweest moeten zijn. Misschien was een matige verlichting zelfs wel een conditio sine qua non als het ging om het trompe-l'oeil; ofwel in goed zeventiende-eeuws Nederlands: het bedriegertje. Dit type virtuoze schilderkunst is ook door Stoskopff beoefend.
Een dergelijk schilderij van Stoskopff heeft 'de keizer bedrogen'. Het gaat om een schilderij waarop - geschilderd - een ets met iets als roestige punaises vastgeprikt lijkt te zijn. Naar die ets heet dan de Habsburgse keizer Ferdinand III zijn hand uitgestrekt te hebben, om hem eraf te pakken. Een nagenoeg identiek verhaal wordt ook verteld - door Houbraken - over een werkstuk van de Nederlandse schilder Samuel van Hoogstraten. Het verhaal betreft dezelfde keizer en, nog curieuzer, hetzelfde jaar: 1651. Aan welk van beide schilderijen de 'premire' ten deel is gevallen van het 'bedrog' is niet bekend. Van Hoogstraten was op een hem door Ferdinand III geschonken gouden penning met 's keizers beeltenis zo trots dat hij haar meerdere keren heeft afgebeeld op zijn 'wandborden', het door hem geperfectioneerde type trompe-l'oeil. Een vroege vorm van reclame.
Mijn voorkeur gaat uit naar het meest sobere werk. De Wan-Li schaal met aardbeien uit de begintijd: prachtig. Het al genoemde stilleven met boeken en kaars dat zich normaliter in Rotterdam bevindt: idem. Het schilderij getiteld Stilleven met karper, kuip en zure haringen. Het water dat in die kuip staat, ach, het is een wonder. Het is het mooiste water, in welke kuip ter wereld dan ook ooit geschilderd, daar durf ik gerust mijn hoofd om te verwedden. Het Stilleven met karper op spanen doosje is een schitterend schilderij waarop het bij Stoskopff meermalen voorkomende spanen doosje fungeert als nederig voetstuk waarop een bord met vermelde karper, de bek geopend in - lijkt het - een duurzame laatste snik. Die net zo'n grensmoment vormt als de nog juist nagloeiende kaarsenpit.
Maar misschien het allermooiste schilderij vind ik het Mandje met glazen en pastei. Ja, waarom? Zou daar iets over te zeggen zijn? Ik weet het eerlijk gezegd niet. Ik kan best met plezier allerlei kennis opdoen, uit de catalogus - bijvoorbeeld dat het afruimen van glazen met behulp van mandjes een Duitse gewoonte was (zoals wij weten dankzij Montaignes reisdagboek); dat de brief op het schilderij gericht is aan de heer Teniers, hetzij vader hetzij zoon; dat de pastei losjes geschilderd is en het mandje met enorme precisie -, maar ik vind dit nu eenmaal het mooiste glazenschilderij, en niet het veel eclatantere (met een heleboel goud) dat op het affiche en het omslag van de catalogus prijkt.
Veel schilderijen van Stoskoppf zijn driedelig. In die zin dat ze bestaan uit een smal verticaal voorgrondje van niks - een opstaande rand van een plank of tafel. Er is een achtergrond, ook verticaal, meestal donker, die niets anders te doen heeft dan de compositie zo goed en zo onopvallend en zo bedaard mogelijk te laten uitkomen; van zichzelf wil of hoeft die achtergrond verder helemaal niks. Het is de middenstrook, waar zich de 'actie' afspeelt. Ik heb de indruk dat Stoskopffs werk zich van beneden naar boven wil laten bekijken. Weten doe ik niets. Het is heel moeilijk om van de blik die over een schilderij gaat te weten wat ie doet. Welke trajecten, gewild door de schilder, hij aflegt en in welke volgorde. Waar en hoe lang er gepauzeerd wordt. Wanneer het schilderij althans voorlopig genoegzaam bekeken is.
Misschien wordt de kijker dus van onderaf binnengevoerd, met behulp van de heel vaak over de 'rand' van plank of tafel heen hangende, geschoven, staande, liggende grensbewakers. Het beetje kaarsvet dat erlangs gedropen en gestold is. De leren riempjes waarmee een boek is dichtgestrikt. Een omkrullende ets. Twee koppen van gerookte haringen. De ronding van een kuip met water. Het handvat van een nootmuskaatrasp. Tak waaraan steel van sinaasappel. Zich openvouwend koolblad. Rand van spanen doosje. Heft van mes. Tafelschel. Een hoefje van een droevige langoest.
Erboven bevindt zich dus, in het middenvlak, dat deel van het schilderij waar het om begonnen moet zijn. Vaak draagt dat het karakter van een tentoonstelling op zichzelf, met dien verstande dat de tentoonstelling soms maar uit enkele objecten bestaat. Maar wie een gelijkmatig realisme verwacht, is bij Stoskopff aan het verkeerde adres. Dat is op allerlei manieren te zien. Zowel aan de compositie als aan het licht als aan een zekere bevoorrechting, vaak, van een afzonderlijk object. Niet alles wordt met dezelfde aandacht geschilderd. Er zijn kennelijk voorwerpen die als hoofdpersoon mogen fungeren, en waarvoor de grootst mogelijke precisie wordt ingezet. Maar zelfs die grootst mogelijke precisie is vaak nog bedrieglijk. Als je heel goed kijkt naar de glazen in de mandjes, zie je dat hij geen volumes of omtrekken heeft geschilderd, maar alleen gesuggereerd: partieel - door een stukje rand dat licht vangt. Compleetheid en een gelijkmatige weergave over de hele linie van al het zichtbare zijn met andere woorden maar zelden datgene waar Stoskopff op uit is.
Dat kan zelfs zo ver gaan, zoals op het schilderij Stilleven met karper, kuip en gerookte haringen, dat de ware hoofdpersoon - dat moet de kuip met water zijn - zo'n onnadrukkelijke fetering van het licht te zien geeft dat de rest van het schilderij er bijna grauwtjes bij afsteekt. Dit is zo'n schilderij dat onreproduceerbaar is. Het zal als foto altijd teleurstellend zijn. Terwijl die kuip met zijn iets vochtige duigen en zijn doodstille water het hele schilderij doet oplichten en gloriren. Ze hebben dus een eerste-, een tweede- en een derdegraads aanwezigheid toebedeeld gekregen, de dingen en de materialen, de huiden, het papier, de veren, de boekbanden, de glazen, het gevlochten riet, het hout en de steen en het koper, de vruchten, de broodjes, de wijn, de karpers, de kalfskop.
Of en zo ja in welke mate de stilte, de harmonie en de rust van deze schilderijen ook gefungeerd hebben als een soort van uitsparing te midden van heel wat krijgstumult - de Tachtigjarige en de veel verschrikkelijker Dertigjarige Oorlog waren in volle gang tijdens Stoskopffs bloei -, weet ik niet. Maar de gruwelijke nasleep van zijn dood is voldoende om ons wat dat betreft even tot de orde te roepen.
De schilder stierf in 1657 in een herberg in Idstein. De herbergier, de gedoopte jood Balthasar Moses, raakte negentien jaar later betrokken in de golf van heksenprocessen die Idstein teisterden. Zijn naam werd, onder tortuur, genoemd door een zeventigjarige vrouw die verklaarde dat hij destijds de schilder Stoskopff om het leven had gebracht. Balthasar Moses werd levend verbrand als een van de ongeveer tachtig slachtoffers in Idstein. Daarbij te bedenken dat de reeks processen op gang werd gebracht uitgerekend door de protestantse voormalige maecenas van Stoskopff, de graaf Johannes von Nassau-Idstein, stemt hoogst eigenaardig.
Sbastian Stoskopff (1597-1657). Un matre de la nature morte. Muse de l'Oeuvre Notre-Dame, Straatsburg. Tot en met 15 juni. In Aken is de expositie te zien in het Suermondt Ludwig Museum, van 5 juli tot en met 5 oktober. Catalogus 290 F.

Foto
	'Nautilus en spanen doosje', circa 1625-1630. 'Stilleven met karper, kuip en gerookte haring', 1626. 'Mandje met glazen en pastei', circa 1630-1640.

