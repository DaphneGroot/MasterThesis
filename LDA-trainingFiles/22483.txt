God Defend New Zealand.
God Defend New Zealand is een van de volksliederen van Nieuw-Zeeland, samen met God Save the Queen. Alhoewel ze dezelfde status hebben wordt alleen God Defend New Zealand gebruikt, en de meeste inwoners van Nieuw-Zeeland zullen zich niet bewust zijn van het feit dat het land twee volksliederen heeft. Het ministerie voor Cultuur en Erfgoed is verantwoordelijk voor de volksliederen.
Geschiedenis.
De woorden van God Defend New Zealand werden geschreven als een gedicht tussen 1870 en 1880 door Thomas Bracken. Een wedstrijd om muziek voor het gedicht te componeren werd uitgezet in 1876, met een prijs van tien guineas. De winnaar was John Joseph Woods, die de melodie in een avond had bedacht nadat hij over de wedstrijd hoorde.
Het lied werd steeds populairder in de 19e eeuw en begin 20e eeuw, en in 1940 kocht de Nieuw-Zeelandse overheid het copyright. In 1976 werd er een petitie getekend en werd aan het parlement gevraagd om het lied het volkslied te maken, en met toestemming van koningin Elizabeth II werd het het tweede volkslied, op 21 november 1977.
Een alternatief arrangement van Maxwell Fernie voor massaal zingen werd officieel gemaakt op 1 juni 1978.
Tekst.
God Defend New Zealand heeft vijf verzen, elk vers zowel in het Engels als ook vertaald naar het Maori. Gewoonlijk wordt alleen het eerste vers gezongen, in het Engels of het Maori, gevolgd door het vers in de andere taal. Het tweede vers wordt ook weleens gezongen, maar de laatste drie worden nauwelijks gebruikt.
Het copyright op de Engelse tekst liep af in 1948, vijftig jaar na de dood van de schrijver. De vertaling in het Maori werd op commissie gedaan in 1979, en staan tot 2079 onder het New Zealand Crown copyright.
