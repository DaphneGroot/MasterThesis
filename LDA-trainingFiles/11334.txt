Otis Redding.
Otis Redding (Dawson (Georgia), 9 september 1941 â€“ Madison (Wisconsin), 10 december 1967) was een Amerikaans soulzanger die bekendstond om zijn gepassioneerde manier van zingen. Zijn grote hit was "(Sittin' on) The Dock of the Bay". Deze single werd postuum uitgebracht in januari 1968.
Biografie.
Hij groeide op in Macon in de staat Georgia en werkte in de vroege jaren zestig met Johnny Jenkins aan het nummer "These Arms of Mine". Het lied werd een hit, en kreeg een paar jaar later opvolgers als "Mr. Pitiful", "I can't turn you loose", "Satisfaction" (het nummer van de Rolling Stones) en "Respect" - later een grote hit voor Aretha Franklin.
Redding schreef zijn eigen nummers, hetgeen ongewoon was voor die tijd. Hij was de belangrijkste artiest van Stax Records uit Memphis, Tennessee.
In 1967 speelde hij op het Monterey Pop Festival, en in hetzelfde jaar nam hij ook "The dock of the bay" op, maar drie dagen na het opnemen van dit liedje kwam hij om bij een vliegtuigongeluk in Lake Madison, Wisconsin, samen met vier van de zes leden van zijn band The Bar-Kays. Mede-bandlid Ben Cauley overleefde het ongeluk en James Alexander zat in een ander vliegtuig. Het was de bedoeling om het gefloten gedeelte later te vervangen door tekst. Otis Redding heeft de uiteindelijke versie nooit gehoord.
In 1981 werd Redding postuum opgenomen in de Georgia Music Hall of Fame en in 2012 in de Memphis Music Hall of Fame.
