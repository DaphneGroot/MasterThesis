Emily Brontë.
Emily Jane Brontë (IPA: ɛmɪli dʒein bɹɑnti) (Thornton, 30 juli 1818 – Haworth, 19 december 1848) was een Brits schrijfster. Ze was de middelste van de drie "Brontë-zusters". Haar zusters Charlotte Brontë en Anne Brontë waren eveneens schrijfster; haar broer Branwell Brontë was schrijver en schilder.
Emily Brontë werd geboren in Thornton in Yorkshire. In 1821 verhuisde de familie naar Haworth waar haar vader dominee was. Hier bloeide het literaire talent van de drie zusters op. Als kind al creëerden zij imaginaire landen die voorkwamen in verhalen die zij schreven. Slechts weinig werk van Emily uit deze tijd is bewaard gebleven. Samen met Charlotte ging Emily naar school in Brussel.
Brontë schreef poëzie en een roman, "Wuthering Heights" uit 1847. Dit boek behoort tot de klassiekers van de Engelse literatuur. Ze gebruikte net als haar twee zusters een mannelijk pseudoniem: Ellis Bell.
Ze stierf op 30-jarige leeftijd aan tuberculose, waar in ieder geval haar zuster Anne eveneens aan overleed. Ook Charlotte zou hieraan zijn overleden, al wordt tegenwoordig vermoed dat het eigenlijk om complicaties bij zwangerschap ging. Emily is begraven op het kerkhof "St. Michael and All Angels Cemetery", in Haworth (West Yorkshire).
