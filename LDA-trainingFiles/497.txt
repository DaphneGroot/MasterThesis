	Coalitie nog verdeeld over huursubsidie
	Van onze verslaggeefster
Jet Bruinsma

DEN HAAG
Mensen met huursubsidie gaan er vanaf 1 juli op vooruit, maar hoeveel is nog onzeker. De Tweede Kamer zal de nieuwe huursubsidiewet van staatssecretaris Tommel van Volkshuisvesting aanvaarden. De coalitiepartijen, PvdA, VVD en D66 waren dinsdag echter nog aan het bakkeleien over mogelijke wijzigingsvoorstellen.

Worden ze het eens, dan zal Tommel moeten buigen. Of hij moet het kabinet om extra geld vragen, om de coalitie ter wille te zijn. Worden de partijen het niet eens, dan zit Tommel op rozen.
Maar zo ver is het nog niet. Tommel wil met zijn nieuwe huursubsidiewet bereiken dat de huren voor mensen met lage inkomens gematigd blijven. De regels moeten simpeler worden. En de kosten - nu bijna drie miljard - moeten binnen de perken blijven. Daar is iedereen van harte vóór.
Maar dan. Tommel komt de huurders zeker een eind tegemoet. Vroeger werd al op de subsidie gekort bij een maandhuur van 383 gulden. Dat bedrag is opgetrokken naar 533 gulden. Ouderen en alleenstaanden gaan erop vooruit. Maar de PvdA wil de alleenstaanden meer ontzien dan Tommel voorstelt. Dat kost honderd miljoen extra.
Tommel wil voortaan huursubsidie weigeren aan huurders met een eigen vermogen van 38 duizend gulden (alleenstaanden) of 56 duizend gulden (paren). VVD en CDA vinden dat te schriel: zij houden vast aan een vermogensgrens van 60 duizend gulden. Extra kosten: 80 tot 100 miljoen in 1997, in de jaren daarna nog meer.
Het CDA, de grootste oppositiefractie, wil huurders die een bepaald percentage van hun inkomen 'verwonen', subsidie geven. Thans wordt die subsidie gegeven boven een vast huurbedrag. Het is geen uitzondering dat huurders 30 of 40 procent van hun inkomen aan huur moeten betalen.
D66, Tommels eigen partij, steunt de plannen van de staatssecretaris grotendeels, maar heeft ook bescheiden wensen: subsidie voor bewoners van onzelfstandige woonruimten, zoals studenten en psychiatrische patiënten in beschermde woonwoonzieningen.
De afloop van het debat van vandaag is niet te voorspellen. Tommels grote opponenten, Duivesteijn van de PvdA en Hofstra van de VVD (allebei buitenbeentjes in hun fracties) zijn grote liefhebbers van het parlementaire spel. Zij schrikken niet terug voor een partijtje pesten. Hoe verschillend hun partijen ook denken over de volkshuisvesting, ze vinden elkaar soms op verrassende wijze.
De recalcitrante Duivesteijn schrikt er ook niet voor terug om samen met Biesheuvel van het CDA (oppositie) een deal te sluiten om zijn doelstelling - het ontzien van de laagstbetaalden in relatief dure huurwoningen - te bereiken. Dat hij daarmee uit het gareel van de coalitiepartijen stapt, zal hem een zorg zijn.
Tommels gebrek aan souplesse (hij heeft de neiging om de Kamer vriendelijk, doch onverzettelijk tegemoet te treden) wekt wrevel. Het kamerlid Jeekel van D66 komt daardoor noodgedwongen in de positie terecht dat hij zijn, bescheiden, kritiek inslikt en zich richt op het hogere doel: het beschermen van de eigen bewindsman.
Met al die spelers in het veld is de afloop van het huursubsidiedebat ongewis en voorspelbaar tegelijk. De nieuwe wet zal een verbetering zijn voor de huurder. Maar voor wie precies en op welke manier, moet worden afgewacht.
Misschien wordt Tommel geholpen door de harde feiten. Van de mensen die recht hebben op subsidie, vraagt 30 procent die niet aan wegens onkunde, angst voor de rompslomp, of uitprincipe. Zo bespaart Tommel slapend 300 miljoen, heeft Jeekel uitgerekend. Geld genoeg om alle wensen van de Kamer te honoreren. Behalve als al die misdeelde huurders alsnog op hun recht gaan staan.

