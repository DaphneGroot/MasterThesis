	Het schaakspel, de encyclopedie en de gruwelijke dood: 1
	SCHAKEN wordt een heel ander spel als een woest vooruitgeschoven paard uit zichzelf begint te steigeren en een reddeloos verloren toren op eigen houtje een veilig heenkomen zoekt. Schaakstukken worden niet geacht zelf te denken, dat doet de schaker. Als ze wel menselijke trekjes beginnen te vertonen, heeft het spel niets meer met schaken te maken maar alles met kunstmatige intelligentie en strategiespelen.
Niettemin is schaken verwant aan populaire computerspellen als Command & Conquer. Of je nu met wit tegen zwart speelt, of op de pc een strategie bedenkt waarmee Amerikanen het van Russen kunnen winnen, veel maakt het niet uit. In beide gevallen gaat het niet in de eerste plaats om een visueel geloofwaardige simulatie van de werkelijkheid (iets wat computers soms goed kunnen), of om reactiesnelheid (zoals bij sta-of-ik-schiet-spellen die voortborduren op een flipperkast).
Strategiespellen blijven een moderne, aan de noeste rekenkracht van de pc te danken variant van schaak. Enerzijds zijn ze er een versimpeling van, zoals Stratego dat was - een bommetje op het bord zetten is toch minder complex dan een vijf zetten doorgerekend offer. En anderzijds voegen ze iets toe: een twee- en soms driedimensionale wereld waarin aangeklede 'pionnen' in een landschap lopen, klauteren en praten. En in het beste geval in paniek opdrachten van de speler negeren als die stupide zijn.
Die eigenwijze, zelfdenkende 'pionnen' is misschien wel de opmerkelijkste noviteit van 'Close Combat, A Bridge To Far' ( 149,95) een strategiespel waarvan ook het eerste deel al door Microsoft werd overgenomen van de makers en onder eigen label uitgebracht. In de kern is het spel echter eenvoudig. Het computerscherm toont een slagveld, waarover soldaten bewegen. Een speler kan opdrachten geven - Schieten!, Terugtrekken! - waarmee het einddoel moet worden bereikt: het uitschakelen van de vijand, schaakmat dus.
Het eerste Close Combat speelde zich af tegen de achtergrond van de geallieerde landing in Normandi. Het nieuwe deel is gebaseerd op Operatie Market Garden. Daarmee komt het dicht bij huis. Met Market Garden wilden de geallieerden tegen het eind van de Tweede Wereldoorlog een snelle opmars door het oosten van Nederland mogelijk maken. Het wordt daar meteen heel Hollands door, met plaatsnamen als Son, Groesbeek en Arnhem.
Het klinkt oorlogszuchtig en absoluut niet educatief, maar eigenlijk valt dat nogal mee. Want anders dan bij bloeddorstige actiespelen,verloopt Close Combat traag. Stapje voor stapje verschuiven de eenheden over het speelveld. Pas als ze de vijand tegenkomen, komt iets meer animatie op gang: dan klinken schoten en andere geluiden van een slagveld, roept een Amerikaan in afgrijzen om een 'medic' en brult een Duitser 'Nicht schiessen'.
Het zal allemaal vast nog fraaier worden. De omgeving is nu nog maar half driedimensionaal: de meeste gebouwen zie je alleen van bovenaf. Ook zou het aardig zijn als het niet altijd mooi weer was, als het ook eens een beetje zou regenen in zo'n Hollands weidelandschap. Maar in essentie zijn die toeters en bellen niet belangrijk. Het gaat om de strategie, om een zorgvuldig uitgedacht plan, waardoor het verplaatsen van een groepje verkenners van de ene bomenrij naar het volgende veld weer heel sterk begint te lijken op de pionzet d2-d4.
Henk Blanken

