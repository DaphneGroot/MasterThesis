Wereldkampioenschap voetbal 1934.
Italië trad in 1934 op als gastheer van het tweede officiële wereldkampioenschap voetbal, zoals twee jaar eerder, op 8 oktober 1932, was besloten. Het toernooi duurde twee weken, van zondag 27 mei tot en met zondag 10 juni. De loting voor de WK-eindronde werd verricht op donderdag 3 mei 1934 in Rome.
32 landen hadden zich aangemeld die door kwalificatiewedstrijden herleid werden tot 16. Italië moest zich als enige gastland ooit eerst kwalificeren voor het toernooi. Nadat Chili en Peru zich terugtrokken kwalificeerden Brazilië en Argentinië zich zonder te spelen. Ook Turkije trok zich terug. Er waren ook enkele merkwaardige afwezigen. Titelverdediger Uruguay daagde niet op omdat vier jaar eerder in eigen land de meeste Europese landen de verre reis niet wilden maken. Hierdoor is het WK van 1934 het enige WK waar de regerende kampioen zijn titel niet verdedigde. Ook de elftallen van de Britse landen deden niet mee. Twaalf van de zestien plaatsen werden gereserveerd voor Europa, drie voor beide Amerika's en één voor Afrika en Azië (Turkije inbegrepen). De laatste deelnemer werd pas drie dagen voor de start van het toernooi bekend toen de Verenigde Staten en Mexico een interland speelden in Rome om de deelname te bepalen. De Verenigde Staten wonnen. Egypte vertegenwoordigde Afrika als eerste land van dat continent. Hierna zou het tot 1990 duren, toen het WK ook in Italië plaats vond om zich opnieuw te kwalificeren.
Mussolini gebruikte het WK als een promotiestunt voor het fascisme, wat Hitler ertoe inspireerde twee jaar later bij de Olympische Spelen hetzelfde te doen. Zo bracht het Italiaanse team voor de wedstrijd de fascistengroet. Een andere controverse waren een aantal beslissingen van scheidsrechters ten gunste van Italië. Volgens sommigen waren die onterecht. Een van de scheidsrechters, de Zwitser Mercet, die de replay van de kwartfinale Italië - Spanje floot, zou door zijn optreden tijdens die wedstrijd door de Zwitserse bond voor zijn leven lang geschorst worden om internationale wedstrijden te fluiten.
De Zweedse scheidsrechter Eklind, die zowel de halve finale van Italië als de finale floot, bleef deze vernedering bespaard, ondanks dat er tijdens die twee wedstrijden duidelijke signalen waren van bevoordeling van de thuisploeg. Bepaalde bronnen suggereren, dat de Zweed voor aanvang van de halve finale Italië - Oostenrijk, persoonlijk was uitgenodigd door Mussolini, en dat hij dankzij het "goede" fluiten van die halve finale ook via "il Duce" de finale toebedeeld had gekregen (Eklind zou tijdens de eindronde van het WK 1938 in Frankrijk ook actief zijn als arbiter).
Dit betekent dat Italië op vier fronten gediskwalificeerd had kunnen worden. Dit gold overigens ook voor Argentinië, die Urbieto Sosa had opgesteld, die in 1931 nog drie wedstrijden voor Paraguay had gespeeld.
Een andere schending van de reglementen werd gepleegd door Brazilië: daar er alleen amateurvoetballers aan het toernooi mee mochten doen, had de Braziliaanse bond de status van negen profvoetballers tijdelijk teruggezet naar amateur.
Nederland was het enige land dat de uitzendrechten had gekocht voor dit WK.
Scheidsrechters.
Tien scheidsrechters werden voor de wedstrijden aangewezen. Tussen haakjes staat hoeveel wedstrijden zij mochten fluiten.
Eerste ronde.
Alleen Europese landen plaatsten zich voor de kwartfinales. Argentinië en Brazilië gingen niet met hun sterkste team naar het WK en verloren van Zweden en Spanje. Italië had geen problemen met de Verenigde Staten en Hongarije schakelde Egypte uit. Nederland dacht veel succes te hebben in Italië, mede dankzij hun sterke voorhoede: Beb Bakhuys, Leen Vente en Kick Smit. Men componeerde het liedje "Wij gaan naar Rome", maar Nederland strandde in Milaan, waar Zwitserland met 3-2 te sterk was. De grote favoriet voor de titel, het befaamde "Wunderteam" van Oostenrijk, had een verlenging nodig om Frankrijk uit te schakelen.
Kwartfinale.
De topper van de kwartfinale was Italië-Spanje. Er was een replay nodig om Italië te laten doorgaan. Beide wedstrijden werden gedomineerd door ruw spel: veel Spanjaarden waaronder de beste doelman van de wereld Zamora konden niet meer in actie komen voor de replay, in de replay zelf moesten weer drie Spanjaarden het veld vroegtijdig verlaten. De Italianen moesten en zouden winnen tegen elke prijs. Het thuisland haalde de halve finales samen met Duitsland, Tsjecho-Slowakije en Oostenrijk.
Halve finale.
Alle aandacht ging naar Italië-Oostenrijk. De Italianen namen vroeg de leiding en zorgden ervoor dat de grote favoriet niet meer aan voetballen toekwam. Italië had weinig interesse in de andere halve finale ondanks de fraaie prestatie van Tsjech Nejedlý die met zijn drie treffers Duitsland velde.
Finale.
Gadegeslagen door dictator Benito Mussolini schrokken de Italianen, toen Puč de Tsjechen aan de leiding bracht. Negen minuten voor tijd zorgde Orsi voor de gelijkmaker, waarna Italië via Schiavio toesloeg. Mussolini kon tevreden zijn, want met een tweede plaats kon hij geen genoegen mee nemen.
