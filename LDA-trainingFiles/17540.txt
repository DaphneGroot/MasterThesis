 MACINTOSH GEEFT NOG GEEN JAARPROGNOSE. 
 MAASTRICHT, 28 aug (Reuter) - Detailhandelsconcern Macintosh NV heeft in haar halfjaarbericht nog geen prognose gegeven voor het over heel 1996 verwachte resultaat. 
 In het eerste halfjaar viel de winst, conform een in juli gegeven waarschuwing, terug tot 2,3 miljoen gulden van 10,3 miljoen in de eerste helft van 1995. 
 In het halfjaarcijfer was nu een buitengewone last begrepen van netto 1,6 miljoen gulden. 
 De voor Macintosh belangrijke Belgische kledingmarkt vertoonde in het eerste halfjaar een sterke teruggang in volume en prijs vergeleken met vorig jaar. 
 In Nederland was een marktherstel in de relevante sectoren niet of nauwelijks waarneembaar en ook hier bleven de prijzen onder druk staan, aldus Macintosh. 
 De halfjaaromzet steeg met 8,8 procent tot 517,2 miljoen gulden maar dat werd voor het grootste deel veroorzaakt door de consolidatie van Crusoe en de Stoutenbeek Groep. Die twee overnemingen zorgden voor een omzetgroei van 7,3 procent. 
 De omzetgroei van vergelijkbare activiteiten bedroeg 1,5 procent met lagere verkopen in de sector mode en een hogere omzet door expansie in de divisies "Living" en "Automotive". 
 Door de sterk achterblijvende resultaten van Superconfex in Belgie is het bedrijfsresultaat in het eerste halfjaar bijna gehalveerd tot 6,4 miljoen gulden. 
 "Daar waar verantwoord werden verdere kostenbesparingen doorgevoerd," aldus Macintosh. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
