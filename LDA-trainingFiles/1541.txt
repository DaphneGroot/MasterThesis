	Handelsoverschot loopt fors op tot 246 miljard
	Van onze verslaggever
VOORBURG
De eerste negen maanden van vorig jaar exporteerde Nederland voor 246 miljard gulden aan goederen. Dat is 5 procent meer dan dezelfde periode het jaar ervoor. De invoer groeide met 3 procent tot 218 miljard gulden. Deze cijfers maakte het Centraal Bureau voor de Statistiek (CBS) maandag bekend.
Het handelsoverschot liep op tot 28 miljard gulden. Dat is 4 miljard meer in vergelijking met de eerste negen maanden van 1995. In het derde kwartaal van 1996 groeide zowel de in- als uitvoer harder dan de twee voorgaande kwartalen. De uitvoer nam het derde kwartaal met 9 procent toe. Het eerste en tweede kwartaal was dat respectievelijk 4 en 2 procent. De invoer steeg met 7 procent. Het eerste kwartaal was het 3 procent terwijl de invoer het tweede kwartaal 1 procent daalde.
Van de export ging 197 miljard gulden naar landen van de Europese Unie. Dat is 6 procent meer dan de vergelijkbare periode in 1995. De export naar Italië steeg met 11 procent en is daarmee een opvallende uitschieter volgens het CBS. De export naar Frankrijk, Duitsland en België en Luxemburg steeg met het gemiddelde. De invoer uit de Europese Unie steeg gemiddeld met 4 procent tot 144 miljard gulden.


