	Feenstra laat schaatspeloton kreunen
Eric Feenstra heeft de afgelopen vier dagen nog altijd zijn gelijke niet gevonden in het peloton van de marathonschaatsers. De 24-jarige gewasverzorger uit Abbekerk tiranniseert de grote groep tempobeulen momenteel met een ijzingwekkend tempo. Woensdag greep hij op de kunstijsbaan van Groningen zijn tweede achtereenvolgende zege.
Feenstra toonde zich in de eindsprint de snelste van een kopgroep van negen man. Rudi Groenendal en Miel Rozendaal werden respectievelijk tweede en derde. René Ruitenberg blijft leider in het algemeen klassement.
Vraag niet aan Feenstra waaraan hij zijn successen te danken heeft. De ongesponsorde rijder zal diep zuchten, lang nadenken en vervolgens met een dooddoener op de proppen komen. 'Het zijn de onverklaarbare dingen in de sport. Soms reed ik dit seizoen heel slecht en nu gaat het heel goed.'
Afgelopen zaterdag was Feenstra succesvol in Amsterdam. Hij had nog nooit een wedstrijd in het A-peloton gewonnen. Feenstra noemt zichzelf een echte marathonrijder. 'Als langebaanschaatser kwam ik niet uit de verf. Ik heb het wel geprobeerd, maar ik kon niet tegen mannen als Straathof, Romme en Herschman op.'
Ook Feenstra's vader was een goed marathonrijder. Samen trainden ze veel op de kunstijsbaan in Alkmaar. Op 5 februari 1985, vlak voor de Elfstedentocht, voltrok zich een drama. Het tweetal raakte betrokken bij een ernstig verkeersongeval, waarbij vader Feenstra om het leven kwam. 'Ik denk nog vaak terug aan mijn vader. Vooral tijdens moeilijke momenten in de wedstrijd. Het geeft me dan een extra steun om door te gaan.'
De wedstrijd in Groningen werd vroeg beslist. Na twintig ronden ontsnapten Kleine, Kromkamp en Feenstra uit het peloton. Zes schaatsers, onder wie Stam, Baars en Groenendaal sloten aan. Het negental werkte goed samen en ringeloorde na 34 omlopen de grote groep. Op dat moment stapte Elfstedenwinnaar Henk Angenent uit koers. 'Het is mijn eerste keer in mijn carrière dat ik op kunstijs een wedstrijd staak. Ik heb te veel last van een verkoudheid', aldus Angenent.
Het was duidelijk dat de winnaar uit de kopgroep van negen moest komen. In de finale opende Van Meggelen het offensief. De Amsterdammer leek op de overwinning af te stevenen. Maar de waaghals werd uiteindelijk door Piet Kleine tot de orde geroepen. Feenstra verzorgde de laatste demarrage, en die bleek succesvol. De overwinning was een kopie van Amsterdam. Ook toen sprong Feenstra zeshonderd meter voor de finish uit de kopgroep.

