	Profvoetbal saneert zichzelf bij uitblijven tv-contract
	IN HET voor veel profclubs meest sombere scenario wordt de door Ajax, Feyenoord en PSV gewenste sanering van het betaald voetbal al razendsnel en langs 'natuurlijke' weg bereikt: als het demissionaire sectiebestuur van Mr Jos Staatsen niet snel een nieuw tv-contract afsluit komen veel profclubs al per 1 februari in de rode cijfers.
'Het gaat heus niet alleen om eerste-divisieclubs', zegt FC Zwolle-voorzitter Gaston Sporre, tevens voorzitter van de commissie die een nieuw sectiebestuur moet formeren. 'Ik denk dat een stuk of twintig clubs in grote liquiditeitsproblemen komen te verkeren.'
FC Zwolle zelf niet, jubelt Sporre. Zijn club heeft niet meegedaan aan de 'belachelijke salarisverhogingen' voor spelers en zijn club is evenmin grote financiÃ«le verplichtingen aangegaan ten behoeve van stadion-renovatie. De meeste andere clubs wel. Er was tenslotte Sport 7, er kwamen bakken geld!
Sport 7 bestaat niet meer en alle clubs hebben keurig hun toegezegde halfjaarlijkse uitkering (1,4 miljoen aan tv-gelden) ontvangen. Het beloofde resterende deel - 1,5 miljoen - zou 1 februari worden overgemaakt. Maar er komt per 1 februari dus niks. En andere inkomsten zijn er dezer dagen voor veel clubs al helemaal niet. Pas halverwege februari wordt de competitie hervat.
Maar er was toch altijd nog die prachtige bankgarantie van 180 miljoen, ingeval er 'iets' zou misgaan met Sport 7? De profclubs durven slechts te bidden en te hopen dat er ooit nog eens een guldentje of wat van die bankgarantie in de clubkas verdwijnt. De curator van Sport 7 eist een bedrag van tweehonderd miljoen van de KNVB (wegens het niet nakomen van contractuele verplichtingen), de KNVB eist de bankgarantie van 180 miljoen op. Een vestzak-broekzak uitkomst ligt het meest voor de hand.
Eergisteravond gaven de 36 profclubs het demissionaire sectiebestuur een mandaat om voor de komende twee weken met zendgemachtigden te onderhandelen over een nieuw tv-contract. Dat de KNVB snel met de NOS gaat praten is evident. Al was het maar vanwege de genoemde constatering dat veel clubs dringend geld nodig hebben uit de verkoop van de tv-rechten.
De hijgerigheid bij de NOS van een jaar geleden om toch maar vooral de voetbalrechten te verwerven heeft nu, uiteraard, plaatsgemaakt voor een afwachtende houding. Het pakket dat de bond te verkopen heeft is door het echec van Sport 7 minder aantrekkelijk dan dat van een jaar geleden.
Ondertussen gaan de topclubs, met in hun kielzog enkele andere eredivisionisten, onverdroten voort met hun plannen om snel tot een soort Super Liga te komen. PSV-voorzitter Van Raay zei maandagavond nog eens dat de gedachten uitgaan naar een Super Liga van veertien, zestien clubs die al met ingang van volgend seizoen volledig selfsupporting moet zijn. De resterende clubs moeten maar uitzoeken hoe ze zichzelf bedruipen.
In hun haast om tot een Super Liga te komen, verwijzen Van Raay c.s voortdurend naar het Engelse voorbeeld. De Premier League 'subsidieert' de lagere divisies niet of nauwelijks, de Engelse clubs in de hoogste klasse barsten van het geld. Zo moet het in Nederland ook, vinden Ajax, Feyenoord en PSV, want de drie vrezen anders de aansluiting met de Europese topclubs te verliezen.
FC Zwolle-voorzitter Sporre verbaast zich over het gemak waarmee de Nederlandse situatie wordt vergeleken met de Engelse. 'Waarom waren er afgelopen weekeinde bij Tottenham Hotspur tegen Manchester United 58 duizend toeschouwers? Omdat er geen honderdduizend in het stadion konden! Kom nou, hoeveel mensen komen hier in Nederland eigenlijk naar het stadion?'
Sporre vervolgt: 'Normaal jubel je in het bedrijfsleven als er een concurrent verdwijnt. Maar bij voetbal ligt dat anders. Je hebt concurrenten nodig. Of zijn die grote clubs soms uit op zo'n incestueuze competitie als in Schotland? Een paar clubs die steeds tegen elkaar spelen. Nee, we kunnen elke week weer zien wat voor kwalitatief fantaaastich voetbal er uit Schotland komt...'
De haast van de topclubs om tot een Super Liga te komen irriteert ook de Centrale Spelers Raad (CSR). Dit vertegenwoordigend orgaan van de profvoetballers bleef maandag demonstratief weg van de vergadering in Zeist. De voorzitter van de spelersvakbond (VVCS) Theo van Seggelen herinnerde er deze week nog eens fijntjes aan dat de CSR veel macht heeft. Ingevolge de KNVB-reglementen kan de CSR allerlei mooie plannetjes van de Top-3 ernstig frusteren en traineren.
Maar zoals de kloof tussen eerste- en eredivisieclubs in menig opzicht steeds groter wordt, zo dreigt ook het spelersfront uiteen te vallen. De CSR en VVCS zijn er ondermeer om de werkgelegenheid van voetballers te beschermen, maar zijn de voetballers onderling wel zo solidair? De topspelers die 'mee' willen met de grote plannen van de topclubs ruiken geld en zullen zich ongetwijfeld niet zo bekommeren om de toekomst van de rechtsback van Veendam.
Marcel van Lieshout

