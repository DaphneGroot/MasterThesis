	Niet meer dissident
	HOE MOET het dissidente schrijvers in Oost- en Midden-Europa te moede zijn geweest op het moment dat ze, eind 1989, ophielden dissidente schrijvers te zijn?
'Als ondergronds wezen', tekende Gyrgi Konr d drie jaar tevoren in zijn dagboek aan, wordt je veel lijden bespaard, je wordt niet door ijdelheden van je werk gehouden. Ons zwellende ego wordt voortdurend adergelaten door onze weldoener, de staat.'
En over de samizdat: 'Voor mij betekende het een opluchting dat ik de alternatieve pers accepteerde als mijn vaste woonplaats. Het gaf mijn leven de juiste richting, en die blijf ik nog steeds aanhouden (. . .). Door te schrijven heb ik voor mezelf de mogelijkheid geschapen om vrij te schrijven. Dat vind ik normaal, een schrijver schrijft om te kunnen schrijven. Ik wacht niet op de bevrijding van het land, ik heb mezelf bevrijd.'
En toen het voorbij was, nog eens per terugblik: 'Dat was me een belevenis in die begintijd: een in eigen beheer zonder vergunning uitgegeven tijdschrift! De zeldzaamheidswaarde ervan werd nog verhoogd door de verbodswaarde.'
Die sensatie raakte met de val van de Muur dus verloren, het taboe was doorbroken, de dissidente schrijver was de paradoxale status kwijt die hem zeldzaam maakte omdat hij gevreesd werd: voortaan zouden zijn boeken weer 'normaal' zijn en op eigen merites - niet op politieke of ideologische - hun waarde moeten bewijzen.
Op een dag zal nog eens het verhaal moeten worden geschreven van de macht die aan de literatuur en de kunsten werd toegerekend door de dictators van het moderne, beschaafde Europa: een afzonderlijk cultuurhistorisch hoofdstuk in de geschiedenis van de twintigste eeuw. Veel vragen van politieke, sociale en sociologische aard zullen daarin aan de orde komen, maar ook en vooral de vraag naar de literaire betekenis van al die schrijvers wier dissidente geluid zeker in het Westen primair werd gewaardeerd omdat het dissident was.
Hoe zal over honderd jaar Solzjenitsyns Goelag-archipel nog gelezen worden, als het nog wordt gelezen? Wie kent dan nog de namen van Amalrik of Sinjavski? Wordt Havel nog herinnerd als een schrijver, of alleen maar als de eerste president van de herrezen vrije Tsjechische republiek? Wie kent dan nog De bezoeker of De Stedenbouwer van Konr d?
Konr d zou je wat mij betreft de minor poet van de dissidentengeneratie mogen noemen - altijd bescheiden, humaan en tot relativeren bereid, zonder een spoor van het pathos dat veel van zijn lotgenoten kenmerkte, zonder behoefte aan hetzij heldhaftigheid, hetzij zelfbeklag. In zijn 'apolitieke aantekeningen', zijn essays en zijn dagboekfragmenten komt hij te voorschijn als de even beminnelijke als scherpzinnige chroniqueur van zijn dagen - de Hongaarse dagen die voor hem beginnen in 1956, wanneer hij als aankomend schrijver eerst deelt in de euforie en dan in de desillusie over de neergeslagen opstand.
Hij koos voor de 'geestelijke emigratie', en in een van de 'overpeinzingen' die net in een Nederlandse vertaling zijn gebundeld, geeft hij daar de volgende, typerende verklaring voor: 'De voornaamste reden waarom ik in 1956 niet naar het Westen wilde gaan, was dat ik dan de volgende ochtend niet achter mijn oude Triumph-schrijfmachine had kunnen plaatsnemen. Ik had een tafel en een stoel in mijn kamer, een overhemd in de kast en wat te eten in de voorraadkamer. Het was niet waarschijnlijk dat ik zou worden opgepakt, maar zelfs als dat zou gebeuren, zou men mij vroeg of laat toch weer naar huis laten gaan (. . .). Dat paste beter bij mijn gemakzuchtige natuur dan rondzwerven en maar hopen dat je ergens wordt binnengelaten. Van nature ben ik meer geneigd tot innerlijke dan tot uiterlijke emigratie. Een mens woont niet in een maatschappelijk systeem, maar in een kamer.'
Het citaat is karakteristiek: voor zijn levensbeschouwelijkheid, voor zijn stijl, voor iets dat je naar analogie van de innerlijke emigratie z'n innerlijke moed kunt noemen. Natuurlijk is hij in de loop der jaren van tijd tot tijd opgepakt, maar na een poosje is hij inderdaad altijd weer naar huis gestuurd, naar de oude Triumph waarachter hij zich ook onveranderd bedreigd moest blijven voelen, want de censuur hield nooit op. 'De censuur', zou hij zich blijven herinneren, 'streefde naar paternalistische intimiteit, naar een socialistische biedermeiersfeer.'
Uit de dagboekfragmenten blijkt dat zijn behoefte om zich als schrijver te wapenen met 'kalme onverschilligheid' na 1989 is gebleven. 'Ik peins er niet over', noteerde hij in 1992, 'om mij in dienst te stellen van de Hongaarse natie, van de bevolking van Boedapest, van Europa, van het joodse volk, van de wereldliteratuur, kortom van welke abstractie dan ook. Ik moet er zelfs over nadenken of ik wel bereid ben een hondje geregeld van eten en drinken te voorzien. Ik heb al een opdracht. Ik ben een wereldse monnik, een waarnemer, een verkenner. Aan die mij door mijn orde opgelegde taak moet ik alle andere belangen ondergeschikt maken.'
Je zou kunnen zeggen dat hij dissident is gebleven - misschien uit 'gewoonte', misschien ook omdat hij de dissidentie als een principile grondhouding van de kunstenaar (of de intellectueel) wil omhelzen. In 1991 demonstreerde hij in Boedapest voor een Democratisch Charta (want er waren toch nog wel degelijk 'abstracties' waarvoor hij zich druk wilde maken), en na afloop werd hij bijna gelyncht door een 'van nationalistische en religieuze razernij' vervulde menigte die hem - als jood?, als schrijver?, als eeuwige dissident? - voor landverrader uitschold, of voor 'liberale bolsjewiek'. Hij schilderde het incident met een bewonderenswaardige en haast humoristische sereniteit.
Maar er klinkt ook een soort verdrietige berusting mee als hij later in datzelfde jaar optekent: 'Ik kan geen angry young man meer zijn, ik kan niet meer boos zijn vanuit de positie van de underdog, ik kan niet meer bang zijn (. . .). Er bestaat een constante slechtheid, die zich steeds weer anders vermomt, en altijd gepaard gaat met hooggestemde uitspraken. Groot is de keus niet, er is altijd iemand die je moet haten, altijd wordt op de een of andere vijand gejaagd.'
Of nog duidelijker: 'Als wij regeringen hebben die ons niet bevallen, kunnen we nu niet meer zeggen dat die ons door de grote mogendheden zijn opgedrongen, ze zijn hier niet door anderen neergezet; die regeringen zijn een afspiegeling van onszelf, ze zijn onze eigen creatie. Als separatisme, vijandschap en hooghartig hirarchisch denken hier de overhand krijgen, is dat onze eigen schuld, worden daarmee onze eigen ideen werkelijkheid.'
De bespiegelingen kunnen naar een zeker 'heimwee' zwemen - zoals veel Nederlandse 'dissidenten' na 1945 van nostalgie vervuld konden raken naar de overzichtelijke schema's van Goed en Fout in de bezettingsjaren - maar in het geval van Konr d spelen ook er nog de sentimenten en bekommernissen in mee over het Midden-Europa waarover tien jaar geleden nog permanent en op hoog niveau werd gediscussieerd, en dat nu, na zijn 'bevrijding', is weggeschoven tot een agendapunt op de Eurotop: 'Men wil de oosterburen wel toelaten, maar ze mogen niet echt binnenkomen, ze mogen niet verder komen dan de hal.'
Ik zou niet durven zeggen of Konr d de literaire eeuwigheid haalt. Maar de geschiedschrijver van de toekomst zal hem blijven koesteren als een heldere bron voor de midden-Europese lotgevallen in de twintigste eeuw.


Gyrgi Konr d: De oude brug - Dagboekaantekeningen en overpeinzingen uit de jaren tachtig en negentig.
Vertaald uit het Hongaars door Ineke Molenkamp-Wiltink.
Van Gennep; 278 pagina's;  49,90.
ISBN 90 5515 020 7.

Foto
	Boedapest. FOTO HARRY COCK

