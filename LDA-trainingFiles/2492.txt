	Utrecht bindt strijd aan met buitenplassers
	De politie is in de Utrechtse binnenstad begonnen met een campagne tegen urineren in het openbaar. Tientallen Utrechters kregen de afgelopen weken een bekeuring van tachtig gulden. 'Veel mannen reageren stomverbaasd als ze worden bekeurd', zegt wijkagent C. Cirkel. Verraste daders geven hem geregeld te kennen dat ze 'dit al jaren doen'.
Met de actie loopt de Utrechtse politie vast vooruit op een gemeentelijk plan tegen de overlast van plassende mannen. Op wijkavonden hebben winkeliers en binnenstadbewoners massaal geklaagd over de stank tijdens de weekeinden.
Winkelruiten, voordeuren en portieken zijn volgens Cirkel favoriet. Sommige Utrechters zijn kieskeurig. 'Vorige week stond een man tegen het hoofdbureau van politie te pissen', zegt Cirkel. 'Hij kon kiezen tussen een boete of het schoonmaken met een kopje water. Hij koos voor het kopje.'
Fred Sch¬Åtz, een 29-jarige Utrechter, vindt de politie wel erg fanatiek. 'Mijn vrienden stonden tegen een muur te plassen. Ik stond gewoon te wachten, maar kreeg toch een boete', zegt hij.
Het anti-plasplan van de gemeente is volgende maand klaar. Een 'denktank' met vertegenwoordigers van gemeente, politie, horeca en stadsreiniging verzint een campagne die in juli zal beginnen. Gedacht wordt aan posters en bierviltjes met slogans als Is het nu eens afgelopen met dat gezeik.
'Het blijft natuurlijk een giechelig onderwerp', zegt Loes Hoogendoorn, assistent-wijkmanager in de Utrechtse binnenstad. 'Maar mensen ergeren zich enorm. Vooral aan het plassen door brievenbussen, dat is gewoon een vorm van vandalisme.'
De gemeente wil niet alleen bekeuren, voorlichten en zorgen voor betere verlichting, maar overweegt ook het plaatsen van anti-pispalen, waardoor de dader over zijn eigen schoenen plast. De mogelijkheid van schoonmaken komt pas op de laatste plaats. Dat is, zegt Hoogendoorn, 'letterlijk dweilen met de kraan open'.
Gert-Jan van Teeffelen

