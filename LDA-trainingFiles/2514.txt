	Alleen de benen spreken
	Afspraak met de wereldkampioen in zijn huis aan de Steenbakkersweg in Gistel. Op straat staat auguri maestro. Een gekalkte felicitatie die herinnert aan de zondagmiddag in oktober vorig jaar toen hij in Lugano de wereldtitel veroverde. In de voortuin wappert een vlag met daarop de regenboogkleuren.
'Die vlag is een ideetje van mijn vader', zal de wereldkampioen even later zeggen. Wie Gistel, een platgewaaid dorp aan de Belgische kust, binnenrijdt, ziet op het dak van een garage nog zo'n vlag wapperen. Als hij niet zo hard zou fietsen, dan was de wereldkampioen daar nu waarschijnlijk in de voetstappen van zijn vader getreden.
De woning is een grote herenboerderij waarvan de toegang door een ruim twee meter hoog hek wordt versperd. Voor de deur staat een racefiets en een wagen van een Belgische tv-omroep. Als de wereldkampioen thuis is, wensen velen op audintie te komen.
'Hallo, ja, klein ogenblikje, ik ga open doen', weerklinkt zijn hoge, altijd wat verbaasd klinkende stem door de intercom. Eenmaal binnen vraagt hij nog een momentje geduld. De tv-ploeg is nog niet klaar.
Tijd voor inspectie: op de schoorsteen een foto van hem met Eddy Merckx en de vroegere koning, op het dressoir de bronzen steen als trofee van Parijs-Roubaix (gewonnen in 1996) en bovenop een ouderwetse linnenkast staat de beker die hoort bij de Ronde van Vlaanderen (gewonnen in 1993 of 1995). Er ligt een voetbal in. Straks even naar informeren.
Ik hoor de televisieverslaggever vragen op welke klassieker Museeuw dit seizoen zijn zinnen heeft gezet. Hij antwoordt: Luik-Bastenaken-Luik. Als ik er later op terug kom, zegt hij: 'Die vraag wordt me altijd gesteld en ik moet toch iets antwoorden. Tegen de ene zeg ik: Luik-Bastenaken-Luik. tegen de ander zeg ik: Ronde van Vlaanderen.'
Johan Museeuw gaat door het leven als een rare snijboon. 'Je kunt geen hoogte krijgen van die man', zegt Harry van den Bremt, wielerverslaggever van de Belgische krant Het Nieuwsblad. Typisch product van de Westhoek: introvert en nukkig.
Zijn overwinningen, en dat zijn er inmiddels al heel veel, viert hij ingetogen, althans in het openbaar. Na het juichende gebaar bij het passeren van de streep lijkt er een onzichtbaar hek rond het gezicht van Johan Museeuw op te trekken.
Donderdag legde hij in de laatste etappe van de Driedaagse van De Panne beslag op de eindzege. Geen overwinning om buitengewoon trots op te zijn. Maar iets van opluchting zou je toch verwachten na twee weken van blessureleed en de Ronde van Vlaanderen in het vooruitzicht hebt. Johan Museeuw geeft er geen blijk van.
Hij mist charisma, zegt Van den Bremt. Museeuw is wielrenner, zoals een ander naar kantoor gaat. Zodra hij van de fiets stapt, is het werk gedaan. Johan Museeuw wordt gerespecteerd, maar niet bewonderd. Hij is geen nationale sportheld.
'O ja, ik denk het toch wel', zegt de wereldkampioen er zelf van. 'Als ik naar de wedstrijden ga, merk ik dat toch. Ik heb enorm veel supporters.'
Ik heb een cadeautje meegenomen om hem een beetje toeschietelijk te stemmen. Hij bestudeert het stickertje van de Amsterdamse boekhandel en laat het daarna ingepakt op tafel liggen. Ik zeg dat hij een prachtig huis heeft en dat de tuin er ook mag wezen. Hij antwoordt dat praktisch iedere bezoeker dat zegt.
Ik vraag hem of de voetbal in die beker een herinnering is aan de wedstrijd Belgi-Nederland, waarvoor hij destijds de aftrap verrichtte. 'Nee', zegt hij. Nee, meer niet.
We praten wel, maar het blijft een uitwisseling van woorden. Tot een gesprek komt het niet. Hij heeft de cassetterecorder van tafel gepakt en houdt die als een microfoon voor zijn mond.
Ik vraag hem of hij misschien slechte ervaringen heeft met de media. Nee, antwoordt hij. En vervolgens:
'Maar de laatste jaren was het zo dat ik in Belgi nogal alleen stond aan de top van het wielrennen en dat dus alle media naar mij toekwamen. Dat werd me te veel. Ik heb mij dus priv een beetje moeten afschermen van de pers, mezelf ook op afstand houden. Dat vond ik nodig en als andere mensen het daar niet mee eens zijn, dan is dat jammer.
'Ik zeg altijd dat ik zo weinig zeg omdat ik weinig te zeggen heb. Ik bewijs mijzelf met overwinningen en niet met grote uitspraken. Als ik nu hier tegen u ga zeggen: in de Ronde van Vlaanderen ben ik niet te kloppen, dan gaat u me daar achteraf op aanspreken. Zoiets zou ik niet eens kunnen zeggen. want ik weet hoe moeilijk dat is.
'Ik heb al zoveel meegemaakt in het wielrennen. Hoogtepunten, dieptepunten. Ik heb alles leren relativeren. Ik probeer gewoon zoveel mogelijk mijn best te doen en als andere mensen dat niet goed genoeg vinden of iets verkeerd aan mij vinden, dan is dat spijtig. Ieder mag zijn eigen mening hebben. U mag zeggen: hij heeft dit niet of hij heeft dat niet, of hij schiet daarin te kort. Maar dat is slechts uw mening. Ik vind het goed.
'Ik ben zo iemand die geniet meer als ik alleen ben of bij mijn gezin. Dan kom ik tot mezelf, daar komt de echte Johan Museeuw naar boven. Met de media erbij ben ik niet de echte Johan Museeuw. Ik houd altijd een klein beetje afstand. Ik geniet innerlijk, maar aan mij kan men niet zien dat ik heel blij ben. Ik kan niet echt uit de bol gaan, maar dat wil niet zeggen dat ik niet blij ben.
'Ik ben publiek bezit. maar ik wil dat niet helemaal zijn. ik word overal herkend, gelijk waar ik kom. Soms is dat wel eens moeilijk. Ik denk niet dat de mensen begrijpen hoe het is om zo te leven. Als ik word aangesproken, is het over wielrennen. Niet over hoe het met mij gaat of over wat er in de wereld is gebeurd.'
We spreken elkaar in de eerste week van maart en buiten het hek trilt Belgi op zijn grondvesten. Het ontzielde lichaam van Loubna Benassa is een dag eerder gevonden en Renault heeft aangekondigd zijn vestiging in Vilvoorde te sluiten. Ruim drieduizend werknemers verliezen hun baan.
- Hoe is het om in zulke barre tijden een nationale sportheld te zijn?
'Het was na het WK dat ik heel veel kaartjes kreeg van mensen. Ze schreven dat ik toch een klein lichtpuntje was in de slechte toestanden die er in Belgi aan de hand zijn. Het is een stimulans voor de mensen om optimistisch zijn.'
Meteen daarna valt het hek weer dicht. De wereld staat buiten.
'Het is altijd ellende en ellende lees ik niet graag. Bovendien maak je er als sporter niet alles van mee. Soms ben ik drie weken weg. En als ik dan naar huis bel, dan is het niet zo dat je over ellende wilt spreken. Er is ellende genoeg op de wereld.'
Johan Museeuw heeft slechts n boodschap aan de wereld en die luidt: neem me zoals ik ben. 'Ik ga mij zeker niet veranderen. Ik voel mij goed in mijn vel, zoals ik nu ben. Als sporter en als mens. Ik probeer gewoon mijn job zo goed mogelijk te doen en mijn job is wielrennen.'
En n ding is zeker: geen enkele renner in het peloton verricht zijn job zo goed als Johan Museeuw. In de eendaagse wedstrijden kent hij al een paar jaar zijn gelijke niet. Hij won zeven keer een grote klassieker, eindigde de laatste twee jaar als eerste in het algemeen klassement van de wereldbekerklassiekers en bekroonde in de herfst van 1996 een decennium professioneel fietsen met de wereldtitel.
Het was de afsluiting van een bizar seizoen dat begon met een veelbesproken overwinning in Parijs-Roubaix. Samen met zijn ploegmaats Tafi en Bortolami arriveerde Museeuw op de wielerbaan van Roubaix. Als kopman diende hij als eerste de finishlijn passeren. Er werd zelfs geen sprint gesuggereerd en dat kwam hem en zijn ploeg op veel kritiek te staan.
Bijna een jaar later is Johan Museeuw daarvoor nog steeds ongevoelig. 'Ik sluit me daarvoor af. Voor mij was het een unieke ervaring om met twee ploeggenoten naar de finish te rijden, dat we de concurrentie zo ver achter ons lieten. Spijtig misschien voor de mensen die tv hebben gekeken. Het zal wel saai geweest zijn, maar wij kunen er niets aan doen. De concurrentie was gewoon niet goed genoeg op die dag.'
Een half jaar later was Museeuw het wielrennen opeens zat. Na afloop van Parijs-Tours kondigde hij aan met fietsen te stoppen. 'Het was me effekes te veel. De druk, veel weg zijn, te veel koersdagen. Alles wat er mee te maken heeft.'
Een dag later kwam hij alweer op die beslissing terug na ruggespraak met echtgenote Veronique. Zolang haar man nog goed genoeg is om te winnen, stelt ze haar leven graag in dienst van de zijne. En zo kon het gebeuren dat een week na Parijs-Tours Johan Museeuw zich op zijn 31ste verjaardag in de regenboogtrui hees en dat die kleuren nu de Westhoek opfleuren. 'Het leven kan soms eigenaardig zijn', zegt Johan Museeuw.
Hij is daardoor het wielrennen niet met andere ogen gaan bekijken. 'Waarom? Als ik gestopt was, was ik gestopt. Nu is mijn carrire er alleen maar mooier op geworden.'
Het woord stoppen werd in Gistel sindsdien niet meer gehoord. 'Ik ga door zolang ik het nog aankan en het verantwoord is voor mijn lichaam. Als ik voel dat het te veel word, ben ik weg. Een topsporter vraagt heel veel van mijn lichaam.' De neergang wil hij niet beleven. 'Ik moet toch op een bepaalde hoogte afsluiten.'
Het is vrijdag 7 maart als we elkaar voor de eerste keer spreken, twee dagen voor het begin van de rittenkoers Parijs-Nice en twee weken voor de eerste wereldbekerklassieker Milaan-San Remo.
Hij was in december gevallen tijdens een training, maar dankzij zijn enorme toewijding aan het wielrennen, is Museeuw wonderbaarlijk snel genezen van de noodzakelijke knie-operatie. Hij won drie etappes in de Ruta del Sol en anderhalve week later de Belgische semi-klassieker Kuurne-Brussel-Kuurne.
De regenboogtrui zegevierend over de streep, dat is lang geleden. Iedere wielrenner die in de jaren negentig de wereldtitel won, reed het seizoen daarop anoniem mee. Alsof al die kleuren verder succes in de weg stond.
'Ik heb nooit geloof gehad in de vloek op die trui. In die toestanden geloof ik echt niet. Ik ben niet bijgelovig in dat soort dingen. Wel in andere dingen, maar dat is meer priv.
'Het was niet de bedoeling om zo vroeg al te winnen, maar ge laat een overwinning niet zomaar liggen en als een wereldkampioen is het wel dubbel zo mooi. Het wordt er zeker niet gemakkelijker op met zo'n trui. Er wordt natuurlijk al vijf jaar op mij gelet, maar met die trui zal het zeker wel ietske meer zijn.'
Twee weken geleden sloeg het noodlot opnieuw toe en misschien zat de vloek ditmaal wel in het uittrekken van de regenboogtrui. Omdat Museeuw vorig seizoen beslag had gelegd op het tricot dat hoort bij het klassement voor de wereldbeker diende hij dat te dragen op de weg van Milaan naar San Remo. Een tiental meters voor voltooiing ging Johan Museeuw onderuit.
Hij bleef een paar minuten verdoofd tegen de dranghekken zitten. Onderzoek in het ziekenhuis wees uit dat de schade beperkt was gebleven tot bloeduitstortingen. Niets gebroken of gekneusd en het voor hem zo essentile voorseizoen leek buiten gevaar. Maar het herstel vergde langer dan gedacht, vertelt hij donderdagmiddag in het gemeentehuis van De Panne. Voordat de winnaar van de driedaagse wielerwedstrijd rond de Belgische badplaats zijn reglementaire plasje doet, staat hij de journalisten te woord in het kamertje van de concirge.
Om zijn herstel te beproeven is hij voluit gegaan in wat normaal geproken slechts een voorbereidingskoers is op de Ronde van Vlaanderen. Een beetje pinnig reageert Museeuw als gesuggereerd wordt dat hij verstoppertje heeft gespeeld en de natie voor niets in spanning hield.
'Vorige week in Dwars door Belgi zat ik nog tussen renners die ik normaal niet zie tijdens de koers. Afgelopen weekeinde in de E-3 Prijs en in de Brabantse Pijl was het ook nog niet veel gedaan. Er zitten nog altijd te veel afvalstoffen in mijn bloed.'
Maar tijdens de Driedaagse van De Panne ging het elke dag een stukje beter. Gisteren en vandaag is er nog op souplesse getraind achter de auto. Als het er morgen in Vlaanderens Mooiste echt om gaat spannen, denkt Museeuw weer goed genoeg te zijn om voorin te zitten.
Maar het parkoers is veranderd en dat maakt voorspellingen lastig. De Oude Kwaremont ligt nu op slechts zestig kilometer voor het einde en is het begin van een slijtageslag waarin nog eens zes klimmetjes bedwongen moeten worden. De organisatie hoopt dat de kasseienstroken in de 190 voorgaande kilometers het peloton uitgedund hebben.
De Ronde zal door die verandering in tween uiteen vallen, denkt de tweevoudig winnaar. 'De eerste maal gaat het al gebeuren op die kasseienstroken. Daarna zijn er de grote wegen naar de tweede strook en dan pas begint eigenlijk de echte Ronde van Vlaanderen. De bedoeling is dat daarvoor de schifting gebeurt. Maar dat hangt toch altijd nog af van de renners zelf. Je mag het parkoers nog zo zwaar maken als je wilt, maar als de renners niet willen, dan gebeurt er nog niets.'
Op 7 maart zegt Johan Museeuw de veranderingen te betreuren. 'Het is toch een zekere traditie dat de Ronde van Vlaanderen elk jaar hetzelfde verreden wordt. Waarom toch zo nodig altijd iets veranderen? De meeste mensen in Vlaanderen weten precies over welk traject de koers gaat. Die hebben elk jaar hun vaste punten. Het is een dag wielersport en als je dat verandert, doe je die dag een beetje onrecht.'
Op 3 april zegt Johan Museeuw er een beetje anders over te denken. 'Dit parkoers is een stuk selectiever. Alleen de sterken blijven over en daar is het in de Ronde van Vlaanderen toch om te doen.'
Als de blocnotes in het benauwde kamertje worden dichtgeklapt en de deur van de dopingcontroleur opengaat, kijkt Johan Museeuw bijna triomfantelijk in het rond. 'Dit was toch zeker meteen de persconferentie van de winnaar? Dan kan ik meteen naar huis.' Hij lacht, wij lachen. Zie je wel, zegt Harry van den Bremt later, je kunt echt geen hoogte krijgen van die kerel.

Foto
	Johan Museeuw FOTO HANS HEUS DE-VOLKSKRANT

