	Mondholte zegt wat tong van Anderson niet kan vertellen
	Laurie Anderson. Paradiso, Amsterdam. Gehoord op 25 april.
Aan het einde van haar solo-optreden in een uitverkocht Paradiso maakte multimedia-kunstenares Laurie Anderson een buiging voor de esthetica van de negentiende eeuw. Anderson reeg in de avondvullende performance The Speed of Darkness gesproken anekdotes en korte verhalen aaneen, maar na bijna twee uur sloot ze af met een nummer over 'hoe moeilijk het is om alles wat je wil zeggen te vatten in woorden'. Als de taal tekortschiet, is er de toonkunst om het onbenoembare benoembaar te maken - dit adagium van de romantiek moet haar achter de schrijftafel uit de brand hebben geholpen. Een Impromptu van Schubert zou zo bezien misschien een waardig slot zijn geweest, maar de causerien over 'the future of art and technology' vroegen natuurlijk om iets geavanceerders: een pillow speaker.
Anderson plaatste de geluidsbox-in-pocketformaat in haar mond. De mondholte fungeerde als resonantiekamer voor de opgenomen, rauwe klanken waarvan ze het volume regelde door haar mond open en dicht te doen. Zo rolde het onzegbare in volzinnen uit haar mond.
Met die knappe vondst gebruikte Laurie Anderson technologie om een artistiek statement te maken. Het is de rode draad door haar 25 jaar omspannende carrire, waarin ze zich heeft begeven op de raakvlakken van rock, beeldende kunst en theater. Niet zelden verrichtte ze pionierswerk, de laatste jaren op het gebied van de cd-rom-kunst.
De ervaringen met de digitale revolutie en de elektronische snelweg inspireerden haar tot de 'Waar moet dat heen'-voorstelling The Speed of Darkness. Een synthesizer, een sampler, een mengtafeltje en, haar handelsmerk, de elektrische viool had ze onder handbereik. Ze gebruikte de apparatuur voornamelijk voor een ambient-achtige begeleiding bij haar voordracht. De bezoekers die vrijdag voor Andersons liedjes kwamen, moesten genoegen nemen met World Without End en Muddy River van het album Bright Red.
In de wereld van de nieuwe media is de artist omgedoopt tot content provider, zo leerde Anderson op een van de tech conferences die ze bezocht. Als 'inhoud-verschaffer' werd zij enige tijd geleden gevraagd om deel te nemen aan een ruimtevaart-experiment. Het was haar taak om uit te zoeken of een ruimtereis door burgers als een ontspannende vakantie ervaren kan worden.
De mensheid is aan het doorslaan, dat was tussen de regels door Andersons conclusie. De tech-culture lijkt een samensmelting te zijn van een theater dat non-stop voorstelling houdt, een psychiatrische inrichting voor hen die teveel technologie tot zich genomen hebben en een control room waarin we almaar trachten het leven perfecter te maken.
Het betoog was niet altijd even helder en nauwelijks opwindend. Enkele vermakelijke observaties, zoals dat een knipperlicht-relatie (aan / uit) tegenwoordig een digitale relatie (0/1) heet, voorkwamen dat de toehoorder in slaap gesust werd en dat de pillow speaker aan zijn neus voorbijging.
Alex Burghoorn

