	'Libie wil leger Zaire helpen bij offensief tgen rebellen'
	
AFP, Guardian
KISANGANI/KIGALI
Libië heeft toegezegd Zaïre te helpen bij een offensief tegen de rebellen in het oosten van het land. De Zaïrese staatsradio meldde dit gisteren. Volgens westerse verslaggevers zijn in de stad Kisangani, in het noordoosten, buitenlandse huurlingen aangekomen in drie gevechtshelikopters. Het Zaïrese leger wil het verwachte tegenoffensief vanuit Kisangani beginnen.
Een aanval op de rebellen wordt al wekenlang aangekondigd, maar tot nu toe is een grootscheepse operatie door het leger uitgebleven. Premier Kengo wa Dondo verscheen maandag echter op de staatstelevisie en gaf het leger de opdracht om het oosten te heroveren. Dit wordt uitgelegd als een teken dat het offensief nu weldra zal beginnen.
De eventuele rol van huurlingen bij een legeroffensief is zeer onduidelijk. Rebellenleider Laurent Kabila zegt al weken dat het leger vele honderden buitenlandse strijders heeft ingehuurd, maar Zaïre en vermeende leveranciers (zoals het Zuidafrikaanse militaire adviesbureau Executive Outcomes) ontkennen dit. Westerse journalisten hebben echter huurlingen gezien op het vliegveld van Kisangani, die volgens personeel ter plaatse uit het voormalige Joegoslavië zouden komen. De Zaïrese autoriteiten zeggen dat het gaat om 'instructeurs'.
De opperbevelhebber van het leger, generaal Mahele Leiko Bokungo (die vorige maand door president Mobutu persoonlijk werd aangesteld gedurende diens korte terugkeer in Zaïre van zijn ziekbed aan de Franse zuidkust), is in Kisangani. Hij heeft vergaande bevoegdheden en beschikt ook over de presidentiële garde, die tot voor kort alleen aan Mobutu zelf gehoorzaamde.
De generaal heeft harde maatregelen getroffen om de discipline in het leger te herstellen. Een speciaal tribunaal in Kisangani veroordeelde gisteren veertien officierne en onderofficieren tot de dood wegens lafheid tijdens het rebellenoffensief. Vrijwel overal nam het leger zonder slag te leveren de benen.
De rebellen maken een moeilijke periode door na hun snelle opmars van eind vorig jaar. De militaire commandant, André Kisase Ngandu, zou zijn gedood in een hinderlaag van strijders van de Mai Mai, dorpsmilities die eerst de kant van de opstand hadden gekozen, maar nu de rebellen weer bevechten.

