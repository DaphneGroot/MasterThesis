	Pianist Mehldau laat Nederlandse collega's vol ongeloof achter
	Brad Mehldau Trio, Bimhuis, Amsterdam, 25 september. Vervolg: 11 oktober, Jazz Marathon in De Oosterpoort, Groningen (Mehldau Solo)
De vormgeving van The Art Of The Trio, vol. 1, de tweede cd van de Amerikaanse jazzpianist Brad Mehldau, lijkt opvallend veel op die van Turn Out The Stars, de ongeveer gelijktijdig uitgebrachte live-registratie van Bill Evans. Het heeft er alle schijn van dat platenmaatschappij Warner Bros. de overeenkomsten tussen de veelbelovende jongeman en de dode legende daarmee om marketing-redenen wil benadrukken. Mehldau's cd geeft daar ook aanleiding toe: hetzelfde klassieke, glanzende toucher, de impressionistische akkoorden die lang blijven doorzweven, de introverte walsjes, de samenspraak met de bassist en slagwerker. Het is mooi gedaan, maar de al te duidelijke aanwezigheid van het grote voorbeeld blijft storen.
Misschien dat Warner Bros. ook wat betreft de inhoud van de cd de Evans-invloed heeft doorgedrukt, want het concert van afgelopen donderdag was een triomfantelijke gebeurtenis waarbij Mehldau volledig overtuigde, niet alleen met een overdonderende pianistiek maar ook met een eigen persoonlijkheid die in de studio nauwelijks tot haar recht kwam.
Mehldau bleek een veel extravertere, en vooral veel completere pianist te zijn, in wiens stijl Bill Evans slechts n punt van het referentiekader was. En dan vooral op het harmonische vlak: ook hij houdt ervan om de melodielijnen te verpakken in veelkleurige akkoorden waarin het tooncentrum vervaagt en dubbelzinnig wordt. Maar als hij in zijn element is, doet hij dat met een vitaliteit en helderheid die niets zweverigs heeft.
Ook ritmisch bleek hij een stuk uitbundiger, en wat hierbij vooral imponeerde is dat zelfs in de voorbijflitsende stukken elke noot duidelijke contouren had, en de timing en frasering een grote rust en zekerheid bleven uitstralen. Zijn tweehandigheid is ontwikkeld tot een zeldzaam hoog niveau, en hij zette die techniek in voor adembenemende staaltjes polyritmiek, met tegenmelodien in de linkerhand die in spontaan contrapunt door de hoofdlijn geweven werden.
Als er al een naam uit het verleden was die zich opdrong bij zoveel vuurwerk en jongleurskunst, dan was het die van Art Tatum, vanwege het vermogen om watervlug een grote rijkdom aan variaties en associaties gestalte te geven in een bijna orkestraal geheel. Maar daar werden wel wat deugden aan gekoppeld die de pianoleeuw uit het swingtijdperk niet bezat, zoals het luisterend samenspelen met begeleiders die bij elke seconde van het scheppingsproces betrokken blijven, en het voortdurend in gedachten houden van de thematische kern, zonder zich te verliezen in overbodige versieringen.
Frivoliteit lijkt Mehldau trouwens vreemd te zijn, en zijn hoogromantische gevoelsuitstortingen leiden soms wel eens tot al te zware ernst, die vooral opvalt als hij van zoiets luchtigs als Moon River Rachmaninoff probeert te maken. Overigens was de reactie van de vele aanwezige Nederlandse collega's op Mehldau's vertoon dezelfde mengeling van ongeloof en jaloerse bewondering die Tatum opriep, en er werden wrange grappen gemaakt over te koop aangeboden piano's en carrires als administratief medewerker.
Frank van Herk

