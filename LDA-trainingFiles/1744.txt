	Chipkniphuiver
	Van onze verslaggever
Lucas van Grinsven

AMSTERDAM
De introductie van chipknip loopt vertraging op. Stilletjes hebben de banken hun doelen neerwaarts bijgesteld. Aan het einde van dit jaar staan er niet 300 duizend betaalautomaten in het land, maar hooguit 200 duizend. 'We moeten eerlijk zijn. Het gaat niet zo snel als gehoopt', zegt een woordvoerder van de gezamenlijke chipknip-banken.
Momenteel staan er nog maar 20 duizend chipknip betaalmachines in winkels en restaurants. Het lijkt dan ook overdreven dat Rabobank in radiocommercials zegt dat al miljoenen Nederlanders hun chipknip gebruiken.
De chipknips zijn er wel - bijna vier miljoen stuks zelfs - maar je kunt er nog op weinig plekken mee terecht.
En dat zal voorlopig wel zo blijven, want de kleine ondernemer wil er niet aan. Veel te duur, zo rekende café-eigenaar Rolf Lefèbre uit. Als hij een chipknip-betaalautomaat in huis neemt, worden zijn bankkosten ruim vertienvoudigd van 300 gulden tot vierduizend gulden.
In zijn buurtcafé Vondel schenkt hij een Haags bakje voor 1 gulden 50. Zijn klanten rekenen per bezoek gemiddeld een tientje af. Dat kost hem tot nu toe bijna geen cent, maar met de chipknip-automaat betaalt hij de bank 0,8 procent van iedere transactie.
Dat is acht cent op ieder joetje, of vierduizend gulden op Lefèbres jaaromzet van 500 duizend gulden. Daarbovenop komen dan nog maandelijkse abonnementskosten van 15 gulden, en straks de kosten van chipknip-concurrent Chipper.
Tot op heden is hij veel goedkoper af. Lefèbre betaalt af en toe een klein bedrag om geld 'af te storten' bij zijn bank. Andere kosten heeft hij niet. De overdaad aan kwartjes en guldens van zijn telefoon en fruitautomaten wisselt hij in voor briefjes bij bevriende winkelketens.
Waarom zou hij overstag gaan voor de chipknip als hij bijna vierduizend gulden in zijn zak kan houden? De banken weten het wel. 'Er is geen risico van geldverlies bij een overval of een greep in de kas. De ondernemer hoeft niet meer naar de bank om geld te storten, en hij ontvangt meteen rente over zijn omzet', zegt de banken-woordvoerder.
Of dat vierduizend gulden waard is? 'Ik denk het wel. De ondernemer spaart in ieder geval tijd, en aangezien tijd geld is, spaart hij op die manier ook.'
De chipknip-banken wijzen erop dat een transactie in baar geld evenmin gratis is. Iedere cash-betaling kost 35,7 cent. Vooral de tijd die een medewerker kwijt is aan afrekenen, verwerking en transport kost geld.
Met de chipknip valt daarop maar liefst 17,8 cent te bezuinigen. Dat is meer dan de 11,5 cent die de banken maximaal in rekening brengen voor een chipknip-betaling.
Dat rekenvoorbeeld grenst aan bedrog, zegt de ondernemersorganisatie voor het midden- en kleinbedrijf MKB. 'Die zogenaamde besparing leidt waarschijnlijk niet tot lagere personeelkosten, terwijl de kosten voor de chipknip keihard zijn', zegt Ton Ravesloot.
Kleine winkeliers worden momenteel bestookt met aanbiedingen voor een chipknip-automaat. Zij gaan er slechts mondjesmaat op in. 'De ondernemers zien de voordelen van de chipknip wel in, maar ze kunnen ook rekenen', aldus Ravesloot. De duizend chipknip-systemen die de banken wekelijks installeren, betreft vooral het ombouwen van de 80 duizend PIN-machines waarmee grote betalingen worden verricht. Dat is nu net de doelgroep die de banken niet voor ogen hebben. Zij willen winkels aansluiten die vooral kleine betalingen afwikkelen, zoals de bakker en de slager om de hoek. Maar daar wordt ieder dubbeltje nog twee keer omgedraaid en wordt de chipknip te duur bevonden.
Eigenlijk is het merkwaardig dat banken een vergoeding vragen voor iedere chipknip-transactie, terwijl er maar één keer per dag elektronisch geld wordt afgestort bij de bank, zegt Ravesloot. 'Als ik tweeduizend gulden cash bij de bank stort, vragen ze toch ook niet: ''Hoeveel betalingen zitten daarachter''.

