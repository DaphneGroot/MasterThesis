	Jeltsin verschijnt onverwacht in Kremlin
	AP
MOSKOU
President Jeltsin is woensdag onverwacht weer in het Kremlin verschenen, vlak voordat het parlement een debat zou beginnen over een voorstel om hem af te zetten vanwege zijn slechte gezondheid. Dat voorstel werd weggestemd.
Jeltsin werd op 6 januari opgenomen wegens een dubbele longontsteking en is maandag uit het ziekenhuis ontslagen. De officiële reden van Jeltsins bezoek aan het Kremlin was om met premier Tsjernomyrdin te spreken over zaken als Ruslands recente overleg met de NAVO, achterstallige lonen en de situatie in Tsjetsjenië. Maar de bedoeling was kennelijk om de indruk weg te nemen dat Jeltsin te ziek zou zijn om de staatszaken te behartigen.


