	Opgestapte De Nijs wil zich meer gaan richten op zeezeilen
	Van onze verslaggever
Rolf Bos

AMSTERDAM
- Eerst niet willen opstappen bij het KNWV, nu alsnog ontslag nemen. Liepen de conflicten te hoog op?
'Nee hoor, we zijn uiteindelijk in goede harmonie uit elkaar gegaan. Maar in het nieuwe topsportbeleidsplan dat de bond onlangs presenteerde is geen ruimte voor een coach die zich alleen met de toppers bezighoudt. Je kunt spreken van een koers die niet geheel de mijne is. Ik wil me meer richten op het zeezeilen, maar als andere topzeilers een beroep op me doen ben ik ook beschikbaar. Ik heb nu mijn eigen bedrijfje, Coachworks.

- Bondscoach Jeroen Pels koos eertijds tijdens de rechtszaak tegen de bond voor een afkoopsom van 75 duizend gulden. Jij mocht van de rechter in dienst blijven. Volgens het ANP kreeg je van het KNWV 50 duizend gulden mee.
'Ik heb inderdaad zo'n bedrag gehad van de bond. Als twee partijen tussentijds een contract beindigen wegens meningsverschillen, dan komt er vaak een geldbedrag bij kijken. Noem het maar een schikking. Maar nogmaals, we zijn in goede harmonie uit elkaar gegaan.
- Je hart ligt bij grote zeezeilprojecten, zoals Whitbread en America's Cup. Het Olympisch zeilen wordt bijzaak?
'Nee, maar behalve Margriet Matthijsse, en misschien Roy Heiner, hebben we in Nederland niet zoveel kandidaten voor medailles in Sydney. De bond hoopt op vier medailles, maar dat is wel wat erg hoog gegrepen. Maar als Margriet in de aanloop naar de Spelen een beroep op me doet als trainer, dan ben ik beschikbaar.
- Je hebt de laatste tijd veel samengewerkt met Roy Heiner op diens zeilacademie in Enkhuizen. Dat contact blijft, nu hij is aangetrokken als de nieuwe schipper op de BrunelSunergy in de Whitbread?
'Ik heb via het KNWV al veel werk verricht voor die boot, ook toen Roy nog geen schipper was. Ik heb trainingen voor de bemanning verzorgd, fysiek zowel als mentaal. Ik sta ook stand-by als er iets gebeurt. Als er een roer breekt zoals tijdens de eerste etappe, dan zorg ik dat er vervangend materiaal komt.'
- Met Heiner aan het roer ligt het Nederlandse jacht nu vijfde en voor de verandering eens niet op de laatste plaats. Ben je daar verbaasd over?
'Oh nee, voordat de boot vertrok heb ik al mijn geld op een klassering tussen de drie en de vijf gezet. De bemanning is goed getraind, de andere teams zijn wat langer bijeen, hadden ook meer geld tot hun beschikking. Maar de derde, vierde of vijfde plaats is heel goed mogelijk. Ik vertrek volgende week trouwens naar Australi om het team weer op te vangen na deze etappe.
- En dan weer keihard trainen?
'Het is echte topsport. Ik geef veel conditie- en krachttraining, maar verzorg ook mentale begeleiding. Ik kan ook blessures behandelen als het moet. Ik heb de sportacademie gedaan, maar ook voor sportmasseur geleerd.
- Er is nogal wat gewisseld aan boord van de BrunelSunergy. Stel dat er weer iemand van boord moet. Ben je dan beschikbaar als bemanningslid?
'Jazeker, dat is een optie.'

