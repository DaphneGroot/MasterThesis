Australian Capital Territory.
Het Australian Capital Territory (vaak afgekort tot "ACT") is het Australisch Hoofdstedelijk Territorium. Het is een klein, zelfbesturend gebied, gecreëerd naar het voorbeeld van het District of Columbia in de VS, voor het bouwen van de federale hoofdstad van het Gemenebest van Australië, Canberra. Het ligt in het zuidelijke gedeelte van de deelstaat Nieuw-Zuid-Wales tussen Sydney en Melbourne.
Het ACT heeft ook een toegang tot zee: het Jervis Bay Territorium. Dit omdat de grondwet voorschrijft dat een deelstaatshoofdstad toegang tot zee moet hebben. Canberra is de enige deelstaatshoofdstad die niet direct aan zee grenst. Hiervoor is destijds gekozen in verband met mogelijke aanvallen door vijandige mogendheden.
Het heeft tot 1927 geduurd voordat het Australische parlement naar zijn tijdelijke gebouw in Canberra kon verhuizen. De tijdelijke federale hoofdstad was tot dan Melbourne geweest, waar het federale parlement vanaf 1901 het parlementsgebouw van de voormalige kolonie Victoria had gebruikt. Het heeft tot na de Tweede Wereldoorlog geduurd, voordat alle federale departementen naar Canberra waren verhuisd.
