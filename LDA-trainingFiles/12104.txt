Vermout.
Vermout (uitspraak: vermoet; Italiaans: "vermut") is een versterkte wijn, op smaak gebracht met aromatische planten en kruiden.
De drank ontstond in Frankrijk in de 18e eeuw en was geïnspireerd op een Duitse versterkte wijn met alsem ("Artemisia absinthium"), een plant die in het Duits "Wermut" heet (in het Middelnederlands "wermoed"). Alsem is een kruid dat gebruikt wordt bij de distillatie van absint. Andere kruiden - minimaal 50 soorten - die kunnen worden toegevoegd zijn tijm, kinine en vanille. In sommige gevallen kan men ook suikers of zuren toevoegen. Oorspronkelijk werden de verschillende kruiden gebruikt om de flauwe smaak van goedkope, doorgaans jongere wijnen te verbeteren.
Vermout wordt veel als aperitief en digestief genuttigd. Het alcoholpercentage ligt doorgaans rond de 15%, maar er zijn goedkopere varianten op de markt met lagere alcolholpercentages. In verband met de concurrentie wordt door de fabrikanten niet openbaar gemaakt welke kruiden gebruikt worden bij de bereiding.
De meeste vermouts worden in Italië gemaakt. De grootste producenten bevinden zich in Turijn. Een ervan, Martini & Rossi, is zo bekend geworden dat voor veel mensen het woord "martini" zelfs synoniem is aan "vermout". Buiten Italië maakt Noilly Prat in Marseillan de wereldberoemde Franse vermout en ook in Bulgarije wordt vermout geproduceerd.
