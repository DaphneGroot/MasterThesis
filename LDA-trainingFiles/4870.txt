	Dankzij 007 vooraan in de sneeuw
	Vanaf een booreiland in de Noordzee leerde Noël Gaddo snowboarden. Eind jaren tachtig, hij zag een James Bond-film waarin een stuntman op een surfplank van een besneeuwde helling afgleed en dacht: dat wil ik ook.
Gaddo was gestationeerd op een kunstmatig eiland van BP voor de kust van Schotland, alwaar hij ('ik was het slaafje van de baas') grote pijpen aan elkaar zette. Goed verdienen, twee weken op, twee weken af. In de sneeuw van Schotland gleed hij voor het eerst met een plank van een berg. Later, nadat hij voor de kust van Noorwegen werd gestationeerd, zocht hij zijn heil in de Scandinavische bergen.
'Die eerste snowboards waren echt surfplanken zonder zeil, er zaten zelfs nog vinnetjes aan, twee kleine en een grotere.' Met een rugzak om de schouders en een liftpas op zak, verbleef hij dagenlang in de bergen om te glijden op die plank, de andere passie - hanggliden - verdween naar de achtergrond. 'Snowboarden werd m'n lust en m'n leven.'
De verslaving kon hij omzetten in 'echt werk'. Nadat hij een keer in de Oostenrijkse sneeuw had gesurft, kreeg hij het verzoek les te geven aan beginners. De Oostenrijkers hadden inmiddels ook wel door dat er in die rare sport een nieuwe toeristische boterham was te verdienen.
Gaddo: 'De sport was toen overigens nog niet echt geaccepteerd, je was als snowboarder aan het begin van de jaren negentig nog niet in alle ski-gebieden welkom, de grote doorbraak kwam pas rond 1992.' Het kan snel gaan: wéér een jaar later kreeg de sport, die vijftien jaar geleden door de Amerikaanse surfers van Malibu Beach werd 'uitgevonden', het Olympische predikaat.
Noël Gaddo is inmiddels geen snowboardleraar meer. Hij is bondscoach van het Snowboard Holland Team. 'Dat lesgeven is niet goed voor je eigen ontwikkeling. Je geeft mensen twee tot drie uur les, en dan komen de volgende klanten alweer. Er zit geen progressie in. Ik had er eigenlijk ook geen geduld meer voor.' Aan wedstrijden deed hij zelf in de prehistorie van zijn sport ook mee, maar echt hoge klasseringen behaalde hij niet: 'Ik miste de juiste topsportmentaliteit.'
Een jaar of zes geleden kwam Gaddo Marcella Boerma tegen. Toen nog alpine-skister, maar na een korte kennismaking met de sneeuwplank helemaal 'om'. 'Als skister zat ik ver van de wereldtop vandaan, ik kon mezelf nog wel verbeteren, maar een aansluiting met die toppers zat er niet meer in.' Als snowboardster had ze meer succes. Vorig seizoen won ze zilver op de slalom tijdens het WK en werd ze eerste in dezelfde discipline in het wereldbekercircuit. Een ongekende prestatie voor een Nederlander in de sneeuw.
Boerma wilde na de kennismaking met de plank eigenlijk helemaal stoppen met full-time wintersporten: 'Ik wilde weer gaan studeren, naar de Hogere Hotelschool. Maar ik had nog wat tijd over. In die periode heb ik leren snowboarden. Dat ging zo goed dat ik die studie maar even opzij heb gezet.'
Samen met Gaddo (inmiddels haar vriend) sloot ze zich aan bij het Amerikaanse prof-team van trainer Rob Roy. Gaddo werd hulptrainer ('ik kreeg een onkostenvergoeding'), Boerma ging aan wedstrijden in het wereldbekercircuit meedoen. De resultaten waren er snel: in '92/'93 zevende op de open Amerikaanse kampioenschappen, sinds 1994 de échte doorbraak, met vorig jaar de al gememoreerde WK- en WB-successen. En volgend jaar gloren voor haar de Spelen van Nagano.
Het is voer voor sportpsychologen: Waarom presteren Nederlanders goed in 'nieuwe' sporten? Neem het mountainbiken (Bart Brentjens), het windsurfen (Stephan van den Berg), de triatlon (onder meer Rob Barel) en nu weer dat snowboarden. Gaddo heeft er niet echt een verklaring voor. 'Misschien zijn Nederlanders nieuwsgierig, willen ze nieuwe dingen uitproberen. Maar eigenlijk weet ik het niet.'
Feit is wel dat niet alleen Marcella Boerma goed presteert op een plank. Ook andere laaglanders als Thedo Remmelink en Carolien van Kilsdonk zetten de afgelopen jaren opvallende prestaties neer in de bergen. Van Kilsdonk werd begin 1996 wereldkampioene in de sneeuw van Lienz in de discipline halfpipe, Remmelink werd de eerste Nederlander die in de geschiedenis van de Federation de Ski (FIS) een reuzeslalom-wedstrijd voor de wereldbeker won. Daar waar de Nederlandse skiërs immer op het tweede of derde plan staan, staan de vaderlandse snowboarders vooraan.
Na het jaar in Amerikaanse dienst kon Gaddo dankzij de Nederlandse Ski Vereniging zijn eigen Snowboard Holland Team samenstellen. Een jonge sport, maar meteen al een schisma: Waren de snowboarders tot november 1994 actief binnen hun eigen bond, de International Snowboard Federation (ISF), in dat jaar stapte een groot aantal snowboarders over naar de oude ski-bond, de FIS, die zich tot dan eigenlijk weinig van het vrijgevochten stelletje had aangetrokken. In 1994 zagen de skibonzen er plotseling wél brood in. De sport groeide immers snel.
Gaddo: 'We hebben lange tijd gediscussieerd waar we het beste zouden kunnen zitten. Er was toen al sprake van een Olympische status voor de sport, die via de FIS bereikt zou worden. We hebben toen alle negatieve en positieve punten van een overstap op papier gezet, en besloten de stap te wagen.'
Voor de 'arme' snowboarders is de FIS een betere bond, vertelt Gaddo. 'Ze regelen hotelaccommodaties, verstrekken vliegtickets naar wedstrijden in landen als Japan, je hoeft geen dure race-licentie te kopen, hun world cup-tour is interessanter.'
FIS versus ISF, de controverse is wat geluwd, maar de strijd was vooral in de begintijd hard. 'Sommige mensen die die je als vriend beschouwde, spraken niet meer met je. Het was een akelige sfeer.' Beide bonden kenden (en kennen) hun eigen wereldbeker- en wereldkampioenschappen-circuit, deelname aan beide is onmogelijk. Nog steeds is het voor ISF'ers moeilijk om de overstap te maken naar grote FIS-wedstrijden. Kwalificeren voor de Spelen gaat alleen met FIS-punten.
Gaddo: 'Als je dus goed presteert in het ISF-circuit, heb je een probleem.' Dit nieuwe seizoen zijn de regels overigens versoepeld. Goede ISF'ers mogen nu ook in de eerste startgroep bij FIS-wedstrijden starten. Zodoende kunnen ze zich toch voor de Spelen kwalificeren. Om het verhaal nog wat ingewikkelder te maken: Freestylers, ook de Nederlandse, zijn bijna allemaal bij de ISF gebleven: 'Die tour is toch wat interessanter. Daar speelt ook het Olympische verhaal niet.'
Het trio Nederlanders - Van Kilsdonk, Boerma en Remmelink - presteert goed, heeft volop aansluiting met de wereldtop, maar toch heeft bondscoach Gaddo een probleem: 'Onze basis is zeer smal, er is nauwelijks aansluiting vanuit de jeugd. De andere grote landen als Oostenrijk, Frankrijk en de VS hebben veel bredere selecties.' Remmelink en Van Kilsdonk zijn allebei al dik in de dertig en zullen niet veel verder kijken dan Nagano.
Bovendien: 'Alle landen hebben een groter budget sinds snowboarden de Olympische status heeft, behalve Nederland. Let wel, ik klaag niet, de NSV doet zijn best, maar het zou eigenlijk meer moeten zijn. Ik betaal nu nog een hulptrainer uit eigen zak.'
Wat Gaddo wel steekt, is het ontbreken van Olympische kwalificatie-eisen. 'We zijn nu in een pre-Olympisch jaar aangekomen, maar de sporters weten nog steeds niet waar ze aan toe zijn. Er is al een gesprek tussen NSV en NOC geweest, maar dat leverde geen duidelijkheid op. Ik reken erop dat de eis een Top-8-klassering wordt, maar het blijft vooralsnog gissen.'
Remmelink haalde dit jaar al een Top-4 notering tijdens een wereldbekerwedstrijd, dus 'die moet al met een voet in Nagano staan', voor Boerma en Van Kilsdonk is dit seizoen bijna verloren. Snowboarden is, net als het oudere zusje skiën, een bijzonder blessuregevoelige sport. Van Kilsdonk heeft last van haar rug en bedient momenteel weer tafels in een restaurant in Amsterdam in plaats van te trainen op indy nosebones en backside airs.
Boerma ('een uitstulping van de tussenwervelschijf, pijn onderin m'n rug') loopt in Bunnik dagelijks de deur van de fysiotherapeut plat. Pas half februari, na het WK in Italië, hoopt ze weer op een plank te kunnen staan.
Boerma vindt het spijtig dat ze in San Candido haar zilveren plak van vorig jaar niet kan verdedigen. Op die piste gaat het namelijk altijd 'gaaf lekker'. 'Thedo en ik hebben daar al tweemaal een wereldbekerwedstrijd gewonnen.' Wat maakt een piste goed? 'Het is Zuid-Tirol, de mensen zijn er aardig, de sfeer is relaxed, en dan ga je goed die helling af. Zo werkt dat.'
Laatste vraag aan Gaddo. Heeft snowboarden de toekomst, verdwijnt het skiën? 'Het snowboarden zal nog wel verder groeien, maar skiën zal blijven bestaan.'
De bondscoach grijnst: 'En als het onverhoopt tóch te groot wordt, dan ga ik weer lekker skiën. Want je moet natuurlijk wel blijven opvallen.'

Foto
	Marcella Boerma. FOTO SNOWBOARD MAGAZINE

