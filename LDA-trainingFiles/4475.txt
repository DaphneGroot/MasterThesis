	BOOKER PRIZE-WINNAAR GRAHAM SWIFT REKENT AF MET HET SPOOK VAN 'WATERLAND' Een ode aan de positieve kanten van het leven
	HET IS ONVERMIJDELIJK: gesprekken met en artikelen over Graham Swift (47) beginnen altijd met wat zonder aarzeling 'de last van Waterland' kan worden genoemd. In 1983 publiceerde Swift deze meesterlijke roman, gesitueerd in het moerassige, ingepolderde veenland ten noorden van Cambridge, de fens.
Het boek vertelt het verhaal van twee families. Tegelijk wordt de geschiedenis blootgelegd van een gebied dat door mensen is gemaakt, maar op zijn beurt zelf ook weer mensen vormt. Een soort historische streekroman, zou je kunnen zeggen, als die term niet zo'n hopeloze truttigheid suggereerde.
Swift had op dat moment de verhalenbundel Learning to Swim en de romans The Sweet Shop Owner en Shuttlecock op zijn naam staan, en behoorde tot de meest veelbelovende jonge Britse auteurs. Met Waterland, was de algemene opinie, had hij zijn belofte definitief ingelost. Het boek was zwaar favoriet voor de Booker Prize van dat jaar, en hoewel uiteindelijk J.M. Coetzee met de eer ging strijken, was Swifts naam als schrijver gemaakt.
Daarna gebeurde wat iedere schrijver van een succesrijk boek bedreigt: Swifts nieuwe romans werden telkens opgehangen aan Waterland en de vergelijking viel voortdurend negatief uit. 'Klaarblijkelijk zat iedereen te wachten op een soort Waterland 2', zegt hij. 'En dat was nu precies het boek dat ik niet wilde schrijven.'
Out of this World (1988) en Ever After (1992) zijn daarom naar zijn overtuiging ondergewaardeerde boeken. 'Ze hebben het ongeluk gehad in de schaduw te blijven van Waterland.' Maar er is hoop. Begin vorig jaar publiceerde Swift zijn zesde roman, Last Orders, die door vrijwel alle Britse critici werd bejubeld als even goed of zelfs beter dan Waterland.
Schrijver/criticus A.N. Wilson zag onmiddellijk een potentile Booker Prize-winnaar in het boek. Wat hij toen nog niet wist, was dat hij enkele maanden later gevraagd zou worden zitting te nemen in de Booker-jury, zodat hij zijn voorspelling kon helpen uitkomen. Dat gebeurde dan ook prompt.
Het grote succes van Last Orders bevrijdde Swift eindelijk van het spook van Waterland. Hij rekent er nu op dat de boeken die hij tussen zijn twee succesromans schreef, een nieuwe kans krijgen. 'Nu ik niet langer als de auteur van n boek wordt gezien, zal men hopelijk onbevangener naar mijn oeuvre kijken en meer respect hebben voor de boeken die aanvankelijk werden genegeerd. Wat dat betreft kun je stellen dat de Booker Prize op een heel goed moment is gekomen. Veertien jaar geleden zou het te vroeg zijn geweest. Nu ben ik gevestigd genoeg om die druk aan te kunnen.'
Last Orders (Laatste ronde) vertelt het verhaal van vier mannen die per auto van Bermondsey in Zuid-Londen naar het kustplaatsje Margate rijden, om daar vanaf de pier de as uit te strooien van hun aan maagkanker overleden vriend Jack Dodds en zo aan diens laatste wens te voldoen. Het boek beslaat een tijdspanne van nog geen dag, van de late ochtend tot de vroege avond, maar schetst via dialogen en herinneringen een hele Zuid-Londense gemeenschap over een periode van ongeveer een halve eeuw.
Het boek is opgebouwd uit een groot aantal korte hoofdstukken, die telkens de naam dragen van de persoon wiens woorden of gedachten de lezer volgt, of de locatie waar het viertal zich op dat moment bevindt. Zo is de route te volgen: New Cross, Dartford, Chatham, Canterbury en ten slotte Margate.
Swift: 'Veel mensen nemen aan dat ik die route eerst zelf heb afgelegd, zodat ik hem in mijn boek correct kon beschrijven, maar ik ben niet het type auteur dat veel onderzoek verricht. Ik schrijf puur vanuit mijn verbeelding en controleer hooguit achteraf of ik geen aperte fouten heb gemaakt. Omdat er in Last Orders zulke specifieke locaties worden genoemd, heb ik voor dat boek meer onderzoek verricht dan gewoonlijk.
'Soms leverde dat trouwens fraai aanvullend materiaal op, bijvoorbeeld toen ik een bezoek bracht aan Chatham. Ik ontdekte dat daar een groot marinemonument staat, en omdat een van de personages bij de marine heeft gediend, werd dat ineens een heel vruchtbare aanvulling. De hoofdstukken die rond dat monument spelen, zou ik niet geschreven hebben als ik het niet zelf had bezocht. Maar die gang van zaken is bij mij uitzonderlijk.'
Ondanks zijn geringe enthousiasme voor research, maken zijn personages een levensechte, authentieke indruk. Neem de volgende passage, waarin vader Dodds zijn zoon en opvolger de essentie van het slagersvak bijbrengt: 'Jack, jongen, het draait allemaal om afval. Wat je in moet zien, is dat wat de winkel inkomt, niet is wat er uitgaat. De hele kunst van het slagersvak is afval te vermijden. Als een slager wat kon krijgen voor dat wat hij in zijn afvalemmer en zijn vetla gooit, dan was hij toch een gelukkig mens?
(. . .) 'Je betaalt voor botten en je betaalt voor vet en je betaalt voor het slinken en je betaalt als je messen niet geslepen zijn. En wat je uiteindelijk het meeste kost, is slecht bewaren of slecht snijden, met allemaal miezerige stukjes vlees die niet meer geschikt zijn om aan iemand te verkopen. Je moet doorlopend letten op je afval, doorlopend. Wat je in moet zien, is de aard van de waar. Die bederfelijk is.'
Hoe treffend deze passage ook de mentaliteit verwoordt van de zelfstandige, sappelende middenstander, hij is niet de vrucht van een of meer gesprekken met kleine buurtslagertjes.
Swift: 'Toen ik het slagersmilieu moest typeren, ben ik mij simpelweg gaan afvragen waar bij deze mensen de prioriteiten zouden liggen, en ik kwam tot de conclusie dat die moesten schuilen in het streven naar zo weinig mogelijk verspilling. Om dat te bedenken hoef je niet het slagersvak te bestuderen. Treffend was bovendien dat de essentie van vader Dodds betoog - een slager verkoopt bederfelijke waar - zo mooi aansluit bij de verhaallijn, die uiteindelijk ook draait om het weggooien van een vorm van afval. Ook een mens is bederfelijke waar.'
Anders dan de figuren die Swifts meeste andere romans bevolken - een ambtenaar, een leraar, een fotograaf, een wetenschapper - en anders ook dan de schrijver zelf die in Cambridge studeerde, zijn de personages in Last Orders geen mensen met een hogere opleiding. Ze zijn groenteman, verzekeringsagent, begrafenisondernemer, autoverkoper. Kleine zelfstandigen.
Toch beschouwt Swift het boek als 'dichter bij huis' gelegen dan alle andere, met als mogelijke uitzondering The Sweet Shop Owner, dat ook in Zuid-Londen speelt en ook een middenstander als hoofdpersoon heeft. 'Ik heb weliswaar een universitaire opleiding genoten, maar mijn wortels zijn vergelijkbaar met die van de mensen in dat boek. De familie van mijn vader heeft een working class-achtergrond. In de periode dat ik opgroeide, in de jaren vijftig en zestig, kregen voor het eerst ook kinderen uit de arbeidersklasse en de lagere middenklasse kansen om te gaan studeren, maar dat is het enige waarin mijn situatie afwijkt.
'Ik voel mij sterk met de figuren uit Last Orders verwant. Het schrijven van het boek leverde mij de opwindende ontdekking op dat ik moeiteloos het taalgebruik van lager opgeleiden kon weergeven, simpelweg omdat dat milieu mij zeer vertrouwd is. Mensen hebben mij bij herhaling gevraagd of het geen geweldige technische opgave was dit informele, eigenzinnige taalgebruik te treffen. Nee dus.'
Swifts oeuvre is ondanks de verscheidenheid aan personages en plots opmerkelijk consistent. Op al zijn boeken is het motto 'Volg het spoor terug' van toepassing. Zijn hoofdpersonen zijn altijd oudere figuren die op de drempel van de dood terugblikken op hun leven en dat van de mensen in hun naaste omgeving, en vervolgens tot allerlei ontdekkingen komen.
Zelfs de naar Swiftiaanse normen jeugdige hoofpersoon van Ever After, de 52-jarige Bill Unwin, begint zijn relaas met: 'Dit zijn, u bent gewaarschuwd, de woorden van een dode.' Al op zijn 27ste, toen Swift The Sweet Shop Owner voltooide, koos hij het retrospectief van een bejaarde als vertelvorm.
Swift: 'Oudere mensen hebben meer levenservaring, een groter historisch perspectief; ze vormen simpelweg rijker materiaal. Bij sommige schrijvers houdt de leeftijd van hun personages min of meer gelijke tred met hun eigen leeftijd. Maar ik ben geen autobiografisch auteur. Bovendien wil ik absoluut geen zogeheten ''contemporaine'' boeken schrijven. Ik schrijf niet over het nu. Het nu is illusoir, vluchtig, verdwenen voordat je er erg in hebt.
'Een roman moet naar mijn mening geen korte periode beslaan. Hij moet historische dimensies in kaart brengen, grotere verbanden aangeven. Boeken die enkel over het nu gaan, hebben meer met journalistiek te maken dan met wat een roman kan en hoort te doen.'
Vanwege zijn voorkeur om terug te blikken op de levens van zijn romanfiguren zou je Swift een schrijvende archeoloog kunnen noemen. Stukje bij beetje reconstrueert hij het verleden, om vervolgens tot ontdekkingen te komen die niet alleen de geschiedenis in kaart brengen, maar ook het heden.
Swift: 'Je hoeft niet lang te hebben geleefd om tot de conclusie te komen dat mensen zeer veel zaken verhullen. Het mooie van de roman is dat deze, bijvoorbeeld via technieken als innerlijke monoloog, dingen naar buiten kan laten komen die verborgen zijn. In Last Orders bewerkstelligen specifieke omstandigheden dat vier mannen geheel tegen hun normale gedrag in over bepaalde zaken gaan nadenken en bekentenissen doen. Ze openbaren zich evenzeer aan zichzelf als aan elkaar.
'Dat heeft ontluisterende kanten, maar ook hoopvolle. Het is mijn vaste overtuiging dat er in elk mens een grote rijkdom schuilt die nooit naar buiten komt. De romanschrijver heeft het privilege in die rijkdom te delen. Mensen noemen mijn werk vaak pessimistisch, en het klopt dat verdriet en dood een belangrijke plaats innemen. Toch vind ik dat met name mijn latere boeken een ode zijn aan de positieve aspecten van het leven.
'Naarmate je zelf ouder wordt, en je meer bewust wordt van je eigen sterfelijkheid, van de beperkte tijd die je nog hebt, ga je de goede kanten van het leven meer waarderen. Last Orders is een blijmoedig boek: het vertelt over de dood, maar viert het leven.'
Hans Bouman
Graham Swift: Laatste ronde.
Uit het Engels vertaald door Rien Verhoef.
De Bezige Bij; 289 pagina's;  39,50.
ISBN 90 234 3618 0.
Graham Swift: Last Orders.
Picador, import Nilsson & Lamm, 295 pagina's;  20,50.
ISBN 0 330 34745 4.

Foto
	Graham Swift FOTO XANDER REMKES

