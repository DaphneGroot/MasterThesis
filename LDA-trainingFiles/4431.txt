	Een roti voor een foto Een handeltje in illusies en vermaak
	Het Nederlands Foto Instituut in Rotterdam (NFI) heeft twee gescheiden werelden samengebracht. Met ruim honderd Indiase foto's, gekiekt met goedkope camera's in knullige studiodecors, en werk van westerse fotografen presenteert het NFI een veelzijdige en fragmentarische visie op de portretfotografie in West-Europa en in de voormalige Britse kolonie.
De dubbeltentoonstelling werpt een schril licht op de grote verschillen tussen de rijke westerse en veel minder bedeelde Indiase fotografen. Tegelijk gaat elke vergelijking mank, omdat de westerse fotografen (drie Nederlanders, een Engelsman, twee Duitsers) exposeren in musea en galeries, terwijl hun anonieme Indiase collega's geen enkele artistieke pretentie hebben.
Rotigraphy wordt het Indiase werk wel genoemd, fotografie om het dagelijks voedsel, de roti, te verdienen. Volgens fotograaf en criticus Satish Sharma, die de expositie samenstelde uit zijn omvangrijke verzameling, belichamen juist die foto's de alledaagse werkelijkheid van zijn land. Ze worden vaak gemaakt in mobiele studio's, waarmee de rotigraphers van stad naar stad, van dorp naar dorp trekken.
De klanten nemen plaats in een uit karton en rekwisieten opgebouwde schijnwereld en laten zich zo vereeuwigen. Miljoenen en miljoenen van dergelijke foto's moeten Indiase huiskamers sieren, waar ze, aldus Sharma, worden gekoesterd en zelfs aanbeden als heiligenprentjes.
Het zijn de iconen van het hedendaagse India, stelt Sharma in een essay dat hij bij de expositie schreef. Hij haalt daarin fel uit naar de museale fotografie, die hij beschouwt als een nakomeling van het kolonialisme - de eersten die zich India konden permitteren te fotografen waren immers rijke Engelsen. De museale fotografie wil niets anders dan het medium verheffen tot 'high art', in navolging van de bemiddelde kolonisten die de in hun ogen exotische landschappen en cultuur zo esthetisch mogelijk vastlegden. De rotigraphy is daarop het antwoord van 'the children of a lesser god', aldus Sharma.
De kwaliteit van de rotifoto's is minimaal, maar de beelden geven een soms roerend en dikwijls komisch inzicht in de dromen en fantasien van de gewone Indirs. Een echtpaar laat zich portretteren terwijl de liefdesgodin Shiva op hen neerkijkt. Een stoere man heeft zijn arm geslagen rond de heup van een bordkartonnen filmster. Weer een ander poseert op een motor, terwijl achter hem een helicopter landt in het centrum van een westerse metropool.
Families laten zich fotograferen in een Oostenrijkse alpenweide, compleet met een katholiek kapelletje op de achtergrond. Vaders en zonen poseren met geweren voor een jungledecor, alsof ze op jacht zijn. Ze zitten op de veranda van hun (volgens westerse architectuur gebouwde) kapitale villa's of laten zich vereeuwigen met statussymbolen als een telefoontoestel of een televisie.
Zoals de anonieme Indiase fotografen hun klanten de mogelijkheid bieden deel uit te maken van een schijnwereld, zo beeldt de Engelse fotograaf Chris Harrison randgroepjongeren af alsof ze lid van een chique Engelse salon zijn. Het NFI toont een aantal van de portretten die Harrison maakte van kansarme jongens in Salford. Hij laat ze niet zien zoals zo veel 'sociale' fotografen voor hem, in hun treurige, verpauperde woonwijken. Harrison isoleert ze daarvan door ze in de studio te laten plaatsnemen voor een kunstig gedrapeerd rood gordijn.
Op die manier dwingt Harrison het publiek de geportretteerde jongens als individuen te beschouwen - de fotograaf weekt ze los van de wereld van verveling en fish and chips waarmee ze misschien al te snel worden geassocieerd. Het geestige van Harrisons politiek correcte fotografie is dat de geportretteerden maling lijken te hebben aan de weelderige inrichting van de studio. Ze poseren in trainingspakken of een ander alledaags kloffie. Een peuk in de ene hand, een biertje in de andere.
Harrisons foto's maken een nogal geforceerde indruk. In zijn ijver aan te tonen dat jongens uit de sociale onderlaag ¢¢k volwaardige schepselen zijn, plant hij ze neer in een luxueuze omgeving, daarmee suggererend dat zij in hun eigen omgeving op de foto niet tot hun recht komen. Er zijn toch talloze voorbeelden van sociale fotografie te vinden (van Willem Diepraam bijvoorbeeld, vorige maand nog in het NFI) die het tegendeel bewijzen.
In kwalitatief opzicht zit een wereld van verschil tussen Harrisons werk en dat van de rotigraphers. Inhoudelijk lopen hun foto's evenzeer uiteen. Harrisons foto's bevatten een statement, zijn Indiase collega's bedrijven een handeltje in illusies en vermaak. Wat ze gemeen hebben is dat de bezoeker om hun werk kan lachen, hoewel dat vast niet mag van de sociaal bewogen en bevlogen Harrison en Sharma.
Hedendaagse studioportretten uit Delhi, uit de verzameling van Satish Sharma. Face tot Face met werk van Rineke Dijkstra, Chris Harrison, Roland Fischer, Romy Finke, To Sang en Joachim Schmid. In het Nederlands Foto Instituut, Rotterdam. Tot en met 16 maart. Op 18 januari om 14 uur een lezing door Sharma (reserveren noodzakelijk).

Foto
	Een portretje uit de collectie van Satish Sharma, fotograaf onbekend. Jongeren uit Salford. FOTO'S CHRIS HARRISON

