Fleece.
Fleece is een gebreide en geruwde stofsoort. Fleece is het Engelse woord voor vacht, en wijst op het vachtachtige uiterlijk van de stof. Fleece wordt ook wel "Polar Fleece", "Velo Wool", "Vega Wool" of "Polar Wool" genoemd. Het is echter een materiaal op basis van 100% polyethyleentereftalaat dat eind jaren 90 sterk opkwam. Het is een synthetisch stof, meestal van polyester, die sterk isoleert. Dit wordt bereikt door zeer los te breien met getextureerde garens en het gebreide doek dan te wassen, waardoor het sterk krimpt, en het vervolgens aan een of twee zijden te ruwen en te scheren, waardoor het een uiterlijk krijgt van een lamsvacht. Fleece wordt gezien als de oplossing voor mensen die uit overtuiging geen gebruik willen maken van materialen afkomstig van dieren.
Fleece is populair als materiaal voor vesten en truien. Hoewel ze warm zijn om te dragen zijn ze niet winddicht. Dit kan opgelost worden door een ademend maar winddicht membraan tussen twee lagen fleece te verlijmen; dit materiaal wordt onder andere onder de naam Windstopper in de handel gebracht.
