	Oost-Duitse communisten willen opnieuw in de regering komen
	Van onze correspondent
Willem Beusekamp

BONN
Zes jaar na het verdwijnen van de DDR willen de Oost-Duitse communisten terug aan de macht. Hun partij is bereid 'regeringsverantwoordelijkheid' te nemen. De PDS, die alleen dankzij haar aanhang in de ex-DDR krap boven de kiesdrempel komt, wil in coalitie met sociaal-democraten en Groenen kanselier Kohl uit het zadel stoten. Gregor Gysi blijft voor onbepaalde tijd PDS-woordvoerder in de Bondsdag.
Het driedaagse partijcongres van de PDS in Schwerin, hoofdstad van Mecklenburg-Vorpommern, heeft met deze besluiten afgelopen weekeinde de harde kern van stalinisten terecht gewezen. De hardliners in de partij wensen een PDS 'die altijd consequent neen zegt'. Of, zoals een van hen het formuleerde: 'Verzet is opperste gebod. Karl Marx is geen vleugel van de partij, hij staat altijd in ons midden.'
Het partijbesluit om zich niet langer in de (Oost-Duitse) oppositie te verschuilen werd zondag in Bonn direct uitgelegd als strategische winst voor de centrum-rechtse coalitie van Helmut Kohl. Christen- en Vrije-Democraten (CDU/CSU, FDP) kunnen de kiezer thans overtuigender dan ooit wijsmaken dat een stem op SPD of Groenen automatisch leidt tot een 'volksfront', een rood verbond van radicalen.
Woordvoerders van SPD en Groenen herhaalden gisteren dat deze vrees ongegrond is; zij willen niet samenwerken met de PDS. Probleem bij deze ontkenningen blijft het zogenoemde 'Maagdenburger-model', het minderheidskabinet van SPD en Groenen in de deelstaat Saksen-Anhalt. Deze regering blijft slechts overeind dankzij de goede wil van de grootste oppositiepartij, de PDS.
Zondag boekten de stalinisten in de PDS, verenigd in het Communistisch Platform, toch nog een kleine overwinning. Hun woordvoerster, Sahra Wagenknecht, behoudt het privilege om elk partijcongres met vijf stemgerechtigde gedelegeerden te bezoeken, ongeacht haar numerieke aanhang. Een motie van het partijbestuur om Wagenknecht c.s. definitief uit te schakelen werd door tweederde van het congres afgewezen.
Voor de jeugdige Sahra Wagenknecht was deze winst politiek van levensbelang. Haar aanhang bestaat voornamelijk uit kaderleden van Honeckers SED die langzaam uitsterven. Uit het jaarverslag van de PDS, opvolger van de SED, blijkt dat jaarlijks zevenduizend, voornamelijke oudere leden, het leven laten. Van de 110 duizend PDS-leden zijn er slechts zesduizend jonger dan 35.
Zaterdag hadden de stalinisten geprobeerd Gysi en de overige hervormingsgezinde functionarissen onderuit te halen met een motie waarin elke officiÃ«le functie werd gebonden aan een tijdsduur van maximaal acht jaar. Indien de motie was aangenomen, zou Gysi - stemmentrekker en mediagigant - er bij de Bondsdagverkiezingen van eind '98 niet meer bij zijn. Niet dan nadat Gysi in een vlammend betoog had uitgelegd hoe de PDS zich op die manier zelf ten grave draagt, verwierpen de gedegeleerden de motie. Gysi behaalde nog een tweede succes: dubbel partijlidmaatschap is voortaan verboden.

