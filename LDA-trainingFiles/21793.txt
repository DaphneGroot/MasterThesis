Faith Evans.
Faith Renée Evans (Lakeland, Florida, 10 juni, 1973) is een Amerikaans zangeres. Ze is ook bekend als de weduwe van The Notorious B.I.G. In 1997 scoorde ze samen met Puff Daddy & 112 een wereldwijde nummer 1-hit met het nummer "I'll be missing you", een eerbetoon aan The Notorious B.I.G. Ze scoorde ook bescheiden hits met "Love Like This" en "Georgy Porgy", een vertolking van een lied van Toto, waarvoor Evans samenwerkte met Eric Benét.
Faith Evans is geboren in Lakeland, Florida. Ze begon haar muzikale carrière als achtergrondzangeres bij Mary J. Blige, Color Me Badd en Tony Thompson. Halverwege de jaren 90 brak ze als solo-zangeres door in de Verenigde Staten.
Haar debuutalbum "Faith" wordt gezien als een klassieker binnen het Amerikaanse hip-hop soul genre, dat erg populair was in de jaren negentig. Na een ruzie met Mary J. Blige werden de vocals op het duet "Love Don't Live Here Anymore" van het album verwijderd. Het gerucht gaat dat Blige kwaad was op Faith en producer Puff Daddy, omdat hij van Faith een tweede Mary J. Blige zou willen maken. De singles "You Used To Love Me" en "Soon As I Get Home" werden grote hits.
Na de dood van The Notorious B.I.G. bracht Faith in 1998 het album "Keep The Faith" uit, dat het goed deed in Amerika. De singles "Love Like This" en "All Night Long" waren ook populair in Europa. De ballad "Never Gonna Let You Go" bereikte de eerste plaats in de Amerikaanse R&B hitlijst.
Haar derde album "Faithfully" kwam uit in 2001, maar kreeg niet veel aandacht. De single "I Love You" werd wel één van Faiths grootste hits in Amerika en bereikte net niet de hoogste positie in de R&B chart. In 2003 speelde Faith een rol in de film "The Fighting Temptations," met Beyoncé Knowles en Cuba Gooding jr. en nam voor de soundtrack het nummer "Heaven Knows" op.
In 2005 kwam ze terug met een nieuw album: "The First Lady". Het daarvan afkomstige "Mesmerized" werd in Nederland, in een remix van Freemasons, een Top 20-hit. De eerste single "Again" was ook populair.
In 2009 besteedt Faith veel aandacht aan haar gezin. Zo nu en dan duikt ze op om samen te werken met een artiest. Ze staat in de Amerikaanse hitlijsten met de zangeres Teena Marie. Faith verzorgt de duet-vocals in het nummer "Can't Last A Day."
