Ninive.
Ninive of Nineve is een ruïnestad in Irak, gelegen aan de oostelijke oever van de Tigris in de huidige stad Mosoel. Het was behalve de grootste stad ook enige tijd de hoofdstad van Assyrië.
Assyrië.
In de midden-Assyrische tijd heeft de stad nog een vrij bescheiden rol als administratief en religieus centrum, maar de stad wordt wel genoemd op steles van Assur-uballit I en Assur-nadin-apli in Aššur.. Nineve was vooral de stad van de godin Isjtar. Het was Sennacherib die de stad in 703 v.Chr. tot zijn hoofdstad maakte en dit zou zo blijven tot de val van de stad in 612 v.Chr.
Bijbel.
De naam wordt in de Bijbel genoemd in de boeken Genesis, II Koningen, Jesaja, Jona, Nahum, Zefanja, Matteüs en Lucas. Volgens het Genesisverslag is de stad gesticht door Nimrod.
Volgens het boek Jona zou de stad door God worden verwoest, maar na de prediking van de profeet Jona bekeerde de stad zich en werd deze gespaard.
Slag bij Ninive.
In 627 behaalde keizer Herakleios van het Byzantijnse Rijk er een beslissende overwinning op de Sassaniden in de Slag bij Ninive, de laatste van de Romeins-Perzische oorlogen. Enkele jaren later zou het Arabische Rijk Ninive veroveren.
Herontdekking.
De Engelse oudheidkundige Austen Henry Layard beweerde aanvankelijk, ten onrechte, bij zijn opgraving van Kalhu de stad Nineve gevonden te hebben. Later ontdekte hij bij opgravingen bij Kuyunjik dat dit het echte Nineve was.
Vernielingen door IS.
Mosoel was één van de steden in het gebied dat IS tijdens hun bewind in 2014 en daarna, stevig in handen had. IS heeft er, waarschijnlijk al in december 2014, een groot aantal eeuwenoude kunstwerken vernield. De beelden zouden getuigen van veelgodendom en afgodendienst.
