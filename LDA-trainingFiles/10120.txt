Bond van Nederlandse Architecten.
De Branchevereniging Nederlandse Architectenbureaus (BNA), voluit "Koninklijke Maatschappij tot Bevordering der Bouwkunst Bond van Nederlandse Architecten BNA", is de brancheorganisatie van architectenbureaus en telt ruim 1200 leden. In 2017 viert de BNA haar 175-jarig jubileum. Op 12 februari 1842 vond in Amsterdam de eerste ‘Algemeene Bijeenkomst der Leden’ plaats van de Maatschappij tot Bevordering der Bouwkunst, de voorloper van de BNA. Zie ook: http://www.bna.nl/over-bna/geschiedenis
De huidige structuur van de BNA ontstond toen in 1919 de leden zich aansloten bij de oudere Maatschappij tot Bevordering der Bouwkunst. Sinds 1957 heeft de BNA het predicaat Koninklijk.
Tot 1987 waren er nog twee andere beroepsverenigingen van architecten: Het Nederlands Architectengenootschap, dat in 1955 was opgericht en de Vereniging Nederlandse Praktiserende Architecten. Deze fuseerden in 1987 tot Nederlandse Architecten Vereniging. Deze ging in 1990 op in de BNA. Vanaf dat jaar was de BNA de enige beroepsvereniging van architecten in Nederland.
Sinds 1 januari 2013 is de BNA een brancheorganisatie met architectenbureaus als de statutaire leden. In de praktijk functioneerde de BNA al langer als branchevereniging.
Doel.
Het doel van de BNA is het stimuleren van ontwikkeling van de bouwkunst en het bevorderen van de beroepsuitoefening van de deelnemende architecten.
Werkterrein.
In 2010 zijn de verschillende stichtingen opgegaan in BNA Onderzoek en ze bestaan dus niet meer afzonderlijk.
In 2002 is het Ontwikkelatelier opgericht. Per project wordt naast externe deskundigen een wisselende groep architecten betrokken.
Organisatie.
Naast het hoofdbestuur (de Algemene Vergadering) kent de BNA lokale netwerken. Deze organiseren activiteiten voor met name de desbetreffende lokale BNA-leden.
Lidmaatschap.
Bij selectie van een architect door de opdrachtgevers wordt vaak lidmaatschap van de BNA als basisvoorwaarde gezien. Het is ook niet voor iedereen mogelijk lid te worden van de BNA: men moet ingeschreven staan in het Architectenregister.
Anderzijds is het ook niet zo dat alle architecten, die voor lidmaatschap in aanmerking zouden komen, lid zijn van de BNA. Veel beroemde architecten zijn bewust geen lid – soms om inhoudelijke, soms om andere redenen.
Architectuurprijzen.
Sinds 1965 reikt de BNA de BNA-kubus uit, een oeuvreprijs voor architecten. Sinds 2006 is er voor de BNA-leden bovendien de architectuurprijs BNA Beste Gebouw van het Jaar.
