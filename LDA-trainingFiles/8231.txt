Katie Holmes.
Kate Noelle "Katie" Holmes (Toledo (Ohio), 18 december 1978) is een Amerikaans actrice.
Levensloop.
Holmes groeide op als jongste in een gezin van vijf kinderen in Toledo in de Amerikaanse staat Ohio. Haar vader was van beroep advocaat. Katie ging naar diverse katholieke scholen in Toledo, waaronder de door nonnen geleide meisjesschool "Notre Dame Academy".
Holmes is onder meer bekend geworden door haar rol als "Joey Potter" in de Amerikaanse tienerserie Dawson's Creek. Een vergelijkbare rol speelde ze in de Amerikaanse film "Go". In de vijf jaar dat Dawson's Creek liep, bouwde Holmes een filmcarrière op, waarbij ze, aangezien ze al tien maanden per jaar Joey speelde, rollen uitzocht, waarin ze een nog onbekende kant van zichzelf kon laten zien.
In "Disturbing Behavior" speelde ze een minder sociaal personage met navelpiercing en neusring; in "Teaching Mrs. Tingle" werd ze een studiebol die veranderde in een losbandige studente; in "Wonder Boys" probeerde ze haar leraar te verleiden en in de "The Gift" heeft ze haar eerste naaktscène gespeeld. In de tijd na Dawson's Creek, was Holmes bijna onherkenbaar als punker in "Pieces of April" en speelde ze een verpleegster in de musical "The Singing Detective".
Privéleven.
Holmes heeft een relatie gehad met Joshua Jackson, haar tegenspeler Pacey Witter in Dawson's Creek. Ze verloofde zich eind 2003 met acteur Chris Klein, die bekend werd als Oz in American Pie, maar heeft die in 2005 verbroken. Na haar verloving met Klein begon Holmes in april 2005 een relatie met Tom Cruise, die 16 jaar ouder is dan zij. Twee maanden nadat ze hem leerde kennen zijn ze verloofd en in 2006 werd hun dochter Suri geboren. Op 18 november 2006 zijn ze getrouwd in Rome. Op 29 juni 2012 werd bekend dat het koppel ging scheiden na vijf jaar huwelijk.
