 SCHUITEMA VERGROOTTE MARKTAANDEEL. 
 AMERSFOORT, 6 nov (Reuter) - Schuitema NV heeft meegedeeld dat zij en de aangesloten supermarktondernemers het marktaandeel in de eerste 40 weken van 1996 hebben vergroot van 10,2 procent tot 10,3 procent. 
 In de eerste drie kwartalen steeg de netto winst met 3,9 procent tot 31,9 miljoen gulden en de winst per aandeel kwam op 133,15 gulden tegen 127,85 gulden in dezelfde periode van 1995. 
 De omzet steeg met 3,4 procent tot 2,42 miljard gulden. 
 Het groothandelsbedrijf, dat voor 73 procent eigendom is van Koninklijke Ahold NV, verwacht dat de resultatentrend ook in het laatste deel van het jaar zal aanhouden. 
 Schuitema liet al eerder weten een lichte winststijging te verwachten over heel 1996. Vorig jaar werd een netto jaarwinst geboekt van 43,6 miljoen gulden. 
 In de eerste negen maanden van 1996 is het bedrijfsresultaat licht gedaald als gevolg van het in gebruik nemen van een nieuw distributiecentrum in Woerden. 
 De netto financiele baten stegen echter met ruim drie miljoen gulden tot 10,3 miljoen gulden door een beter resultaat van de deelneming CV Eemburg die onder meer het Woerdense distributiecentrum heeft gefinancierd. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
