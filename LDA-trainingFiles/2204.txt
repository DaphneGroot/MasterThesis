	Veel goede wil, maar in het veld monddood
	Laatst, tijdens de huwelijksreceptie van oud-manager Kees Ploegsma, staat Stan Valckx rustig een biertje te drinken, zegt voorzitter Harry van Raaij ineens tegen hem Verdomme Stan, we moeten kampioen worden. 'Toch een beetje ongerust de voorzitter.'
In de wondere wereld van topvoetbal wordt de stress soms zelfs de doorgewinterde managers uit het bedrijfsleven te veel, maar Stan Valckx kijkt er allang niet meer van op. 'In dit soort moeilijke periodes zie je vaak mensen veranderen.' Zeven ronden voor het einde van de competitie is PSV, de gedoodverfde kampioen, allerminst zeker van de titel. Maar Valckx slaapt er geen minuut minder om. 'Wat helpt het als ik me anders ga gedragen.'
En het is maar voetbal?
'Dat zal de trainer niet leuk vinden als ik nu ja zeg.'
Gezonde onverschilligheid noemt hij het. Maar of we daaruit niet de conclusie willen trekken dat Valckx zich de huidige problemen bij zijn club niet aantrekt. Integendeel zelfs: met zijn 33 jaar en twintig interlands voelt hij zich juist geroepen om als leider op te treden. Maar wel op zjn manier. Met een mengeling van humor en ernst tracht Valckx zijn medespelers op te peppen voor de confrontatie met Ajax.
'Vanmorgen in de training heb ik Marc Degryse even opgezocht. Die maakt niet de beste periode uit zijn carrire door, hij wil zo graag, maar het lukt hem steeds net niet. Uit tegen Ajax, in augustus voor de Super Cup, was-ie onze beste man. Weergaloos. Daar heb ik hem aan herinnerd. ''Marc, weet je nog, Ajax-uit. Je hebt nu een half jaar kunnen uitrusten van die inspanning, maar zondag is het weer zover.'' Goeie voetballers hebben we zat bij PSV, wat we nodig hebben is zelfvertrouwen.'
Zijn verantwoordelijkheidsgevoel jegens PSV bracht Valckx er zelfs toe zich definitief af te melden voor het Nederlands elftal, waarvoor hij eind vorig jaar in de WK-kwalificatiewedstrijd tegen Wales zijn rentree mocht maken. In de aanloop naar de dubbel tegen San Marino en Turkije, twee weken geleden, deed bondscoach Hiddink opnieuw een beroep op de centrale verdediger. Valckx concludeerde echter dat er grotere belangen zijn dan een mogelijk tweede optreden op een WK. 'Ik heb al mijn energie nodig voor de club.
'Als we met PSV dik op kop hadden gestaan, was de afweging moeilijker geweest. Als ik tien dagen op trainingskamp ga met Oranje kom ik gesloopt terug, dan heb ik een paar dagen nodig om te herstellen. Dat zou in deze fase ten koste gaan van PSV, dat mag niet. Ik wilde voorkomen dat ik met tegenzin naar de trainingen bij de club zou gaan.
'En ik moet oppassen met blessures. Om de paar maanden krijg ik een cortisonen-injectie, vanwege een knieblessure. Dat gaat prima tot nu toe, maar drie wedstrijden in een week is natuurlijk te veel van het goede. Ik kan het in deze fase niet maken om bij het Nederlands elftal het risico van een blessure te lopen, waardoor ik bij de club niet zou kunnen spelen. Dat zou ik mezelf nooit vergeven. Bij PSV is het nu alle hens aan dek.'
Wie had dat vier maanden geleden kunnen denken, toen PSV in de Amsterdam Arena een galavoorstelling gaf en Ajax de eerste thuisnederlaag (0-2) bezorgde. In een eerder stadium was Feyenoord vernederd (7-2) en serieuze concurrentie voor de Eindhovenaren in de strijd om het landskampioenschap kon ook Valckx in die dagen niet ontdekken. 'Alles lukte bij ons, het ging vanzelf. In die periode konden we het bij wijze van spreken af zonder een trainer.'
Maar na 27 wedstrijden is van die superioriteit nog maar weinig zichtbaar. Feyenoord bleek onlangs helemaal geen speelbal meer (0-0) en wie recent in eigen huis heeft verloren van Heerenveen wacht met angst en beven op het bezoek van Ajax. Uitgerekend Valckx liet zich na de zeperd tegen Heerenveen ontvallen dat PSV op dit moment geen behoefte heeft aan een trainer maar aan een psychiater. 'Ik wilde alleen maar aangeven dat ik ook niet meer weet waar het aan ligt.'
Nee, Advocaat heeft hem geen uitbrander gegeven, wat eerlijk gezegd ook voor Valckx als een kleine verrassing kwam. 'Hij roept je wel eens voor minder bij zich.' Maar misschien was de coach het wel een heel klein beetje met hem eens, denkt Valckx. Of misschien begrijpt Advocaat dat de woorden van zijn routinier niet als kritiek aan het adres van de technische staf bedoeld waren. 'Advocaat is de meest gedreven trainer die ik in m'n carrire ben tegengekomen.
'Op een gegeven moment staat een trainer ook machteloos. De spelers moeten het doen. Advocaat heeft ons een tijdje harder laten trainen, we hebben een periode gehad waarin we wat meer rust kregen en er is af en toe geschoven in de opstelling. Maar de grote vorm is er gewoon niet. Afgelopen zondag tegen NAC ging het redelijk, daar moeten we dan maar vertrouwen uit putten.'
En er is gepraat natuurlijk. 'We hebben al mooi wat groepsgesprekken gehad.' De laatste sessie was twee dagen voor de uitwedstrijd tegen Vitesse, medio februari, en net als al die andere keren bleek tijdens de groepstherapie dat op de motivatie niets valt aan te merken. Valckx: 'Dan doet iedereen zijn zegje. We zijn het eens over het systeem, we maken duidelijke afspraken en iedereen is van goede wil.'
Maar het merendeel van de praters blijkt binnen de krijtlijnen monddood en dan gaat het dus grondig mis. Zoals in Arnhem, zoals twee keer tegen AZ, en zoals tegen Heerenveen. Valckx behoort tot de uitzonderingen. 'Cocu, Stam en ik laten ons horen en dat is het dan. Maar met z'n drien kun je niet een heel elftal corrigeren natuurlijk.
'Cocu, Stam, hele goeie voetballers, maar het zijn toch niet de eerst aangewezenen om de leiding op zich te nemen. Jonk en Nilis, dt zijn onze grote spelers, jongens met heel veel internationale ervaring, die zouden zich moeten laten horen. Advocaat wil ook graag dat zij het voortouw nemen, maar ja, je verandert niet zomaar iemands karakter. Jonk en Nilis zijn bescheiden types.'
Een jaar geleden behoorde Jan Wouters nog tot de selectie. En Ronaldo natuurlijk. Als Valckx een van die twee nog even terug zou mogen halen, dan wist-ie het wel. 'Dan koos ik Wouters. Ronaldo maakt er dertig per seizoen, maar hij gaf ook weleens niet thuis. Wouters verzaakte nooit, die ging altijd voorop, die kon ons in wedstrijden dat het niet draaide er toch doorheen slepen.
'Misschien was Wouters' rol op de trainingen nog wel belangrijker. Die man was zo intens met voetbal bezig, altijd bezig om medespelers te corrigeren. Zoals Wouters tekeer kon gaan, dat is niet te beschrijven. Echt bij de beesten af soms. Maar na afloop van de training meteen een hand op je schouder en zeggen hoe je het beter had kunnen doen. Zo eentje missen we nu.'
Valckx probeert het wel eens, maar Stan Valckx is geen Jan Wouters. 'Ik word weleens boos, maar ik kan niet iemand helemaal verrot schelden.' En daar komt nog bij dat de jongste generatie voetballers ook anders is. Ja, hoe zal hij dat nou zeggen. 'Je komt nog maar weinig schoffies tegen. Volgens mij ben ik n van de laatsten. Zo n die er echt alles voor over heeft om te winnen. En om zover te komen moet je ook luisteren naar oudere spelers.'
Laten we dit nou niet verkeerd begrijpen. 'Ook de jongere spelers doen hun stinkende best, maar toch is er een andere mentaliteit.' Misschien kan een vergelijking met zijn eerste periode bij PSV, van 1988 tot 1992, iets duidelijk maken. 'De periode met Lerby, Van Breukelen, Gerets, Vanenburg, Romario. Toen was er tweespalt in de selectie. Op de training was je je leven soms niet zeker, maar op zondag telde maar n belang en dan wonnen we.
'Nu is de sfeer goed, dus je zou zeggen dat er op zondag een hecht team in het veld zou moeten staan. Maar dat is niet altijd zo. Advocaat moet ons constant achter de broek zitten, anders lopen sommigen er de kantjes af.'
Morgen kan alles anders zijn, zegt Valckx, in positieve en negatieve zin. 'Als je van Ajax wint zet je een flinke stap richting de titel, als je verliest worden het spannende tijden.' Al is er ook in geval van een nederlaag volgens hem nog altijd geen reden voor paniek. 'Ook het grote PSV werd een paar keer op de laatste speeldag kampioen. Het is belangrijk om rustig te blijven.'
Advocaat is kalm, de spelers bereidden zich 'rustig zoals altijd' voor op de confrontatie met Ajax, maar onderhuids, erkent Valckx, is de spanning bij PSV voelbaar. 'Bij het bestuur h.' Voorzitter Van Raaij had het hem tijdens die bewuste huwelijksreceptie voor alle zekerheid maar even uitgelegd. Het gaat om miljoenen; wil PSV naar de Europese top dan moet PSV kampioen worden. Maar eerlijk gezegd is dat geen nieuws voor Stan Valckx. 'Ik ken de belangen.
'Natuurlijk ben je daar als speler ook bijna dagelijks mee bezig. Zelf heb ik nog nooit in de Champions League gespeeld, het zou prachtig zijn om dat in mijn laatste jaar als voetballer nog een keer mee te maken. En voor de toekomst van de club is het een must. Een ploeg die in de Champions League speelt is aantrekkelijk voor topspelers uit het buitenland. Wordt PSV geen kampioen dan kan je de aankoop van een paar topspelers waarschijnlijk wel vergeten.'
Dus wat zegt Valckx dan tegen Van Raaij?
'Ik zeg: geen zorgen, wij worden kampioen.'
Net zoals zijn teamgenoten dat om de haverklap roepen, al beluistert Valckx in hun stem soms de vertwijfeling. 'Sommige spelers zeggen het om zichzelf moed in te praten. Ik begrijp dat wel, vind ik ook niks mis mee.' Valckx woorden daarentegen zijn vrij van theater. 'Wij hebben de beste selectie en wij hebben het beste voetbal laten zien. Op grond daarvan horen wij kampioen te worden.'
Aan de motivatie zal het morgen niet liggen. Als iets in Eindhoven de zinnen prikkelt is het een prestigegevecht met de rivaal uit Amsterdam, de ploeg die in de achterliggende jaren internationaal trofeen en goodwill heeft geoogst. En daar verlangt PSV nou ook zo intens naar, erkent Valckx. 'Je merkt aan alles dat ze dat hier ook willen, succes en waardering.'
Al twee jaar lang is Ajax niet bij machte gebleken om hen te kloppen. En morgen moeten ze het ook nog doen zonder Litmanen en Kluivert. Genspireerd is PSV volgens Valckx voorts door de midweekse voorstelling van Juventus in Amsterdam. 'Ajax zal best op revanche uit zijn, maar aan de andere kant hebben wij woensdag gezien hoe je ze op dit moment het best kunt bespelen. PSV is geen Juventus, maar we kunnen hun taktiek wel overnemen.'
En dan resteert nog Feyenoord als achtervolger. Tja, Feyenoord. 'Knap hoor, het rendement dat ze daar uit de selectie halen, maar zo'n ploeg mag niet kampioen worden. Ok, het kan wel. In die twee jaar dat ik in Portugal bij Sporting Lissabon speelde, voetbalden wij beter dan Porto maar Porto werd steeds kampioen. Kwamen ze thuis 1-0 voor, haalde Ivic er gewoon een spits uit, maling aan het publiek. Maar wel twee keer de titel.'
Als die geschiedenis zich in Nederland herhaalt moet PSV zich volgens Valckx schamen. 'Ja, diep schamen.'
In dat geval kan zelfs de wetenschap dat de nummer twee van de competitie volgend jaar toegang krijgt tot de Champions League geen troost brengen. 'Wij tweede? Dan hangen hier de vlaggen halfstok.'

Foto
	Stan Valckx: 'Ik zeg: geen zorgen, wij worden kampioen.'  FOTO HANS HEUS - DE VOLKSKRANT

