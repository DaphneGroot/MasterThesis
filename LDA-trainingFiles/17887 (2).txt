Walter De Donder.
Walter De Donder (Brugge, 12 juli 1960) is een Vlaamse acteur en politicus voor CD&V. Tevens is hij burgemeester in Affligem.
Biografie.
De Donder was altijd al actief in het amateurtoneel. Hij had een eigen poppentheater dat Bibberlip heette. Zijn doorbraak kwam er toen hij in 1990 door de producer van het kindertelevisieprogramma "Samson en Gert" gevraagd werd om eenmalig de rol van een burgemeester te spelen. Meneer de burgemeester werd een vaste rol en De Donder kon van zijn hobby zijn werk maken. Vanaf 1997 speelde hij Kabouter Plop in de gelijknamige kleuterserie, eveneens geproduceerd door Studio 100.
In 1996 speelde hij mee in een film met de titel "God, verdomme!?". In 2000 trad hij als homo-agent op in het satirisch programma Brussel Nieuwsstraat, samen met Koen Crucke en Walter Baele die ook meespelen in Samson en Gert.
De Donder is politiek actief bij CD&V en werd in 2000 voor die partij gekozen in de gemeenteraad van Affligem. In 2006 werd hij herkozen. Er werd afgesproken dat hij tot eind 2010 als schepen zou zetelen onder burgemeester Yvan T'Kint, op 1 januari 2011 nam hij vervolgens burgemeesterssjerp over. Bij de gemeenteraadsverkiezingen in 2012 was hij lijsttrekker voor de Lijst van de Burgemeester (CD&V, sp.a, Groen en onafhankelijken) en werd opnieuw verkozen. Bij de verkiezingen van 2018 is De Donder opnieuw lijsttrekker.
Bij de verkiezingen van 25 mei 2014 bekleedde hij de vijfde plaats op de Vlaamse lijst van CD&V in Vlaams-Brabant. Hij werd niet verkozen.
