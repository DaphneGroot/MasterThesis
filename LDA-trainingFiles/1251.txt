	PERSOONLIJK
	De Amerikaanse acteur LEW AYRES is op 88-jarige leeftijd overleden. Hij werd vooral bekend door zijn rol als ontgoochelde Duitse soldaat in de film All Quiet on the Western Front (1930), een verfilming van de bestseller Im Westen nichts Neues van Erich Maria Remarque. Ayres' eerste belangrijke film was The Kiss, waarin hij tegenover Greta Garbo stond. In 1938 was hij de eerste die de rol van Dr. Kildare speelde. Ayres kwam in 1941 met het Amerikaanse leger in conflict toen hij als gewetensbezwaarde de militaire dienst weigerde. Hij was echter wel bereid bij de geneeskundige troepen en als assistent van een legerpredikant te werken.
Voor zijn rol in Johnny Belinda (1948) kreeg hij een Oscar-nominatie. Hij was de tweede man van de befaamde filmactrice en danseres Ginger Rogers.

