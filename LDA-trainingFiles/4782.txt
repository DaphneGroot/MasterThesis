	Leven zonder buitenwereld
	GRIEKSE TRAGEDIE?
Dat kun je ervan maken, en de Russische historici Andrei Maylunas en Sergei Mironenko hebben dat ook geprobeerd: brieven, dagboekfragmenten en memoires van en rondom het laatste tsarenpaar dusdanig rangschikken dat de lezer haast vanzelf aan Aeschylos of Sophocles gaat denken.
Er zit ook wel iets in.
Nicolaas, de Romanov, en Alexandra, de prinses van Hessen, trouwden in 1894 als twee mensen die elkaar werkelijk en oprecht schijnen te hebben liefgehad - in dynastieke huwelijken geenszins een vanzelfsprekendheid - maar helaas: er rustte een vloek op de gelukkige verbintenis. Misschien waren het wel twee of drie vloeken. De bloederziekte in haar genen (erfdeel uit het geslacht van grootmoeder Victoria van Engeland), de hybris in zijn eenvoudige ziel, en dan ook nog de doem van een nieuwe tijd, of zo men wil een fin de sicle.
Maar het gaat uiteindelijk alleen maar op als je de tragedie beperkt houdt tot die twee individuen, en de boze buitenwereld aanmerkt als het door God - of de goden - op hun weg gezette fatum dat hen zou verpletteren zonder dat zij daar ook maar iets aan hadden kunnen veranderen. En het is natuurlijk maar de vraag of het in de werkelijkheid inderdaad zo in mekaar stak: of je kunt volhouden dat die twee zijn getroffen door een noodlot dat onafwendbaar was, omdat ze er geen enkele invloed op konden hebben.
Maylunas en Mironenko hebben een schat aan documenten - voor een belangrijk deel nooit eerder gepubliceerd - een beetje in die richting gearrangeerd. Hun docu-drama heet ook niet voor niets A lifelong passion - alleen al in die titel wordt de keukenmeidenkant van de tragedie nog eens extra benadrukt. Pas in een historisch nawoordje lichten ze toe dat Nicolaas waarschijnlijk toch een onzekere, amper voor zijn keizerlijke taak berekende slapjanus is geweest, en dat de bigotterie van Alexandra steeds dichter in de buurt kwam van levensgevaarlijke hysterie - en ernstiger: dat geen van beiden zelfs maar de geringste voeling wilde houden met de fatale buitenwereld. Nauwelijks met de wereld van oom Willy in Berlijn of neef George in Londen, maar helemaal niet met de wereld van hun eigen Russen.
Hun horizon heeft nooit verder gereikt dan tot het parkhek van hun paleizen, en ook dat kun je 'tragisch' noemen, maar dan altijd met de aantekening dat ze de gevangenen waren van hun eigen kortzichtigheid. Met hun buitensporige geloof in de eigen, goddelijke missie weigerden ze consequent de werkelijkheid onder ogen te zien - Alexandra ontzegde tenslotte haar naaste familieleden de toegang tot het hof, omdat ze niet wilde horen dat Raspoetin een staatsgevaarlijke zwendelaar was. Voor haar, maar ook voor Nicolaas, bleef de starets 'onze vriend'.
Fascinerend is de lectuur van A lifelong passion van de eerste tot de laatste bladzijde, misschien wel vooral om wat in al die vaak ontzettend brave dagboeknotities, in al die nikserige krabbeltjes of liefdesbriefjes en in al die verwijzingen naar mooie zomers, koude winters en gezellige soireetjes niet aan de orde komt: zeg maar de geschiedenis.
Per jaar hebben de samenstellers wel even vermeld wat zich in de wereld ontwikkelt, en we wisten al dat in 1905 niet alleen een nogal cruciale Russisch-Japanse oorlog wordt gevoerd, maar dat er in Petersburg ook nog een revolutie wordt gesmoord, maar in de 'familie'stukken wordt er nooit meer dan summier naar verwezen.
De 'echo' van de werkelijkheid klinkt in de opgenomen brieffragmenten van een aantal betrekkelijke buitenstaanders: verre verwanten die wel eens langs komen en er na een vluchtige visite het hunne van denken, de Franse gezant die zijn bevindingen naar Parijs telegrafeert, een enkele grootvorst met een gevoel voor hofroddels.
We komen in de jaren v¢¢r de Eerste Wereldoorlog ook een paar voorgangers van Rasputin tegen: een zekere Philippe (slager uit Lyon die in Frankrijk wegens kwakzalverij werd veroordeeld), die de naar een zoon verlangende tsarina wijsmaakte dat hij het geslacht van een kind in de baarmoeder kon veranderen - en zij geloofde dat; en de door ooggetuigen als 'vet, dom en onsmakelijk' omschreven Ania Vyrubova, bijgenaamd 'de koe', die zich tot in de binnenste kring van het paleis wist te grazen, en die het hare ertoe zou hebben bijgedragen dat Alexandra in Raspoetin een heilige herkende.
En in de laatste jaren van de oorlog zien we de tsarina er bij Nicolaas steeds sterker op aandringen dat hij zich zal laten gelden als de absolute opperbevelhebber. 'Mijn eigen, dierbare schat', schrijft ze op 4 april 1915, 'je weet dat je te aardig en te zacht bent - soms kan een stemverheffing en een strenge blik wonderen doen. Jij weet precies wat goed is, en als je het ergens niet mee eens bent, en jij weet dat je gelijk hebt, laat ze dat dan weten. Ze moeten toch beseffen wie jij bent, en dat ze jou hebben te gehoorzamen.' Kort daarna ontsloeg hij z'n eerste man aan het front, en zou het voortaan zelf doen - met rampzalig resultaat.
Adembenemend zijn de getuigenissen uit de memoires van de mannen (onder anderen Joesoepov en Poerisjkevitz) die er tenslotte in slaagden Rasputin uit de weg te ruimen. Ze waren al eerder gepubliceerd, maar de 'montage' die Maylunas en Mironenko ervan gemaakt hebben, voert de spanning extra op.
Dezelfde methodiek is, met hetzelfde effect, toegepast op de massa-executie in Jekaterinaburg - het hele tsarengezin, inclusief de dokter, de kok, de meid en de hond. De moord is gruwelijk geweest, en des te gruwelijker lijkt de lankmoedigheid waarmee Nicolaas en Alexandra blijkens hun laatste dagboekaantekeningen op het einde hebben gewacht. Of zouden ze toch niet dit einde hebben verwacht? Hoopten ze nog op neef George in Londen die behalve familie tenslotte ook nog bondgenoot was? Hebben ze in die laatste weken van hun leven - geen uiterlijk spoor meer van hof, van eerbied, van dienstbaarheid - alsnog een zweem van de werkelijkheid gezien?
De bolsjewistische opperbeul had een 'schone' terechtstelling op het oog - kogels door het hart, want liefst niet al te veel bloed in die kelder. Dat het toch nog een slachtpartij werd, moet gelegen hebben aan het feit dat Alexandra en haar vier dochters juwelen en sieraden onder hun kleren hadden verborgen, die samen werkten als kogelvrije vesten. Ze waren dus kennelijk toch tot het laatste moment voorbereid op een bevrijding of een vlucht.
De geschiedenis kent meer koningsmoorden, maar zelfs aan Lodewijk XVI en Marie Antoinette werd door de revolutionaire Fransen een proces gegund; de Romanovs zijn domweg afgemaakt.
Misschien overigens hebben ze pas iets mythisch gekregen dankzij de 'ontmaskering' van het communisme als een misdadig systeem - het is in dat verband trouwens weer jammer dat in A lifelong passion geen document van Lenin voorkomt (zelfs niet van Kerenski).
Dat de tsaar en zijn gezin in 1918 werden geslachtofferd, was al tot de wereld doorgedrongen, maar pas sinds betrekkelijk kort is beseft waarvan zij het slachtoffer waren geweest. Vanaf dat moment is de vergelijking met een Griekse tragedie ook niet meer erg van toepassing.

Andrei Maylunas & Sergei Mironenko: A Lifelong Passion - Nicholas and Alexandra, Their Own Story.
Doubleday, import Van Ditmar;
667 pagina's;  76,65.
ISBN 0 385 48673 1.

Foto
	Alexandra en Nicolaas.

