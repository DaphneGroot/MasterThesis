 ABN AMRO HEEFT 10,1 PCT CONTENT. 
 AMSTERDAM, 21 feb (Reuter) - ABN AMRO Bank heeft momenteel een kapitaalbelang van 10,1 procent in uitzend-en opleidingsgroep Content Beheer NV, zo blijkt uit een melding in het kader van de Wet Melding Zeggenschap. 
 De aankondiging volgt op de verkoop eind vorig jaar door Content-directrice en meerderheidsaandeelhoudster Sylvia Toth van een belang van circa 40 procent in haar eigen bedrijf. 
 De stukken werden door ABN AMRO Rothschild via de bookbuilding methode herplaatst, waarbij de prijs op 8 november werd vastgesteld op 70 gulden. Daarna is de beurskoers van Content echter onder forse druk komen te staan. 
 Eind januari was de notering van Content teruggevallen tot een laagste niveau van 58,60 gulden en vandaag noteerde het aandeel 61,70 gulden, 1,30 gulden onder het slot van donderdag. 
 Van de door Toth op de markt gebrachte aandelen heeft Content zelf een pakket gekocht dat zo'n vijf procent van haar geplaatste kapitaal uitmaakt. 
 Toth heeft na de verkoop van de ongeveer 1,7 miljoen aandelen nog een belang in Content over van circa 10 procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
