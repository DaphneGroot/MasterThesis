	De portefeuille van Ir Walter de Rochebrune
	'Ruim dertig jaar reeds houd ik mijzelve staande zonder rekening. Ik bezit geen giro-, laat staan een bankrekening. Dus besta ik niet. En dat bevalt mij zeer. De giropas is in het momentane Nederland een belangrijker identificatiemiddel dan huisadres of paspoort. Ik weiger categorisch deel te nemen aan het betalingsverkeer - zo schep ik de voorwaarde tot de vrijheid waarin ik leef. En hoe! Het ontbreekt mij aan niets en niemendal. Is het koud? Ik verwarm mij aan de lekkende vlammen van een bij het grofvuil gevonden en in de hens gestoken kersenhouten babycommode. Heb ik honger? Ik eet uit de vuilcontainer op het achterplaatsje van de plaatselijke traiteur een niet afgehaalde eendenborst in truffelsaus.
'Mijn collega-zwervers hokken bijeen in de grootstedelijke stationshallen. Domkoppen! ln de sjieke buitenwijken moet men zijn, rond de villa's met de grote tuinen. Nu, in deze strenge vrieskou, leef ik dagenlang van wat de vogels achterlaten. Er wordt in de rijke wijken zoveel gestrooid dat de vogels het niet óp kunnen. De rijken reageren hun schuldgevoel af op de vogels.
'Dat walgelijke medelijden met de dak- en thuislozen van het zich schuldig voelende burgerdom! Vaak zie ik ze staan koubekken voor zo'n automatenhokje van een bankgebouw, de kwezels. In de rij! Voor hun eigen geld!
'Al jaren verkeer ik in staat van oorlog met het Leger des Heils hier ter stede. Gedurende elke strenge winter, doet het verwoede pogingen mij naar zijn gaarkeuken te slepen. 'De erwtensoep is gratis meneer De Rochebrune.' Ja, dat haal je de donder! Giet die vieze slobber maar in uw zwarte pet! Ik weiger voedsel dat is bereid met Christelijke naastenliefde. Daar krijgt men migraine van.
'Binnenkort wordt alles anders. Medio mei ontvang ik mijn eerste pensioenuitkering: één gulden en vier centen. En ik sta erop dat ze me alle honderdvier worden uitgekeerd. Ik ben zelfs bereid er een bankrekening voor te openen. Mijn wraak zal zoet zijn. Toen ik ruim dertig jaar geleden cum laude afstudeerde als mijnbouwkundig ingenieur, trad ik in dienst van de Domaniale Mijn van Kerkrade. Het ondergrondse leven met de kompels - het was mijn lust en mijn leven, tot minister-president Den Uyl in 1965 de sluiting van de mijnen aankondigde. Het domste kabinetsbesluit uit de parlemetaire geschiedenis van de twintigste eeuw! De mijnen sluiten, terwijl ik op het punt stond goud te ontdekken! Onder de Abdij van Rolduc bevindt zich een goudvoorraad, ter waarde van drie maal de staatsschuld. Men wilde me niet geloven! Ik kreeg niet de kans mijn stelling met staven te staven. Een pensioen van één gulden vier, dat was wat mij restte.
'Met een stuiver neem ik geen genoegen. Vier cent is vier cent. O, men heeft hemel en aarde bewogen opdat ik mijn pensioenrechten zou afkopen. 'Ach, meneer De Rochebrune, het gaat toch maar om een klein bedragje.' Maar ik ken geen genade. Door mijn halsstarrige doch principiële houding blijft, ook na de overschakeling op de euro, het oude geldcircuit in werking. Hoe ze het fiksen is niet mijn zorg: ik eis dat die gulden en vooral die vier centen mij maandelijks worden overhandigd. Dat ik de munten vervolgens met een wijde boog in de trekvaart zal mieteren, dat gaat niemand iets aan.'
Boudewijn Geels

