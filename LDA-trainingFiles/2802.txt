	'Links gehalte' van CDA-lijst verontrust ex-CHU'ers
	Van onze verslaggever
DEN HAAG
 Voormalige CHU'ers zijn verontrust over het geringe aantal hervormden en herkenbare kamerleden op de kandidatenlijst voor het CDA. Voorzitter L. de Snaijer van de mr. H.K.J. Beerninkstichting heeft grote moeite met de koers van het CDA en met het feit dat het (katholieke) kamerlid Bijleveld op nummer 2 staat.

De Beerninkstichting noemt de vernieuwingsactie van partijvoorzitter Helgers en politiek leider De Hoop Scheffer een 'onverantwoord experiment'. De stichting treedt naar buiten op momenten dat de CHU-invloed onder druk komt te staan.
De Snaijer: 'We maken ons ernstig zorgen over de CDA-lijst. Daar staan te veel mensen op die een links van het midden georinteerde koers hebben. Als we regeringsverantwoordelijkheid willen gaan dragen, moeten we het hier toch niet van hebben.'
De rechterflank wordt verwaarloosd, terwijl daar veel oude CDA-kiezers zitten, vindt De Snaijer. Voor hem is duidelijk dat De Hoop Scheffer wil regeren met de PvdA.
De Beerninkstichting, opgericht in oktober 1980, toen de CHU opging in het CDA, heeft zich deze week in vergadering verbaasd over de tweede plaats op de lijst, die wordt bezet door de katholieke Bijleveld.
De Snaijer: 'Een ongeluk zit in een klein hoekje. Als lijsttrekker De Hoop Scheffer iets overkomt, dan hebben we mevrouw Bijleveld als politiek leider. Ze is aardig, maar onervaren. Daarom lijkt het ons beter de hervormde huisarts Buijs op plaats twee te zetten.'
Over enkele weken, als het CDA-partijbestuur weer bijeenkomt om over de lijst te praten, zal de Beerninkstichting proberen haar invloed aan te wenden. Ze wil dat de hervormde Ten Hoopen van plaats 32 naar 25 gaat en stuivertje wisselt met geloofsgenote Visser. De katholiek Hillen, die bij de CHU'ers in de smaak valt vanwege zijn normen en waarden, moet juist hoog in de toptien.
Dat ook de islamitische Corz op een verkiesbare plaats staat, is de stichting een doorn in het oog. 'Ik weet niet hoe dat zich verhoudt tot onze christelijke uitgangspunten. Daar hebben we graag uitleg over van Helgers. In Arnhem is ook een afdeling door islamieten onder de voet gelopen. De VPRO is ook ten onder gegaan omdat nergens op werd gelet.'
Speciale voorkeursacties voor de CHU'er Mateman vallen vooralsnog niet van De Snaijer te verwachten. 'We kijken eerst hoe ver de BV Mateman zelf komt.'

