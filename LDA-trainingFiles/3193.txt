	PLATEN: JAZZ
	Binnen de marge van ongevaarlijke soft-jazz
Stephen Scott: The Beautiful Thing. Verve 533 186-2.
Al weer bijna tien jaar geleden trok Stephen Scott de aandacht als begeleider van de zangeres Betty Carter, en na drie goed ontvangen Verve-cd's onder eigen naam geldt de 27-jarige pianist nog altijd als een 'veelbelovend talent'. Verve-cd nummer vier, The Beautiful Thing, lijkt vooral bedoeld om nu voor eens en al zijn naam te vestigen.
Er is zorg gedragen voor een toegankelijk repertoire (van het thema van de I Love Lucy-show tot de traditional This Little Light of Mine en de Kenny Dorham-standard Blue Bossa), er zijn solisten van faam (Branford Marsalis, Kenny Garrett, Russell Malone), en alle stukken worden gekenmerkt door een zorgvuldig gepolijst klankbeeld, dat deze cd volgens de hoestekst van Stanley Crouch ook heel geschikt maakt als verantwoorde achtergrondmuziek.
Ook, en niet uitsluitend, want met name in zijn eigen composities demonstreren de grappig onvoorspelbare wendingen en prikkelende ritmen dat Scott meer te bieden heeft. Maar afgezien van aardige momenten, zoals een verrassende uptempo-versie van Ornette Colemans Lonely Woman, blijft de pianist hier keurig binnen de marges van ongevaarlijke soft-jazz.
D.D. Jackson: Rhythm Dance. Justin Time JUST 89-2.
De voortijdige dood van de pianist Don Pullen in 1995 betekende gelukkig niet dat zijn aantrekkelijk explosieve stijl meteen ook geschiedenis werd. Pullen heeft een erfgenaam gevonden in de 30-jarige D.D. Jackson, een in Ottawa geboren pianist van Canadees-Chinese afkomst. Jackson studeerde bij Pullen, werkte na zijn leerjaren in New York bij Dewey Redman en David Murray, en maakte in 1995 zijn cd-debuut.
Op zijn tweede cd, Rhythm Dance, speelt Jackson met een roekeloze energie waar de levenslust vanaf spat. Net als Pullen brengt Jackson de vleugel niet beschaafd aan het zingen, maar produceert hij brutale notenslingers en dissonante klappen, die zijn pakkende grooves extra kracht geven. De onconformistische geest ontbreekt alleen in For Mama, een plechtig afscheid van zijn Chinese moeder, die enkele maanden na Pullen overleed.
Mal Waldron & Steve Lacy: The Peak. hat ART cd 2-6186 (dubbel-cd).
Steve Lacy en Mal Waldron passen bij elkaar als hand en handschoen. Beide Amerikaanse expatriates wonen reeds meer dan de helft van hun leven in Europa, delen sinds hun eerste duo-lp uit 1958 een passie voor Thelonious Monk, en tonen in hun muziek een voorkeur voor het vindingrijk variren op eenvoudige motieven.
Lacy (1934) houdt ervan korte fragmenten op zijn sopraansaxofoon minutieus aan reeksen transformaties te onderwerpen, in een kalm tempo waarin secuur geplaatste stilten de tijd trager doen stromen. Ook pianist Mal Waldron (1926) gaat in zijn solo's vaak uit van een klein motief, dat hij via obsessieve herhalingen uitwerkt tot grote weefpatronen. Waldrons spel heeft een aardse, opwindende kant, die mooi contrasteert met de lucide geest van Lacy's improvisaties.
Hun samenwerking bereikt grote hoogten op het toepasselijk getitelde The Peak. De opnamen werden in 1981 gemaakt in de Parijse club Dreher, en verschenen eerder op lp. Terecht zijn ze nu met de ondertitel Live At Dreher Paris Volume 2 opnieuw uitgebracht op cd (Volume 1 is al langer leverbaar onder de titel Round Midnight), uitgebreid met extra stukken die op de lp ontbraken.
De zes Monk-composities op de dubbel-cd zijn exemplarisch voor de werkwijze van het duo. Monks bouwstenen worden gesoleerd, onderzocht op hun mogelijkheden en vervolgens aangewend om in Monks geest nieuwe, monumentale constructies op te trekken. In Lacy's eigen composities gaat de fantasie nog een stap verder. Vooral het spookachtige Herbe De L'Oubli roept een ongelooflijke spanning op, met een sopraansax die schorre kreten slaakt, raspt en hoest en spottende zoengeluiden maakt. De piano sluipt als een dief in de nacht achter de sopraansax aan en completeert deze groteske, trage danse macabre.
Erik van den Berg

Foto
	D.D. Jackson   Mal Waldron (links) en Steve Lacy

