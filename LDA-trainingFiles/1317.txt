	Japanse beurs herstelt, maar de stemming blijft somber
	Van onze correspondent
Toine Berbers

HONGKONG
De aandelenbeurs in Tokyo heeft gisteren een deel van de recordverliezen van vorig week goedgemaakt, maar de stemming bleef somber uit zorg over de slechte economische prestaties van de Japanse economie. De Nikkei-index steeg met 815,14 punten naar 18.118,79, een stijging van 4,7 procent.
Beurshandelaren schreven deze opleving echter uitsluitend toe aan koopjesjagers. De verliezen van vorige week, toen de Nikkei 11 procent van zijn waarde verloor, zijn volgens hen te wijten aan fundamentele zwakheden in de economie, die voorlopig niet voorbijgaan. Bovendien ziet het er niet naar uit dat de regering zoals vroeger in de markt stapt om de aandelenprijzen op peil te houden.
Regeringswoordvoerders ontkenden gisteren dat er plannen bestonden om de koersen op te krikken. Sommige handelaren hadden gehoopt dat de angst over de bankensector de overheid zou dwingen om te interveniëren. Maar het machtige ministerie van Financiën liet weten dat 'overheidsbemoeienis in strijd is met het principe van deregulering'.
Deregulering is het toverwoord waarmee de nieuwe, in november aangetreden regering van premier Ryutaro Hashimoto de vijfjarige economische crisis hoopt te bezweren. Maar deze voornemens kunnen de somberheid niet verjagen.
De huidige malaise op de beurs komt grotendeels voort uit de angst dat de Japanse economie dit jaar te weinig zal groeien en dat het economisch herstel andermaal niet loskomt. Het Economisch Planbureau (EPA) van de regering heeft zijn voorspelling tien dagen geleden bijgesteld tot onder de 2 procent.
De Japanse consument blijft halsstarrig weigeren zijn bestedingen op te voeren. Met de komende, impopulaire verhoging van de btw van 3- naar 5 procent in het vooruitzicht - vorige zomer afgesproken en vanaf 1 april van kracht - houdt hij de hand ferm op de knip. Dat drukt de groei verder, denkt het het onderzoeksinsituut Nomura.
De prijzen van onroerend goed blijven laag. Regering en banken hopen met een opleving van deze sector hun problemen in één klap op te lossen. Maar na een kort herstel wegens de lage rente is de vastgoedsector weer gestagneerd.
Een andere rem op de groei is de afschaffing van een belastingaftrekregeling, die het bedrijfsleven twee triljoen yen (32 miljard gulden) bespaarde. Het besluit geeft aan dat het ministerie van Finananciën uit alle hoeken en gaten geld bijeen moet schrapen om het angstaanjagend grote begrotingstekort terug te dringen. De afgelopen jaren heeft Japan getracht zich een weg uit de economische crisis te banen met reusachtige injecties overheidsgeld in de economie. Nu is het tekort opgelopen tot ruim 4 procent van de begroting, het op één na hoogste van de hele OESO, de organisatie van rijke landen.
De zwakte van de economie en de daling van de yen schrikken buitenlands kapitaal af, dat vanouds een belangrijke rol speelt op de aandelenbeurs van Tokyo. Door de lage yen wordt de Japanse industrie wel concurrerender en stijgt het overschot op de handelsbalans weer, maar de grote bedrijven hadden zich de laatste jaren al ingedekt tegen valutaschommelingen door het verplaatsen van productie naar het buitenland.
Het gevaarlijkst zijn de dalingen in aandelenprijzen voor het bankensysteem, sinds vijf jaar de zwakke schakel in de Japanse economie. Als de portefeuilles van de banken in waarde dalen, verminderen hun kansen om slechte leningen te saneren. Het gevaar bestaat dat gealarmeerde investeerders bankaandelen dumpen. Vorig jaar vreesde de financiële wereld al voor het instorten van het bankensysteem.
De hoeveelheid oninbare leningen uit de zeepbeltijd in de jaren tachtig, bedreigde toen de liquiditeit van de banken. Door ingrepen van de regering is een echt debacle tot nu toe uitgebleven. In enkele hopeloze gevallen is voor faillissement gekozen, maar de meeste banken en andere leeninstellingen konden naarstig doorgaan met het opruimen van hun slechte leningen. De regering heeft 685 miljard yen belastinggeld opzij gelegd voor de sanering van de kleine hypotheekbanken. Dat lag politiek heel slecht en is onvoldoende om alle oninbare leningen op te ruimen, maar het heeft wel ademruimte verschaft. De regering hoopte dat met een stijging van de grondprijzen het aantal hopeloze leningen zou afnemen.
Maar die stijging bleef uit. De financiële waarden zakten vorige week het hardst op de beurs. De grote banken lopen minder gevaar, omdat ze er de afgelopen jaren in zijn geslaagd reserveringen te maken voor oninbare leningen. De laatste vier jaar hebben zij twintig triljoen yen (350 miljard gulden) afgeschreven. De kleinere banken zijn, ondanks de regeringshulp, nog geenszins gered.
Daarom rekenen investeerders erop dat de regering besluit toch in te grijpen, mocht de Nikkei onder de magische 17 duizend punten zakken. De risico's van gevaarlijke faillissementen worden dan veel te groot.

