Suikermais.
Suikermais ("Zea mays" convar. "saccharata") is een variatie van mais die hoofdzakelijk voor de verse consumptie geteeld wordt.
De korrels worden in het zogenaamde melkrijpe stadium geoogst. Het optimale oogststadium wordt bereikt als de kolfkwast donkerbruin verkleurd is, de korrels tot bijna boven in de kolf warmgeel van kleur en nog niet ingedeukt zijn.
Er kan onderscheid gemaakt worden in extra zoete en normaal zoete suikermais. Normaal zoete suikermais heeft een vrij laag suikergehalte en wordt in Nederland weinig geteeld. Extra zoete suikermais kan, doordat de omzetting van suiker naar zetmeel genetisch geblokkeerd is, wel tot 20% suiker bevatten en bezit daardoor maar weinig zetmeel.
De genetische blokkade bij extra zoete mais berust op het gen shrunken-2. Bij normaal zoete mais is dat het sugary-1 gen. Beide genen zijn recessief. In snijmais komen deze beide genen dominant voor. In normale suikermais komt het shrunken-2 gen dominant voor en in extra zoete suikermais is het gen sugary-1 dominant aanwezig. Daarom mogen extra zoete mais, normale suikermais en snijmais niet in elkaars buurt staan, omdat anders door de kruisbestuiving de blokkade van suiker naar zetmeel opgeheven wordt.
Het zaad van extra zoete mais is te herkennen aan de sterk verschrompelde (schrunken) korrels. Voor de amateurtuinder zijn de rassen 'Tasty sweet' en 'Early Extra' te koop. Het laatst genoemde ras is vroeger rijp dan het eerst genoemde.
Ook zijn er in de V.S. extra zoete rassen met een zachte korrel ontwikkeld, die zelfs rauw gegeten kunnen worden. Dit komt doordat de buitenste laag (pericarp) van deze korrels zacht blijft.
Deze rassen zijn de zogenaamde multisweet rassen. Een veelvoorkomend misverstand is dat men denkt dat deze suikermais genetisch gemodificeerd is. Dit is echter niet het geval. Er is slechts één ras dat genetisch veranderd is, maar dit is niet in Europa toegestaan. Er is echter ook geen noodzaak om dit ras te telen, omdat de ziekte waarvoor dit ras resistent is, in Europa niet voorkomt.
De oogst van de buitenteelt in Nederland begint eind juli en gaat door tot half oktober.
