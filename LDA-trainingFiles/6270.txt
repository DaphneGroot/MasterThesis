Octaal.
Het octale talstelsel werkt niet zoals het decimale met het grondtal "10" maar met het grondtal "8". Men heeft daarin alleen de beschikking over de cijfers 0 t/m 7.
Het octale stelsel is vooral in de beginjaren van de computer in zwang geweest om binaire gegevens overzichtelijker weer te geven. Omdat de huidige computers vrijwel altijd rekenen met "even" aantallen bits is de toepassing het octale stelsel (groepering in 3 bits) in de praktijk niet meer zo handig, en wordt bij representatie van binaire gegevens meestal hexadecimale notatie toegepast (16-tallig, groepering van 4 bits).
Het octale talstelsel wordt weleens in het onderwijs gebruikt om docenten in opleiding opnieuw te laten doormaken waar de gedachtensprongen zitten bij het noteren met meer cijferposities. Volwassenen hebben namelijk zo weinig moeite met gewoon decimaal rekenen, dat ze zich moeilijk kunnen voorstellen dat kinderen er wel moeite mee hebben. Door de docent octaal te laten werken, merkt hij weer hoe lastig rekenen kan zijn.
