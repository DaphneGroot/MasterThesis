	'De krant moet een vriend zijn'
	@@0IER@@0E EN kwaliteitskrant moet ook vlot en onnozel durven te zijn', vindt Yves Desmet, hoofdredacteur van de Vlaamse krant De Morgen. Een gezonde mix tussen Documenta in Kassel en Marco Borsato, dat is voor hem de uitdaging. Want een goed stuk over de populaire liedjeszanger is veel moeilijker te schrijven dan een over de moderne-kunsttentoonstelling.
Onderop de voorpagina van De Morgen prijkt in beginsel elke dag een honey story, een luchtig stuk, dat man n vrouw aan de ontbijttafel tot lezen moet uitnodigen. Over de politiebewaking van de eerste mosselen in Yerseke. Of over de gezinsonvriendelijke pizza's, die voortaan taboe zijn in Japan. 'Honey, heb je dat verhaal over die pizza's gelezen?'
Desmet (37) wil de dogma's van de kwaliteitsjournalistiek doorbreken. Niet alleen de agenda volgen, een nota hier en een rapport daar, met begeleidende persconferentie, hij wil weten wat er echt leeft in de samenleving, onder het volk. De vrouw die haar kind bij het oud vuil dumpt, haalt nu ook de krant. Het nieuws mag best uit de buik van de samenleving komen.
Drie jaar geleden kwam Desmet aan het roer bij De Morgen, een krant die op sterven na dood was. Zijn voorgangers Paul Goossens en Piet Piryns hadden op voet van oorlog gestaan met eigenaar De Persgroep, die weigerde te investeren in de krant. De Morgen was jarenlang 'een ondergeschoven bastaardkind dat in de kelder zat te verkommeren', zoals Piryns de situatie destijds verwoordde.
De Persgroep had de noodlijdende krant in 1989 opgekocht, waardoor de banden met de Socialistische Partij werden doorgesneden. Maar de nieuwe eigenaar, en dan met name directeur Van Thille, had meer oog voor zijn populaire titels Het Laatste Nieuws en het tv-blad Dag Allemaal dan voor de kleine kwaliteitskrant. In De Morgen werd geen frank genvesteerd.
Bij zijn aantreden in 1994 stelde Desmet flinke eisen. Hij wilde lastige of nutteloze 'stoorzenders' op de redactie ontslaan, nieuwe mensen aantrekken, een nieuw gebouw, een nieuwe computer. Kosten: 6,5 miljoen gulden. Van Thillo, die eerder geen brood in investeringen zag, was volgens Desmet opeens 'gebeten door het krantenmicrobe'. Desmet mocht zijn gang gaan.
Sindsdien vertoont De Morgen een opmerkelijke oplagestijging, van 22 duizend tot veertigduizend kranten nu. Vorig jaar werd zelfs winst gemaakt (bijna vierhonderdduizend gulden) en voor dit jaar wordt een verdere winststijging verwacht. De Morgen is de sterkste groeier onder de Belgische kranten.
Onder Desmet probeert de krant zijn traditionele geitenwollensokkenimago af te schudden. De moraliserende toon van de wereldverbeteraar is goeddeels verdwenen. De voormalige partijkrant van de socialisten durft zelfs te twijfelen aan de zin van het bestaan. Desmet: 'De krant moet zijn als een vriend met wie je een pintje drinkt en op vakantie gaat.'
Dat uit zich ook in het hoofdredactionele 'standpunt' op pagina twee. Dat is geen commentaar, maar veeleer een overpeinzing. Volgens Desmet heeft het geen zin om meneer Kabila de les te lezen, want die luistert toch niet. Dus heeft hij het over de stedelijke jungle van Antwerpen, die leidt tot toenemende agressie tegen automobilisten en openbare-telefoongebruikers.
Herhaaldelijk gebruikt Desmet zijn kolommen om te provoceren, om reacties uit te lokken. Naar aanleiding van het schaap Dolly vroeg hij zich openlijk af of klonen misschien ook g¢ed zou kunnen zijn voor de mensheid.
Naast de grotere aandacht voor 'onnozele' onderwerpen geeft Desmet ook ruim baan aan onderzoeksjournalistiek. Die is in zijn ogen onontbeerlijk voor een kwaliteitskrant. Bij De Morgen zijn drie van de 56 redacteuren er permanent mee bezig en drie anderen springen geregeld bij. In Belgi liggen de affaires voor het oprapen.
Die aanpak levert menige primeur op. Maar sommige scoops gaan ook Desmet te ver. Hij erkent dat hij zijn mannen soms tot de orde moet roepen. Vooral als er weer zo'n fijnmazig-netwerkverhaal komt over een vermeende band tussen politicus X en schurk Y die via een bont gezelschap aan personages loopt en waarbij terloops nog een lijntje met ex-premier Vanden Boeynants wordt ontdekt.
Ook over de golf van 'onthullingen' tijdens de affaire-Dutroux, zowel in zijn krant als in andere media, is Desmet opvallend genuanceerd. 'Er was wel wat wildloperij', zegt hij bedachtzaam. Veel speculaties zoemden destijds rond en gingen een eigen leven leiden.
Bovendien werd de pers gemanipuleerd door de politiediensten (die hun 'guerre des flics' uitvochten) en door gefrustreerde magistraten. De vraag was, of de journalist zijn bron gebruikt of de bron de journalist.
Het was een moeilijke tijd voor de pers, vindt Desmet. Hij ontkent dat de uitgevers druk uitoefenden op journalisten om te scoren, omdat dat goed was voor de oplagecijfers. Destijds liet de beroepsvereniging van journalisten een waarschuwing uitgaan om de journalistieke zuiverheid te bewaren en niet toe te geven aan de druk van de uitgevers.
De druk kwam volgens Desmet eerder van de publieke opinie. Toen onderzoeksrechter Connerotte het veld moest ruimen, had het publiek zijn vertrouwen in alle publieke organen verloren. 'Daardoor werd de pers in de rol van de witte ridder gedrukt. Maar dat is niet onze rol. Die druk heeft ertoe geleid dat we speculaties iets te snel voor waarheid aannamen.'
Maar ook die bekentenis wordt snel genuanceerd. 'Carl Bernstein van de Washington Post zei al eens dat journalisten de best mogelijke versie van de waarheid moeten geven. Als het een dag later anders blijkt te zitten, dan moeten ze met een betere versie komen.'
Peter de Graaf

Foto
	Yves Desmet: 'De pers behoort niet de rol van witte ridder te hebben.' FOTO DIETER TELEMANS

