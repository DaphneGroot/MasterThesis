Hoendiep.
"Gabrug", de laatste brug van het Hoendiep (op de voorgrond het Van Starkenborghkanaal)
Oude Hoendiep parallel aan Van Starkenborghkanaal in Stroobos. In de jaren tachtig deels gedempt. Op de voorgrond de loods van scheepswerf Barkmeijer, op de achtergrond de loods van mengvoederfabriek Sikma
Het Hoendiep (Gronings: "Houndaip") is een kanaal gelegen tussen de stad Groningen en Zuidhorn (Noordhornerga). Voor 1938 heette het huidige gedeelte van het Van Starkenborghkanaal van Zuidhorn tot de Friese grens ook Hoendiep. De weg aan de zuidzijde van het Van Starkenborghkanaal heet overigens nog steeds "Hoendiep".
Het huidige diep is 15 km lang. Aan het Hoendiep liggen Groningen, Hoogkerk, De Poffert, Enumatil, Zuidhorn en Briltil.
Geschiedenis.
Het Hoendiep liep oorspronkelijk vanaf een punt ten westen van de Groninger "Aapoort" naar De Poffert. Vandaar voer men, om in Friesland te komen, via de Gave (nu grotendeels verdwenen) naar het Lettelberterdiep. Men volgde dit diep tot Briltil en ging vanaf daar via het Niekerksterdiep en het Kolonelsdiep naar het Bergumermeer.
In 1616 werd het diep verlegd. Noordelijk van Oostwold werd een verbinding gegraven van De Poffert naar het Lettelberterdiep, (het huidige tracé De Poffert - Enumatil). De Gave bij Oostwold verloor zijn betekenis en verzandde. Door het nieuwe tracé werd de verbinding ongeveer 2 km korter. In de tijd van de trekvaart betekende dit al snel een tijdwinst van één uur.
Van 1654 tot 1657 werd het Hoendiep van de Bril verlengd naar het noorden tot Noordhornertolhek. Vandaar ging men westwaarts, het huidige tracé van het Van Starkenborghkanaal, tot het weer aansloot aan het Kolonelsdiep bij Gerkesklooster.
In 1863 is een verbinding via de "Westerhaven" (een gedeelte van de voormalige stadsgracht) met het Hoornsediep gegraven en werd de "Westerhavensluis" aangelegd. Het landverkeer langs de Westerhaven naar Paterswolde, dat de nieuwe verbinding tussen het Hoendiep en de Westerhaven moest kruisen, maakte toen gebruik van de "Kroodersbrug". Om de toch wel bochtige scheepvaartroute te verbeteren, is in 1909 het Eendrachtskanaal in gebruik genomen. Later zijn de Westerhaven en het gedeelte van het diep tussen de haven en het Eendrachtskanaal gedempt. De straat naam is nog steeds Hoendiep.
Naam.
De naam Hoendiep zou afkomstig van de streek "Hoen", even ten westen van het toenmalige Groningen. De ook wel gehoorde bewering dat de naam afkomstig zou zijn van het logement De Hoen, is niet waar – het is waarschijnlijk in beide gevallen andersom.
Volgens Moritz Schönfeld verwijst de naam veeleer naar vuil, modderig water en is daarbij verwant aan namen als Hoerediep, Honte en Hunze.
