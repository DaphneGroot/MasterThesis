	Een ouderwets geprangd gemoed
	PIETER BOSKMA is een romanticus wiens productie zo langzamerhand Bilderdijkiaanse trekken begint te vertonen. Verscheen in 1995 Simpel heelal (130 volle pagina's), ook de onlangs uitgekomen bundel In de naam mag er, qua omvang, wezen. Is Boskma een bezetene die verder niets om handen heeft? Of schrijft hij aan de lopende band slappe verzen om de tijd te doden? Geen van beide veronderstellingen is vermoedelijk juist.
Van Boskma is bekend dat hij weinig affiniteit heeft met autonomistische taalsmeden als Gerrit Kouwenaar, Frans Bud en Maria van Daalen. Het woord 'zich' komt, tenzij het echt niet anders kan, in zijn idioom niet voor. Boskma schrijft groots en meeslepend, en dan kijk je niet op een bladzijde meer of minder. Wie dermate royale pozie schrijft, lokt een vlotte leeshouding uit: als je nog tachtig bladzijden te gaan hebt, sta je niet bij ieder woord stil.
Ik kan me voorstellen dat Boskma's gedichten zich er goed toe lenen voorgelezen te worden. De keerzijde daarvan is dat het brede gebaar soms ten koste gaat van intensiteit en precisie.
Zo opent het eerste gedicht: 'Het duurde nu al zeven weken en n¢g was er niet geneukt -/ elk begin is banaler dan je later vurig doorvertelt.' Inderdaad een banaal begin van een bundel; niettemin ben je meteen nieuwsgierig naar hoe het afloopt - want dat het wel treurig mo¢et aflopen, is bij een hemelbestormer als Boskma van meet af aan duidelijk.
In vier afdelingen 'Gesproken liedjes', onderbroken door episoden met de titels 'Lied van de weg terug', 'Sad song' en 'Lied voor na het einde', zien we een liefde uitbotten en verwelken. Het relaas bevat veel overtuigende momenten, maar ook veel onbegrijpelijke bladzijden, die ook niet werkelijk prikkelen erin door te dringen.
Boskma kent zijn klassieken. In de 'Gesproken liedjes' is hij vooral schatplichtig aan Gorter, soms zelfs zo sterk dat je van een pastiche kunt spreken. In de eerste afdeling staat een sensitivistische fuga: 'Je bent zo stil en zacht dat ik/ zo stil dat ik zo zacht en dat/ je bent zoals ik soms opeens/ en dat van kleuren heel de nacht/ en dat er stil een zachter ik/ dan jij opeens gesloten lacht.'
Ook Boskma beseft dat deze tederheid zich op de grens van het sentimentele bevindt, want een halve bundel later is ze omgeslagen in ijzige distantie: 'Je bent zo kil en hard dat ik/ zo kil en ook zo hard en dat/ je bent zoals ik ook opeens/ niet langer meer wil zijn.'
Ditzelfde gedicht van verdriet en berusting bevat een verwijzing naar Nijhoffs fameuze bijen, die als een Leitmotiv door de bundel gestrooid zijn: 'Met de angel in de eigen nek/ sterven de dwaze bijen./ Je gezoem vult het vertrek/ totdat zij verstijven -/ dan is het voorbij.'
Typisch Achterberg lijkt daarentegen een passage als de volgende: 'Van bron tot cataract/ heb je je bijeengepakt/ en kringelt uit het ogenblik/ tussen de klok en zijn getik:/ afgebroken molecuul/ dat tot geen atoom verviel.'
Gorter, Nijhoff, Achterberg - maar waar is Boskma? Vooral in de laatste afdeling heeft Boskma een toon gevonden die mij buitengewoon bevalt. Dodelijke ernst en onzorgvuldig verwoorde emotie hebben hier plaatsgemaakt voor humor en scherpe observaties, zonder verlies aan warmte. Een zekere Theodorus ontmoet in een 'herenbiercaf' aan het Amsterdamse Spui een meisje dat in hem een vroegere minnaar meent te herkennen: 'Hij kon zich van haar anekdotes geen enkele/ herinneren, als betroffen zij zijn tweelingbroer/ die ergens grijnzend op een strand onder palmgeruis/ zich achter zijn zonnebril lag te verlekkeren.'
Doordat Boskma hier voortdurend terloops citeert uit de rest van de bundel, relativeert hij de hele liefdesgeschiedenis zonder er een farce van te maken. Het meisje haalt herinneringen op die Theodorus volledig onbekend voorkomen: '''en hoe slapeloos/ en zwetend op de vloer en zo vermoeid we toen/ het gruis uit je pakje shag bij wijze van ontbijt,/ en hoe je weer mijn borsten zag en wilde dat ze/ om je heen en hoe we toen maar weer naar bed/ en hoe goed het paste, weet je nog hoe goed/ het paste - en hoe ik je daarna geschoren heb?''// ''Natuurlijk'', bromde Theodorus, en bad om lucht.'
Met passages als deze bewijst Boskma dat lichtvoetigheid tragiek geenszins uitsluit, en dat een ouderwets geprangd gemoed ook in caf De Zwart niet misplaatst is.
Piet Gerbrandy
Pieter Boskma: In de naam.
Bert Bakker; 80 pagina's;  29,90.
ISBN 90 351 1797 2.

