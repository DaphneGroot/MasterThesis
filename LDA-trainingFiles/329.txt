	Klaaglijn over solliciteren 300 keer gebeld
	ANP
DEN HAAG
Het Meldpunt Sollicitatieklachten heeft zaterdag, de eerste dag, iets meer dan 300 klachten binnengekregen. Het ministerie van Sociale Zaken en Werkgelegenheid in Den Haag had het meldpunt van negen uur 's ochtends tot negen uur 's avonds opengesteld.

Mensen kunnen bij het meldpunt anoniem en gratis klagen over sollicitaties die zij de afgelopen drie jaar hebben gedaan. De meeste klachten gingen over leeftijdsdiscriminatie en de afhandeling van sollicitatieprocedures.
De meeste bellers tonen zich blij dat ze eindelijk een instantie hebben waar ze hun verhaal kwijt kunnen. De vier telefoonlijnen van het meldpunt waren zaterdag continu bezet.
De bedoeling van het meldpunt is een inventarisatie te maken van de problemen die zich op de arbeidsmarkt voordoen bij sollicitaties. Het ministerie gaat later samen met werkgevers- en werknemersorganisaties bekijken hoe knelpunten kunnen worden opgelost.
De medewerkers van het meldpunt kunnen klagers ook doorwijzen naar instanties waar zij met hun problemen terecht kunnen, zoals de Commissie Gelijke Behandeling of het Landelijk Bureau Racismebestrijding.

