	'Een fout kan je werkgever miljoenen kosten'
	'SLECHTS DRIE onderwerpen zijn echt grensoverschrijdend: 'Seks, voetbal en misschien geld', vermoedt televisiepresentator Michiel Bicker Caarten. Het verklaart waarom de Nederlandse financile journalist gelooft in een grootse toekomst voor de internationale zakenzender CNBC, waar hij sinds de oprichting in 1996 een van de gezichten is. 'Het CNN van de financieel-economische wereld', zegt hij als iemand hem vraagt waar hij werkt. Alleen gaat de zender volgens de voormalige verslaggever van NRC Handelsblad en RTL Nieuws een veelbelovender toekomst tegemoet dan CNN.
Bicker Caarten, lichtgrijs kostuum en keurige scheiding, presenteert dagelijks het programma European Money Wheel dat van tien uur 's ochtends tot half drie 's middags rechtstreeks het financile nieuws uit Europa behandelt. Als Bicker Caarten van het ene naar het andere land overstapt, de stemming peilend op de belangrijkste beurzen en ondertussen overheidscijfers en verwachtingen van beursgenoteerde bedrijven meeneemt, ligt het tempo een stuk hoger dan bij het economische blokje van een gewoon televisiejournaal. Het live-element brengt ook meer spanning mee, omdat een toelichting van een handelaar of deskundige de beurskoersen zichtbaar kan benvloeden.
Dat kan, omdat onder in beeld een zogeheten ticker te zien is, een elektronisch bord met twee horizontale banden waarop de laatste koerscijfers langskomen. Zo kan het voorkomen dat onder het rood aangelopen hoofd van een beurshandelaar de mededelingen 'live' en 'New York Stock Exchange' staan, en de rest van het beeld gevuld is met koersen en indexen die van links naar rechts schieten. Dan biedt CNBC een opwindende mengeling van onderkoeld commentaar en van hysterische beelden afkomstig van camera's die permanent op de belangrijkste beursvloeren zijn neergezet.
European Money Wheel wordt gemaakt door Financial Times Television, een zuster van de Britse zakenkrant die probeert de aanwezige kennis op de redactie zoveel mogelijk te gelde te maken. In een nieuwe studio in het Londense Soho worden programma's gemaakt als European Money Wheel, FT Business Daily en de European Squawk Box. Wie echter verwacht dat elke financile journalist eruit ziet als Bicker Caarten, heeft het mis. Zijn collega's zijn jong, trendy gekleed en een enkeling heeft zelfs een wenkbrauwpiercing.
Het resultaat van hun inspanningen is in Nederland alleen te zien als dagprogrammering van de zender NBC Europe. Het moederbedrijf NBC, de oudste en grootste nationale zender van de Verenigde Staten, wil het zakenstation aanbieden als onderdeel van pluspaketten zodra die worden ontwikkeld. Tot die tijd is CNBC slechts gedeeltelijk te zien, zodat het financile nieuws uit de Verenigde Staten en uit Azi de Nederlandse kijker niet bereikt.
Desondanks beweegt CNBC hemel en aarde om zakenmannen, ook uit Nederland, voor de camera te krijgen. Bicker Caarten: 'Hoe meer echte spelers ik aan het woord krijg en hoe minder hoofdkantoren en deskundologen in beeld verschijnen, hoe beter het is.' De kwaliteit van het programma hangt volgens hem vooral af van wie hij voor de camera krijgt. 'Ik merk dat zakenmensen langzaam hun angst verliezen voor het medium televisie.'
Daar komt volgens de 41-jarige presentator, die negen van de laatste vijftien jaar in de Verenigde Staten en in Engeland werkte, bij dat het journalistieke niveau bij NBC over het algemeen hoger is dan in Nederland. 'Vooral de Amerikaanse journalist werkt heel secuur en is zich voortdurend bewust van zijn verantwoordelijkheid. Alles wordt geverifieerd en moet voor de lezer traceerbaar zijn.'
Dat kwaliteitsverschil denkt Bicker Caarten te kunnen verklaren door te wijzen op een groter reservoir aan journalistiek talent in de Angelsaksische wereld en op de strengere regels voor aansprakelijkheid. Bicker Caarten: 'Het zou niet mogen. Maar je levert beter werk af als je zeker weet dat je voor een stukkie voor de rechtbank kan worden gesleept en dat het je werkgever miljoenen kan kosten.'
Daar staat volgens hem tegenover dat collega's in de VS en in Engeland nauwelijks gevoel en belangstelling hebben voor buitenlands nieuws. En dat terwijl CNBC in Europa toch bij circa veertien miljoen huishoudens te zien is en dat NBC Europe bij ruim zestig miljoen huishoudens de tickertape kan laten langsrazen.
Veelzeggender vindt hij echter een onderzoek dat een halfjaar geleden werd uitgevoerd, waaruit bleek dat ongeveer 350 duizend mensen in Europa CNBC 'gisteren hadden gezien'. Bicker Caarten fijntjes: 'Dat zijn er nog altijd meer dan dat er lezers van de Financial Times zijn.'
Nol van Bemmel

Foto
	Michiel Bicker Caarten op tv in gesprek met zijn collega op de Londense beurs. FOTO CNB

