Tracy Chapman.
Tracy Chapman in Brugge, 2009Tracy Chapman (Cleveland (Ohio), 30 maart 1964) is een Amerikaanse singer-songwriter, bekend van hits als "Fast Car", "Talkin' Bout A Revolution" en "Give Me One Reason".
Levensloop.
Chapman studeerde aan de Tufts University in Medford (MA), waar ze in 1986 een major haalde in de antropologie en Afrikaanse studies. Tijdens haar studentenjaren begon ze met straatoptredens en speelde ze gitaar in koffiehuizen in Cambridge. Nadat ze tekende bij SBK kwam in 1988 haar titelloze debuutalbum uit, en de single "Fast Car" over een jong kassameisje dat bij voorbaat in sociaal opzicht al verloren was.
Enkele maanden later bracht ze tijdens een verjaardagsfeest van Nelson Mandela in het Wembley-stadion met enkel haar gitaar een akoestische versie van "Talkin' bout a revolution" ten gehore. Haar titelloze album werd mede hierdoor een bestseller en met veertien weken op nummer één het langst genoteerde debuutalbum op die positie in Nederland. Een jaar later won ze met dit album 4 Grammy Awards.
Met haar volgende albums, "Crossroads" en "Matters of the Heart", oogstte ze veel minder succes. Maar in 1995 bleek "New Beginning" een nieuw begin voor haar carrière. Met de single "Give Me One Reason" scoorde ze een grote hit in de Verenigde Staten. Haar achtste en meest recente album is "Our Bright Future" dat in november 2008 werd uitgebracht.
Dat laatste album trekt ook in Nederland weer de aandacht, mede dankzij een Europese tournee en de track "I Did It All".
Duet.
In 2000 zong Tracy Chapman een duet met Luciano Pavarotti in het kader van "Pavarotti & Friends" voor Cambodja en Tibet. Samen zongen zij "Baby can I hold you".
