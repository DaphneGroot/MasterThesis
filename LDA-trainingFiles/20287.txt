Jaguar Cars.
Jaguar Cars is een autofabrikant uit Engeland die zich toelegt op de productie van luxeauto's. Ford Motor Company nam Jaguar in 1990 over en bracht het merk – samen met Volvo, Land Rover en Aston Martin – onder in de Premier Automotive Group. In 2008 werd het merk samen met Land Rover verkocht aan de Indiase autofabrikant Tata.
Geschiedenis.
In 1922 richtte William Lyons de 'Swallow Sidecar Company' op in het Engelse Blackpool. Dit bedrijf hield zich voornamelijk bezig met de productie van zijspancombinaties voor motorfietsen. Tot de Tweede Wereldoorlog heette het merk SS, een afkorting van Swallow Sidecar. Na de oorlog wijzigde men de naam in Jaguar.
Vijf jaar later werd de overstap gemaakt naar carrosseriebouw, omdat met de opbouw van een aluminium carrosserie op het bestaande chassis van de Austin Seven een grote order werd binnengesleept. Een en ander nam zo'n vlucht dat William Lyons besloot zijn bedrijf meer centraal te vestigen, en in 1928 verhuisde SS naar het Engelse Coventry.
Met een compleet nieuwe lijn van sedans en sportwagens deed in 1935 de naam 'Jaguar' voor het eerst zijn intrede. Voor Jaguar betekende deze periode ook de aanvang in de autosport. Zo werd in 1936 de RAC Rally gewonnen door een SS 100.
Gedurende de Tweede Wereldoorlog lag Coventry hevig onder vuur, en het zou dan ook tot 1948 duren voordat een nieuw voertuig geïntroduceerd werd. Deze Jaguar Mk V zou een belangrijke rol spelen in de wederopbouw van het merk.
Ten behoeve van een ruimere productiecapaciteit werd in 1960 Daimler ingelijfd in de firma.
Na tal van successen in de autosport met de Jaguar C-type en Jaguar D-type stelde Jaguar in 1961 de Jaguar E-type voor, een model dat in 1966 navolging vond met een ruim 25 cm langere 2+2 versie.
In 1988, drie jaar na het overlijden van William Lyons, won Jaguar met de Jaguar XJR-9LM de 24 uur van Le Mans met aan het stuur onder anderen de Nederlander Jan Lammers.
Jaguar uit de film James Bond
