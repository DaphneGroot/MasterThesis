Nationale Maatschappij der Belgische Spoorwegen.
NMBS-trein een nog niet gerenoveerde MS 62 in Gent-Sint-Pieters
NMBS-trein locomotief HLE 16 in Köln Hauptbahnhof
De Nationale Maatschappij der Belgische Spoorwegen (NMBS), Frans: Société Nationale des Chemins de fer Belges (SNCB), is een naamloze vennootschap die in opdracht van de Belgische federale overheid treindiensten in België exploiteert. In 2006 vervoerde de NMBS 197,5 miljoen reizigers, die bij elkaar 9607 miljoen kilometer reisden op het totale netwerk van 3500 kilometer (waarvan 2998 km geëlektrificeerd).
De NMBS is de enige aanbieder van binnenlands personenvervoer per trein in België. Daarnaast is er de goederenafdeling NMBS Logistics, deze moet wel enige concurrentie dulden van privémaatschappijen.
Het logo, een hoofdletter B in een liggende ellips, werd in 1936 ontworpen door Jean de Roy. De artistiek adviseur van de NMBS, de architect Henry Van de Velde, zou de directie hebben aangezet om voor dit ontwerp te kiezen.
De 5 grootste stations zijn de 3 Brusselse stations Brussel-Zuid, Brussel-Centraal en Brussel-Noord, gevolgd door Gent-Sint-Pieters en Antwerpen-Centraal.
Aanbod.
De NMBS biedt nationaal en internationaal passagierstreinvervoer aan. Het nationale aanbod is opgedeeld in InterCity treinen, en lokale treinen, met een Brussels voorstedelijk aanbod van lokaal treinverkeer, aangeduid als S-treinen.
InterCity of IC-treinen stoppen in principe in elk groot station. Uitzonderlijk slaan bepaalde verbindingen middelgrote stations over of stoppen ze tussen steden. Lokale of L-treinen stoppen in (bijna) alle stations. S-trein is sinds 13 december 2015 de naam voor een regionale trein die deel uitmaakt van het voorstedelijke aanbod van Brussel. Tijdens de spits rijden er extra Piekuurtreinen.
Geschiedenis.
In 1926 werd de Nationale Maatschappij der Belgische Spoorwegen (NMBS) opgericht. Het nam de spoorlijnen en activiteiten van de staatspoorwegen over. De spoorwegen waren toen georganiseerd binnen het ministerie van Spoorwegen, Telegrafie en Posterijen, onder het rechtstreekse gezag van de Minister van Spoorwegen. Vanaf het einde van de 19e eeuw was het Bestuur der staatsspoorwegen begonnen met de overname van de vele private spoorwegmaatschappijen en -netten. Overigens, tot in 1958 zouden, naast de NMBS, nog enkele private spoorwegen blijven bestaan.
De Staatsspoorwegen werden gekenmerkt door politieke inmenging en een logge structuur, en hadden enkele grote corruptieschandalen meegemaakt (waardoor de Staat het Hoog Comité van Toezicht, de latere anticorruptiedienst, had opgericht). Daarenboven bleek dat een groot deel van het staatsbudget naar de spoorwegen ging, zonder duidelijk zicht op besteding en opbrengst ervan. De oprichting van de NMBS moet in die context worden gezien: een afzonderlijke rechtspersoon (een naamloze vennootschap), met eigen vermogen en financiering, zou de spoorwegen veel efficiënter kunnen beheren. Ook de in andere Europese landen werden de spoorwegen, om dezelfde redenen, in door de overheid opgerichte vennootschappen ondergebracht. De structuur en oprichting van de NMBS was overigens gelijklopend met deze van de Deutsche Reichsbahn. Ook in Belgisch-Congo had het (vergelijkbaar) samengaan van privaat initiatief met overheidscontrole goed gewerkt.
De overheid behield, via een systeem van bevoorrechte aandelen, de controle op de bedrijfsvoering van de NMBS. De Staat behield de gewone aandelen (met meervoudig stemrecht, waardoor het controle hield op de NMBS). De beleggers konden de bevoorrechte aandelen verweren, en dus intekenen op een deel van het kapitaal. Na de Tweede Wereldoorlog kocht de staat de meeste van de aandelen terug.
De NMBS had het tijdens de economische crisis in de jaren dertig erg moeilijk, door het teruglopen van goederen en reizigers. Toch kon ze enkele opmerkelijke initiatieven tot een goed einde brengen: de voltooiing van de expreslijn tussen Brussel en Gent, de elektrificatie van de lijn tussen Brussel en Antwerpen en het inleggen van sneltreinen tussen Brussel en Oostende met een rittijd van 1 uur. Op het einde van de jaren dertig boekte het bedrijf winst.
Huidige organisatie.
De NMBS is de Belgische naamloze vennootschap van publiek recht die de exploitatie en commercialisering verzekert van het nationale en internationale reizigers- en goederenvervoer per spoor. Zij staat eveneens in voor het beheer van het rollend materieel.
De NMBS stelt ruim 18.600 mensen te werk en realiseert een omzet van ongeveer 1,897 miljard euro (2005). Ze beheert ook haar deelnemingen in vennootschappen als Eurostar, Thalys, IFB, TRW en anderen.
In 1991 werd de NMBS een 'autonoom overheidsbedrijf'. Om tegemoet te komen aan de EU-regelgeving voor een vrije toegang voor alle vervoerders op het Europese spoorwegnet, werd de NMBS op 1 januari 2005 opgesplitst in drie delen: een beheerder van de infrastructuur (Infrabel), een exploitant van de treinen (NMBS) en een overkoepelende holding (NMBS-Holding). Zij vormden met hun drieën de NMBS-Groep.
Op 1 januari 2014 verdween de NMBS-groep. Infrabel werd een autonoom overheidsbedrijf. NMBS-Holding fuseerde met NMBS en veranderde haar naam in NMBS. Daarnaast werd de firma HR-Rail opgericht, als filiaal van zowel Infrabel als NMBS. HR-Rail zorgt voor het personeelsbeheer (werkgever en loonberekening) van de twee spoorbedrijven. Vakbondsleden bij de spoorwegen pleiten echter voor het samensmelten van de NMBS en Infrabel in één spoorwegbedrijf, zoals dat vóór 2005 het geval was.
Momenteel is de NMBS verlieslatend en vooral hierdoor zijn de schulden van de NMBS-Groep in 2010 opgelopen tot 3,08 miljard euro terwijl deze eind 2009 'slechts' 2,73 miljard euro bedroegen. De NMBS-Groep zag het eerste halfjaar 2011 haar omzet stijgen, en slaagde erin het verlies te verkleinen tegenover dezelfde periode vorig jaar. Dankzij de verbeterde resultaten van de NMBS trad er vanaf 2015 een schuldstabilisatie op.
Marc Descheemaecker, voormalig bestuursvoorzitter van de NMBS, loodste een zwaar besparingsplan door zijn raad van bestuur. Het hield onder meer in dat 193 treinritten werden geschrapt.
Tarieven personenvervoer.
De tarieven zijn gebaseerd op het aantal af te leggen kilometers. Dit zijn de zogenoemde tarifaire kilometers, die kunnen afwijken van de werkelijke spoorafstanden. Bij een afstand groter dan 150 km gelden de prijzen voor 150 km. De minimumprijs is die voor zes kilometer. De prijs van een heen-en-terugreis is het dubbele van de prijs voor een biljet enkele reis.
Naast de standaardvervoersprijzen kunnen toeslagen gelden voor een Thalysrit en voor het reizen naar of van Brussels Airport-Zaventem, waarvoor de NMBS een zogenoemde Diabolo-toeslag vraagt.
Naast de standaardkaartjes biedt de NMBS voor gereduceerd tarief een weekendbiljet, een heen-en-terugbiljet dat enkel in het weekend geldig is, en hebben bepaalde groepen tariefverminderingen. Vervoersbewijzen kunnen in het station gekocht worden (zowel aan het loket als aan de automaten), maar ook via het internet of met toeslag bij de treinbegeleider.
Er zijn verder abonnementen die gedurende enkele jaren "treinkaart" werden genaamd, maar nu weer abonnementen heten (zoals treinabonnement, schoolabonnement, netabonnement en Campusabonnement), meerrittenkaarten (zoals Rail Pass, Go Pass 10, en Key Card) en tijdelijke aanbiedingen. Voor grensoverschrijdende trajecten, inclusief trajecten van/tot de grens, als men voor het andere land over een abonnement of dagkaart beschikt, gelden andere tarieven.
Blue-bike.
In mei 2011 werd Blue-bike opgericht, een fietsdeelsysteem dat fietsen aanbiedt op 53 locaties verspreid over België. Het project werd mede opgericht door de NMBS-Holding en is een aanvulling op het openbaar vervoer, voor het natraject.
Activiteiten in het buitenland.
NMBS Logistics, dochteronderneming van de NMBS, rijdt nu met (goederen)treinen onder eigen licenties in Frankrijk, Duitsland en Luxemburg. Op de Luxemburg/Frankrijk-route tot Mulhouse is dat met het Sibelit-samenwerkingsverband met de Franse spoorwegen, op de route naar Keulen met het Cobra-samenwerkingsverband met de Duitse spoorwegen. In Frankrijk heeft NMBS Logistics het dochterbedrijf OSR France opgericht zodat NMBS Logistics niet afhankelijk was van SNCF-personeel voor lokale handelingen. In Noord-Frankrijk gaat OSR France, dat zijn eigen exploitatielicentie heeft, de concurrentie aan met de Franse spoorwegen voor het lokaal en regionaal goederenvervoer.
Dochterondernemingen.
Eurostation, Eurogare, Euro Immo Star en B-Parking werden opgericht door de NMBS.
De spoorwegmaatschappij participeert in Cambio; daarnaast ook in BeNe Rail, voor het distribueren van internationale tickets samen met de NS; Transurb, een samenwerking met de MIVB voor het realiseren van projecten omtrent publiek transport; Railtour, een internationaal reisbureau voor bedrijven, en als laatste Publifer, de eigenaar van de reclamepanelen in de stations. De maatschappij is tevens aandeelhouder van Eurostar en THI FACTORY (Thalys). Train World is het treinmuseum van de NMBS.
