Sarit Hadad.
Sarit Hadad (Hebreeuws: שרית חדד), geboren als "Sara Hodedtov" (Hadera, 20 september 1978) is een Israëlische zangeres.
Levensloop.
Hadad komt uit een muzikale familie. Toen ze nog maar acht jaar oud was trad ze al op als "wonderkind" door op de piano klassieke muziek te spelen. Ze had echter haar ouders niet over deze optredens verteld, dus toen die dat ontdekten was het voorbij. In de tijd dat ze niet mocht optreden leerde ze zichzelf o.a. orgel, gitaar, accordeon en darbuka spelen. Ze werd bekend onder haar artiestennaam Sarit Hadad.
Toen Hadad vijftien was kwam ze bij de "Hadera Youth Band". Dit was haar eerste stap in de richting van een solocarrière. Op haar zeventiende bracht ze haar eerste soloalbum uit. Sindsdien heeft ze vele soloalbums uitgebracht, waarin vele nummers die bovenaan in de Israëlische hitparade stonden. Hadad zingt vooral in het Hebreeuws, maar ook in het Engels, Arabisch, Turks, Frans, Bulgaars en Grieks.
De Israëlische staatsomroep IBA selecteerde haar om haar land te vertegenwoordigen op het Eurovisiesongfestival in 2002 met het lied "Light a candle" (Let's light a candle together). Het liedje bracht enige controverse teweeg omdat niet iedereen het gepast vond dat een Israëlische afgevaardigde een vredeslied zou zingen. Er gingen zelfs stemmen op om Israël te diskwalificeren. Omdat er op het Eurovisiesongfestival echter geen regel bestaat die over politieke situaties gaat mocht zij gewoon meedoen en werd vervolgens twaalfde. Het was de enige keer dat Hadad op sjabbat heeft opgetreden. Haar muziek valt onder mizrachie (oosters).
In 2007 liet Madonna in een interview weten fan van Hadad te zijn.
