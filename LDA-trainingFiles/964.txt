	Palestijnse president krijgt uitbundig onthaal in Hebron Arafat reikt joodse kolonisten de hand
	Van onze correspondent
Jan Keulen
AMMAN
Met een triomfantelijke intocht van Yasser Arafat werd zondag de bevrijding van Hebron gevierd door de Palestijnse bevolking. Dertigduizend opgetogen Palestijnen bereidden hun president een groots onthaal. Arafat riep in een toespraak op tot verzoening met de joodse kolonisten in de stad.
'Terwijl ik hier in Hebron ben zeg ik: wij willen geen confrontatie met de kolonisten. Ik zeg hen dat ook wij een rechtvaardige vrede willen.' De kolonisten toonden zich echter niet onder de indruk van Arafats uitgestoken hand. 'Vandaag wint het terrorisme', zei woordvoerder Noam Arnon. Hij noemde Arafats bezoek aan Hebron 'een ramp'. Er wonen ongeveer vierhonderd kolonisten in Hebron, te midden van 120 duizend Palestijnen.
De kolonisten wezen erop dat Arafats veiligheidschef, kolonel Jibril Rajub, een dag eerder de aanwezigheid van de Israëli's in Hebron een 'zware steen op de maag van de Palestijnen' had genoemd. Rajub had de kolonisten, 'die zich schuldig maakten aan het lastig vallen van de Palestijnen', opgeroepen de stad te verlaten.
De Israëlische regering diende een officiële klacht in bij de Palestijnse Autoriteit over Rajubs uitlating. Tegelijkertijd lijkt de samenwerking tussen het Israëlische leger en de Palestijnse politie soepel te verlopen. Israëlische soldaten zijn nog aanwezig in een deel van het centrum van Hebron om een aantal joodse enclaves daar te beschermen.
De Israëlische minister voor Binnenlandse Veiligheid, Avigdor Kahalani, zei alle vertrouwen te hebben in kolonel Rajub om de orde en rust in Hebron te handhaven. Rajub moet onder andere het hoofd bieden aan de islamitische beweging Hamas, die veel invloed geniet in de stad van de aartsvaders. Het hoofdkwartier van de door Rajub geleide Palestijnse Preventive Security zal binnenkort worden verplaatst van Jericho naar Hebron.
Arafat riep zondag, in een duidelijke vingerwijzing naar Hamas, de Arabische bevolking van Hebron op de 'nationale eenheid' te bewaren. 'Wij moeten ons verenigen en samen de Palestijnse staat opbouwen.'
Volgens Arafat zullen de duizenden Palestijnse gevangenen die in Israël worden vastgehouden, binnenkort worden vrij gelaten. Arafat werd luid toegejuicht toen hij aankondigde dat ook Ahmed Yassin zal worden vrij gelaten, de zieke en bejaarde oprichter van Hamas.
De Palestijnse president, die een uitgelaten en zelfverzekerde indruk maakte, beloofde dat na Hebron 'de bevrijding van Jeruzalem' volgt. Het oostelijke deel van Jeruzalem is de laatste grote plaats op de Westelijke Jordaanoever, met een bevolking van zo'n 160.000 Palestijnen, die nog bezet wordt gehouden door Israël.
Voor de Israëlische premier Netanyahu staat Jeruzalem echter niet ter discussie. 'Arafat kan wel van alles willen', stelde Netanyahu vast in een tv-interview. 'Maar we gaan Jeruzalem niet herverdelen. We gaan geen Berlijnse Muur bouwen in het centrum van de stad.' Volgens Netanyahu moet er een einde komen aan de situatie 'dat de Israëli's alleen maar geven en de Palestijnen alleen maar ontvangen'. Het vredesproces kan volgens de Israëlische premier alleen slagen als 'de Palestijnen hun beloftes nakomen'.

