Veronica Omroep Organisatie.
De Veronica Omroep Organisatie (VOO) was een Nederlandse omroeporganisatie die tussen 1 juni 1976 en 31 augustus 1995 radio- en televisie-uitzendingen produceerde voor de publieke omroep. Publiek was de Veronica Omroep Organisatie kortweg bekend als "Veronica"; de naam Veronica werd echter ook voor en na de periode bij de publieke omroep nog voor enkele radio- en televisiezenders gebruikt; zie hiervoor Veronica (media).
Historie.
De Veronica Omroep Organisatie kwam voort uit de zeezender Radio Veronica. De legaliteit van Radio Veronica die vanaf de Noordzee opereerde was altijd onderwerp van discussie en de zendpiraat wist te ontsnappen aan overheidsingrijpen door het schip buiten de Nederlandse territoriale wateren te verankeren. In 1974 ratificeert Nederland het verdrag van Straatsburg uit 1965 waardoor medewerking aan radio-uitzendingen vanuit internationale wateren verboden wordt. Op 31 augustus 1974 moesten de activiteiten van Radio Veronica en andere zeezenders worden gestaakt. Alleen Radio Mi Amigo en Radio Caroline vanaf zendschip M.V. Mi Amigo zou de antipiratenwet negeren.
Oprichting.
Door het (aankomende) verbod op de zeezenders werd in 1973 door de initiatiefnemers van Radio Veronica de Veronica Omroep Organisatie opgericht en werd een lastige strijd gevoerd om een officiële zendvergunning binnen het publieke bestel te verkrijgen. Minister van Doorn betoogde aanvankelijk succesvol dat de omroep geen aanvulling op het bestaande aanbod vormde. In september 1975 kreeg de omroep als aspirant toch drie uur radio en één uur televisie per week (later door Rob Out opgespaard tot 1 keer in de drie weken Veronica op tv), dankzij een tussenkomst van de Raad van State die een beslissing van Van Doorn verbrak.
Bloei-jaren binnen het publiek bestel.
Minister Brinkman slaat op de "kop van jut" tijdens de opening van de nieuwbouw voor omroep Veronica in Hilversum (1987)
De aanvraag voor de C-status ging door dankzij een positieve uitspraak van de Raad van State. Hierna kwam er steeds meer radio- en TV-zendtijd voor de omroep. In 1976 geeft de Veronica Omroep Organisatie de TV-gids Veronica Magazine uit waarin alle radio- en televisieprogramma's staan. Dit blad bestond toen al vijf jaar maar vanaf 1976 wordt het een omroepgids met het spoorboekje voor radio en tv. Veronica Televisie start op 21 april 1976. Veronica groeit uit tot een grote omroep die een hoge populariteit onder jongeren bezit.
In jaren 80 groeit Veronica hard door en bereikt van C-status, via de B-status (Veronica was na de TROS de tweede omroep die een B-Status kreeg) uiteindelijk de (dubbele) A-status. Veronica komt met vernieuwende programma's als "Club Veronica" dat veel jong talent voortbrengt en schokt Nederland door voor het eerst erotiek op TV te brengen; eerst met "Emmanuelle" en later met "De PinUp Club" van programmamaker Jef Rademakers. Veronica is in de jaren 80 en begin jaren 90 met dj's als Erik de Zwart, Edwin Diergaarde, Rob Stenders, Peter Teekamp, Jeroen van Inkel en Adam Curry ook erg populair op Radio 3.
Einde van het publieke tijdperk.
Per 1 september 1995 verliet de Veronica Omroep Organisatie de Publieke Omroep en startte een commerciële omroep. Er kwam een eigen TV-zender; Veronica TV en naast Radio Veronica (vanaf dan Hitradio Veronica) verschenen de zenders Veronica Nieuwsradio en Kink FM. De organisatie is als de Vereniging Veronica deel gaan uitmaken van de joint venture Holland Media Groep (tegenwoordig RTL Nederland).
Van de buis.
In 2001 treedt de Vereniging, voornamelijk ingegeven door persoonlijke onenigheden, uit de HMG. Het lukt in de daaropvolgende jaren niet om een zelfstandige tv-speler te worden en de Vereniging belandt aan de rand van de afgrond. In 2003 neemt ze een aandeel in SBS, gelijktijdig de tijdschrifttak aan SBS verkopend. De merknaam Veronica wordt in licentie gegeven aan een tv-kanaal van SBS (voorheen V8) en de merknaam Radio Veronica aan de oldieszender van Sky Radio (voorheen Radio 103 De Gouwe Ouwe Zender). In 2005 verkoopt de Vereniging haar aandelen SBS en is dan voor het eerst sinds 1976 geen tv-bedrijf meer. De Vereniging Veronica concentreert zich voortaan op het vastleggen van haar rijke omroephistorie en op het stimuleren van de Nederlandse radio middels de alternatieve kabelzender Kink FM, het opleidingstraject Veronica Radioschool en sinds kort het opleidingstraject Veronica Filmschool.
In oktober 2007 verschijnt het lijvige "Herinnert u zich deze nog?" met meer dan duizend unieke illustraties. Dit boek gaat over de omroep Veronica na de zeezendertijd.
Mijlpalen.
19-07-1973 Veronica heeft definitief besloten een zendmachtiging aan te vragen als C-omroep. Rob Out is benoemd tot algemeen directeur en Mr. Bordewijk tot voorzitter van de VOS (Veronica Omroep Stichting). De officiële aanvraag wordt in augustus ingediend. De naam is nu: “Veronica Omroep Organisatie”.
20-08-1973 Minister van Doorn van CRM deelt mee dat er nu ook ‘s nachts zal worden uitgezonden op Hilversum 3. Daarmee wordt 15 oktober gestart.
13-11-1973 Zware storm bemoeilijkt de bevoorrading. Eerste flightshow bij Veronica! Een soort Drive-in show in een vliegtuig.
05-12-1973 Minister van Doorn adviseert negatief op de aanvraag van Veronica.
19-12-1973 Het bestuur van de NOS verklaart dat het onmogelijk is Veronica binnen het omroepbestel in te passen. In de Kamer wordt er wéér over het anti-piratenwetje gedebatteerd.
22-01-1974 12 stemmen tegen en 49 vóór het anti-piratenwetje. De Eerste Kamer neemt de wetten 11373 en 11374 aan. Veronica wordt echter niet eerder ‘aangepakt’ voordat er besloten is over de zendmachtiging van Veronica. Een adempauze! Rob Out is teleurgesteld en merkt op "Een condoleance is wel op zijn plaats".
12-02-1974 Minister van Doorn laat het Veronica-bestuur weten dat ze niet toegelaten worden tot de ether als zendgemachtigde. De tweede aanvraag van Veronica om te worden erkend als C-omroep blijft van kracht (onder de naam Veronica Omroep Organisatie).
09-05-1974 Minister van Doorn kondigt aan dat na 1 juli zal worden opgetreden tegen de Zee zenders. Hij hoopt voor die datum de beslissing te hebben genomen over de aanvraag van Veronica voor de C-status. Op dat moment loopt bij Veronica een onderzoek naar het aantal leden.
19-07-1974 Minister van Doorn beslist dat Veronica geen zendtijd krijgt als C-omroep, omdat blijkt dat 86 procent van de leden niet staan ingeschreven bij de dienst Omroepbijdragen en dus niet mee kunnen tellen als wettelijk lid. Rob Out laat weten ‘zo lang mogelijk‘ door te gaan.
23-07-1974 Veronica overweegt opnieuw een zendvergunning aan te vragen, nu als aspirant omroep. Daar hebben ze wel genoeg leden voor, namelijk 40.000. Veronica gaat bij de Kroon in beroep tegen de beslissing van de Minister, omdat hij een heleboel argumenten heeft waar Veronica het niet mee eens is, aldus Rob Out.
12-08-1974 Het Koninklijk Besluit waarin de wijziging van de Telegraaf- en Telefoonwet wordt bekrachtigd wordt ondertekend. Dit betekent dat uitzendingen vanaf zee strafbaar worden. Er wordt bekendgemaakt dat de zeezenders na 31 augustus moeten zwijgen.
31-08-1974 De laatste uitzenddag van Veronica als zeezender. Alle programma's zijn vandaag voor het laatst te horen. Als laatste reclamespot wordt die van Caballero uitgezonden, omdat Caballero een van de langste adverteerders is geweest. In de studio is een groot deel van de Veronica-medewerkers aanwezig. Na twee coupletten van het Wilhelmus haalt hoofdtechnicus José van Groningen het kristal uit de zender en aan 14 jaar radiogeschiedenis vanaf zee wordt een abrupt einde gemaakt.
02-09-1975 Vanaf 1 januari 1976 krijgt de Veronica Omroep Organisatie drie uur radio- en één uur televisiezendtijd per week. Dit heeft de Veronica te danken aan een advies van de Raad van State, nadat Veronica een beroep had ingediend tegen de beslissing van minister van Doorn. “Veronica is aan land!” is de slogan.
01-01-1976 Veronica begint met uitzendingen op radio en televisie als aspirant omroep.
14-02-1977 De aanvraag wordt afgewezen (Er zijn niet genoeg leden die echt meetellen).
10-10-1977 Afwijzing van de tweede aanvraag. Bij de steekproef bleek dat Veronica ook percentagegewijs niet genoeg leden had.
21-11-1977 Derde aanvraag C-status. Er loopt een onderzoek naar de commerciële bindingen van Veronica.
15-09-1978 De Raad van State beslist dat dit onderzoek niet belemmerend mag werken op de toewijzing van de C-status aan Veronica, omdat deze twee zaken niets met elkaar te maken hebben.
13-10-1978 Toewijzing van de zendtijd behorende bij de C-status. Per 15-11-1978 ook op de zondagmiddagen televisiezendtijd.
06-02-1981 De aanvraag wordt afgewezen. Aanvragen moeten in de maand april worden ingediend.
07-10-1981 Veronica krijgt een brief van CRM‚ waarin staat dat ze het wenselijk vinden dat er voor 1 april 1982 een beslissing valt.
01-10-1982 Veronica krijgt zendtijd als B-omroep.
30-12-1983 Veronica vraagt de A-status aan bij WVC.
25-01-1984 WVC weigert de aanvraag in behandeling te nemen met als argument dat de aanvragen in de maand april moeten worden ingediend.
06-02-1984 Veronica gaat in beroep tegen de beslissing van WVC.
01-04-1984 Veronica vraagt voor de tweede keer de A-status aan.
18-02-1985 Veronica spant een kort geding aan tegen WVC bij de Haagse Rechtbank. Veronica en WVC zijn het oneens over de datum waarop de leden geteld moeten worden. Veronica wil dat de beslissing al in het schema van 1985 zou worden verwerkt.
12-03-1985 Uitspraak van het kort geding: Veronica krijgt gelijk wat betreft de peildatum, gezien het feit dat de minister eerder ook uitzonderingen heeft gemaakt. De Minister hoeft echter niet al voor 1 oktober 1985 zijn beslissing in laten gaan.
02-04-1985 Veronica dient beroepsschriften in tegen de weigering van de minister om te beslissen op haar aanvragen. De Minister had laten blijken niet voor 1 april 1985 te beslissen.
02-04-1985 Veronica dient de aanvraag in voor de A-status met ingang van 1 oktober 1986.
23-04-1985 Het beroep van 6 februari wordt behandeld.
13-06-1985 WVC maakt de uitslag van de ledentelling bekend en de minister beloofd de bovengrens als uitgangspunt te nemen.
08-07-1985 De Omroepraad adviseert WVC negatief inzake de aanvraag van Veronica op 1 april 1984.
11-07-1985 Het beroep van Veronica wordt afgewezen (zaak van 23 april 1985).
12-07-1985 Veronica krijgt een brief van de Minister, waarin hij de A-status afwijst.
23-07-1985 Veronica gaat in beroep tegen de beslissing van de Minister van 12 juli 1985.
30-08-1985 De Raad van State beslist dat de Minister zijn besluit moet vernietigen en binnen 14 dagen een nieuwe beslissing moet nemen.
04-09-1985 Veronica krijgt een telex van WVC waarin wordt besloten Veronica aan te merken als A-omroep. Wanneer zendtijduitbreiding ingaat wordt nog nader bekendgemaakt.
09-09-1985 De Raad van Beheer van de NOS krijgt een telex van WVC waarin staat dat de nieuwe schema's voor televisie ingaan per 30 september en voor radio per 1 december 1985. Veronica zal daarbinnen als A-omroep meedraaien.
Omroepsters.
Nadat Veronica commercieel ging, bleven de omroepsters nog op het scherm, ook nadat de zender in Yorin werd omgedoopt zijn de omroepsters nog gebruikt tot maart 2003, waarna deze als laatste tv zender ook de omroeper heeft afgeschaft.
