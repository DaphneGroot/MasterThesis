	Zalm stelt landen in Zuid-Europa gerust over euro
	Van onze verslaggever
DEN HAAG
Landen die pas één of twee jaar na 1999 kunnen meedoen met de euro, de gemeenschappelijke Europese munt, kunnen zichzelf nog steeds beschouwen als deelnemers van het eerste uur. Dit schijft minister Zalm in een brief aan zijn collega-ministers van Financiën in Italië, Spanje en Portugal.
In die landen was opschudding ontstaan na uitlatingen van de minister afgelopen maandag. In een informeel gesprek met buitenlandse journalisten had Zalm, die het komende half jaar de vergadering van Europese ministers van Financiën voorzit, gesuggereerd dat de Zuid-Europese landen misschien niet vanaf de start van de monetaire unie mogen meedoen met de euro.
De gemeenschappelijke Europese munt wordt begin 1999 ingevoerd in het girale betalingsverkeer, en zal in 2002 definitief de nationale munten en bankbiljetten vervangen. Alleen landen die voldoen aan de strenge toelatingscriteria mogen meedoen in 1999. In zijn brief 'verheldert' Zalm zijn uitspraken. 'Landen die zich een of twee jaar later kwalificeren, maar nog steeds voor de invoering van de biljetten en munten in 2002, kunnen zichzelf beschouwen als deelnemers aan de eerste golf van de EMU. Ik heb absoluut geen voorselectie willen maken.'
De pers in Zuid-Europa was vooral gevallen over de kwalificatie 'hysterisch', die Zalm zou hebben gebruikt voor de mediterrane angst dat men begin 1999 niet mee mag doen. De Portugese premier A. Guterres heeft zelfs opheldering gevraagd bij premier Kok. Die ontkent, net als Zalm, dat het woord gebruikt is. 'Het is allemaal een stormpje in een glas water', zei Kok gisteren.

