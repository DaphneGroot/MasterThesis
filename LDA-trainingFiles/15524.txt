Hoogstraten.
Hoogstraten is een stad en gemeente in de Belgische provincie Antwerpen. De stad ligt in de Kempen, tegen de grens met Nederland. Hoogstraten telt ruim 21.000 inwoners, waarvan 3.446 inwoners (meer dan 15%) uit Nederland komen. Hoogstraten is de hoofdplaats van het gerechtelijk kanton en kieskanton Hoogstraten.
Toponymie.
Sinds het ontstaan van Hoogstraten omstreeks 1210 tot diep in de 18e eeuw waren er verschillende spelwijzen in gebruik voor het toponiem. Zo werd de plaatsnaam gedurende deze periode afwisselend als "Hoochstratum", "Hochstraten", "Hoestraten", "Hoochstraten", "Hoistraten", "Hoighstraten", "Hoichstraten", "Hoeghstraten", "Hoechstraten" en "Hoegstraten" geschreven. Van de 18e eeuw tot 1930 was de officiële spelling "Hoogstraeten". In 1930 besloot de Koninklijke Commissie van Toponymie en Dialectologie de spelling te moderniseren tot Hoogstraten.
Leo Hermans verklaart het toponiem Hoogstraten in het jaarboek van de Hoogstratens Oudheidkundige Kring "Toponymie van Hoogstraten" als volgt: "De naam Hoogstraten kan wijzen op de hoge ligging van de straat of kan de naam zijn van de belangrijkste straat van het dorp"..
Een andere, aansluitende verklaring, vertrekt van de Germaanse woorden "Hauha" (hoog) en "strata" (straat). Guy Muësen stelt in "Meerle en het Land van Hoogstraten in de Middeleeuwen" dat het Germaanse woord "strata" is afgeleid uit het Latijn en verwijst naar een heirbaan. Hij beargumenteert deze verklaring uit het feit dat vele plaatsen die aan zulke heirbaan lagen, nog steeds een naam hebben die is afgeleid van "strata".
De Romeinen plachten hun wegen over hoogten aan te leggen. In het Engels duidt het woord "highway" (Oudengels: heahweg, heahstræte = high street) een hoofdweg aan tussen twee steden en vroeger vooral oude Romeinse wegen die zoals gezegd veelal hooggelegen waren.
Deze weg in Hoogstraten was volgens sommigen onderdeel van de handelsroute van Leuven naar Breda, die op een hoogterug doorheen het Land van Hoogstraten liep en waarlangs Hoogstraten ontstond. Volgens andere bronnen zou het om de handelsweg van Antwerpen naar ’s-Hertogenbosch gaan die langs de stad liep. Wellicht liepen beide routes in Hoogstraten over dezelfde weg.
Ontstaan.
Begijnhof en Sint-Jan Evangelist en Heilige Begga Begijnhofkerk
Café-feestzaal "De Wachtzaal", vroeger lokaal van de Sint-Sebastiaansgilde.
Hoogstraten werd in 1210 gesticht door Hendrik I hertog van Brabant en voorzien van vrijheidsrechten. Hierdoor ontwikkelde Hoogstraten zich tot een klein handelsstadje. Hoogstraten werd gesticht binnen de parochie Wortel (reeds vermeld in 1155), waardoor de grote Sint-Katharinakerk van Hoogstraten de dochterkerk werd van de kleine Sint-Jan Baptistkerk van Wortel. Ook het kasteel van Hoogstraten bleef onder de parochie van Wortel.
De Bredase geschiedschrijver Thomas Ernst van Goor lanceerde in zijn werk "Beschryving der Stadt en Lande van Breda" (1744) de theorie dat Hoogstraten gesticht werd door een Vikinghoofdman Gelmel. Op het einde van de 19e eeuw werd deze theorie overgenomen en verkeerdelijk beschouwd als een echte oude legende die mondeling overgeleverd werd.
In de 17e-eeuwse bron die Van Goor voor zijn theorie gebruikte, spreekt men echter niet van Vikingen, maar wel van Hunnen. Voor Breda bestaat er echter wel een legende over de Vikingen. In deze Bredase legende, die reeds in 1460 neergeschreven was, is er wel sprake van Hoogstraten, maar niet van Gelmel. Er zijn ook nooit archeologische aanwijzingen gevonden van de aanwezigheid van Vikingen in Hoogstraten.
Een theorie die lang werd aangehouden, is dat Hoogstraten en Wortel gesticht werden binnen Rijkevorsel. Men beweerde lange tijd dat Rijkevorsel ouder zou zijn dan Wortel en dat de kerk van Rijkevorsel de moederkerk van die van Wortel was. Recent onderzoek bracht echter aan het licht dat dit niet klopte. Hierdoor verviel de theorie.
Toch blijft er bij de nieuwe theorie een probleem. De oude oorkonde, hoewel waarschijnlijk vervalst, wat overigens veel voorkwam, vertelde iets over de grondverdeling tussen de Sint-Michielsabdij van Antwerpen en het kapittel van Onze-Lieve-Vrouwekerk te Antwerpen. Beide hadden vele gronden in dit gebied, dat volgens deze oude oorkonde "furgularus" heette. De nieuwe theorie veegt dit alles van tafel en laat daar een leemte over. Waardoor de oude theorie toch nog haar kracht kan hebben.
Ook andere theorieën zoals dat Hoogstraten aan den Aard of de Sint-Katelijnekapel ontstond, zijn onjuist.
Het graafschap en hertogdom Hoogstraten.
In 1518, onder graaf Antoon I van Lalaing werd het de hoofdplaats van het graafschap Hoogstraten. In 1740 werd het graafschap verheven tot hertogdom.
De Franse Tijd (1795-1814).
Op 11 januari 1814 werd in de Noorderkempen de Slag bij Hoogstraten uitgevochten. Dit betekende het einde van de Franse Tijd in Hoogstraten.
Kernen.
De gemeente bestaat naast Hoogstraten zelf nog uit de deelgemeenten Meer, Meerle, Meersel-Dreef, Minderhout en Wortel. De noordelijkste woonkern van België is Meersel-Dreef. Daarnaast is er nog het gehucht Bollekens.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De stad Hoogstraten ligt in het kieskanton Hoogstraten en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
(Voormalige) Burgemeesters.
Het Klein Seminarie werd opgericht in 1834 als Aartsbisschoppelijk College
"Het Gulden Vlies". Een uit de eerste helft van de 16de eeuw daterend herenhuis, vanaf 1780 pastorie, later dekenij van de Sint-Catharinakerk
Bron: Leunen, M. (1982) "Hoogstraten. Historisch fotoboek".
Legislatuur 1977 - 1982.
Naast de traditionele partijen trad ook de partij FB (FusieBelangen) in de politieke arena, de opvolger van 'Gemeentebelangen Meer' met de voormalige Meerse burgemeester Fons Sprangers aan het roer. Eveneens Meerse roots had de kartellijst KGB (Kristelijke Gemeentebelangen) van Jos Van Aperen. Na de verkiezingen werd Fons Sprangers burgemeester.
Legislatuur 1989 - 1994.
De Christendemocraten trokken deze verkiezingen in verspreidde slagorde naar de kiezer. Zo was er naast de CVP-lijst ook de scheurlijst DE (Democratische Eenheid) van plaatsvervangend burgemeester Fons Jansen. De FB werd omgedoopt naar AGALEV. De KGB werd omgevormd tot de KVB (Kristelijke Volksbelangen).
Legislatuur 2001 - 2006.
De Christendemocraten trokken deze verkiezingen in verspreidde slagorde naar de kiezer. Zo was er naast de CVP-lijst ook de scheurlijst HOOP (Hoogstraatse Onafhankelijke Open Partij) van voormalig schepen Staf Peerlinck. Het kwam tot een bestuursakkoord tussen de KVB van zittend burgemeester Arnold Van Aperen en HOOP. Van Aperen haalde 2.585 voorkeurstemmen. Het schepencollege werd vervolledigd door Jos Martens, Marcel Van Hamel, Roger Van Aperen (allen KVB), Rene Sprangers en Staf Peerlinck (beiden HOOP). OCMW-voorzitter bleef net als tijdens de vorige legislatuur Jos Brosens.
Legislatuur 2013 - 2018.
Groen, sp.a en HOOP bundelden de krachten en kwamen op met de lijst 'ANDERS'. De KVB werd omgedoopt tot Hoogstraten Leeft. Burgemeester is Tinne Rombouts (CD&V). Zij leidt een coalitie bestaande uit CD&V en N-VA. Samen vormen ze de meerderheid met 15 op 27 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Bezienswaardigheden.
Voormalige herberg "Brouwershuis", eertijds ook "Wachtzaal aan de statie", in 1887 opgericht door transportbedrijf Van Gend & Loos. Voorheen lokaal van de Sint-Jorisgilde
Onderwijs.
Hoogstraten is ook een regionaal onderwijscentrum, met onder andere vier secundaire scholen. In het Klein Seminarie en het Instituut Spijker kan men de meeste ASO-richtingen volgen, zoals de samenstellingen van Latijn, Grieks, Wetenschappen, Wiskunde, Moderne talen en Humane wetenschappen.
Verder zijn er nog twee technische/beroepsscholen: VTI Spijker en VITO.
Het VTI biedt technische en beroepsrichtingen aan in de sectoren hotel, kantoor, toerisme, voeding-verzorging, bakkerij, restaurant-(groot)keuken en sociaal technische wetenschappen.
Het VITO biedt ook technische en beroepsrichtingen, maar in de sectoren Hout, Bouw, Chemie, Land- en Tuinbouw, Elektronica en Elektriciteit-Mechanica.
Zowel het Klein Seminarie (jongens) als het Spijker (meisjes) bieden een internaat aan (in tegenstelling tot de scholen zelf zijn de internaten gescheiden).
Door de nabijheid van de grens en de aanwezigheid van een internaat volgen nogal wat Nederlandse leerlingen er secundair onderwijs: afhankelijk van het leerjaar en de studierichting: 8 à 25%.
