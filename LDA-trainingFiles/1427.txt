	Raytheon doet nieuwe overname defensiebedrijf
	AP, Reuter
NEW YORK
Het Amerikaanse defensieconcern Raytheon neemt de divisie militaire elektronica van Texas Instruments over. Daarmee is een bedrag gemoeid van 2,95 miljard dollar (5,2 miljard). De overname is een verdere stap in de concentratiegolf in de Amerikaanse defensie-industrie, die vier jaar geleden begon.
De overname van de defensietak van Texas Instruments is al de derde acquisitie van Raytheon in nog geen twee jaar. In april kocht het concern E-systems voor meer dan 2 miljard dollar en een jaar later verwierf Raytheon de activiteiten van Chrysler op het terrein van militaire electronica voor 475 miljoen dollar.
Door de aankoop vergroot Raytheon zijn jaaromzet met 1,8 miljard dollar tot ongeveer vijftien miljard dollar (26,3 miljard). Bij de divisie militaire elektronica van Texas Instruments werken 12 duizend mensen. Ze produceren onder meer geleide wapens, raketten en radarsystemen. De overige activiteiten van Texas Instruments liggen vooral op het terrein van halfgeleiders.
De overneming vormt een nieuwe stap in het concentratieproces in de Amerikaanse defensie-industrie. De fusie- en overnamegolf kwam op gang onder druk van de bezuinigingen op de militaire uitgaven na de beÃ«indiging van de koude oorlog. Vorige maand kondigden Boeing en McDonnell Douglas een mammoetfusie aan.


