Martinair.
TransPort Building - Hoofdkantoor van Martinair en Transavia, Schiphol-Oost.
Martinair is een Nederlandse luchtvaartmaatschappij die op 24 mei 1958 werd opgericht door Martin Schröder en John Block onder de naam "Martin's Air Charter". In 1966 werd de naam gewijzigd in 'Martinair Holland'. Sinds 31 december 2008 maakt Martinair deel uit van de KLM-groep en valt daarmee tevens onder de holding Air France-KLM.
Sinds november 2011 is Martinair nog uitsluitend een vrachtmaatschappij. De passagiersdiensten en het bijbehorende personeel zijn overgegaan naar moedermaatschappij KLM.
Geschiedenis.
Eind jaren 50 was het nog vijf uur vliegen naar de eerste bestemming in het buitenland: Palma de Mallorca. De eerste vluchten werden uitgevoerd met een De Havilland DH 104 Dove.
Het eerste straalvliegtuig van de maatschappij, een DC-8, werd in 1967 aangeschaft. Dit bracht het vliegen binnen het bereik van Jan Modaal. Martinair ging op grote schaal chartervluchten uitvoeren, voornamelijk voor de groeiende massa vakantiegangers. Daarnaast groeide het aantal 'bijzondere vluchten', zoals vliegtrips van leden van regering en koningshuis, sportploegen, de zogenaamde 'gipsvluchten' en vluchten van Mekkagangers.
Sinds 1968 was 50% van de Martinair-aandelen in het bezit van de KLM. Na een eerste poging van KLM de overige aandelen over te kopen van Nedlloyd in 1998, waarvoor de Europese Commissie geen toestemming gaf, om een monopoliepositie op de Nederlandse markt te voorkomen, lukte dit in 2008. De aandelen werden overgekocht van het Deense Maersk, dat sinds 2005 eigenaar was van P&O-Nedlloyd, en sinds 31 december 2008 is Martinair een 100%-dochter binnen de KLM-groep geworden.
In 1969 werden DC-9's aangeschaft, de eerste nieuw bij de fabriek bestelde vliegtuigen. Een nieuwe fase brak aan in 1973 met de aanschaf van vier DC-10's. De aangeschafte versie van deze grote toestellen kon gemakkelijk van passagiers- tot vrachtvliegtuig worden omgebouwd, waardoor de bedrijfsvoering flexibeler werd. Bijna 20 jaar later was Martinair uitgegroeid tot een internationaal opererende lijndienst- en chartermaatschappij en vrachtvervoerder. Samen met de verschillende dochterondernemingen vormen ze de Martinair Holland Groep, waarvan de luchtvaartonderneming nog steeds de belangrijkste poot is. In 1987 werd de eerste Boeing 747-200CF nieuw aangeschaft en in gebruik genomen.
Martinair had in 2004 in totaal 3600 mensen in dienst en vestigingen over de hele wereld. De jaarlijkse omzet bedroeg in dat jaar ongeveer 1 miljard euro, waarvan ruim de helft afkomstig uit het vrachtvervoer. Dochterondernemingen zijn de Martinair Flight Academy (gevestigd op Lelystad Airport) en Tampa Cargo Airlines (57% belang).
Martinair verkocht in juni 2007 zijn meerderheidsbelang van 57% in Tampa Cargo Airlines.
Dochterondernemingen waren Martinair Partyservice (verkocht in 2006 aan Maison van den Boer), Martinair Promotions (in januari 2008 verkocht aan Zaankracht als onderdeel van Skyjob), MARFO/Martinair Food B.V. (vliegtuigcatering, in januari 2008 verkocht aan het Marfo-management), Skyjob (uitzendbureau, in januari 2008 verkocht aan Zaankracht).
Na het einde van zomerseizoen 2007 ging Martinair zich alleen op intercontinentale bestemmingen en vrachtvluchten richten. Hierdoor moesten 3 Airbus A320-toestellen de Martinair-vloot verlaten. Deze 3 toestellen vertrokken op 2 november 2007 vanaf Schiphol richting Frankfurt en zijn daar ontdaan van hun Martinair-kleuren.
Op 1 maart 2008 zegde Martinair haar laatste Boeing 747 Classic vaarwel. De verouderde Boeing 747-200-toestellen zijn vervangen door modernere Boeing 747-400s, die zijn omgebouwd tot vrachtvliegtuig (747-400BCF). Ook vliegen de drie 747-400ERF toestellen van KLM bij Martinair.
Op 23 september 2010 werd bekendgemaakt dat Martinair zou stoppen met het vervoeren van passagiers. Als reden werd een gebrek aan schaalgrootte aangegeven. Per november 2011 ging Martinair verder als luchtvrachtvervoerder binnen de KLM-groep. Hiermee kwam er na 53 jaar een einde aan passagiersvervoer door Martinair.
In juli 2014 werd bekendgemaakt dat Air France-KLM Martinair Cargo in de verkoop wil doen. Het Russische luchtvrachtbedrijf Volga-Dnepr heeft belangstelling getoond. De routes van Martinair naar Afrika en Zuid-Amerika zijn voor het bedrijf interessant vanwege de afnemende groei van de Chinese economie. In 2014 was Volga-Dnepr al in een vergevorderd stadium met Air France-KLM over Martinair, maar er kwam geen overeenkomst. Martinair vliegt op acht bestemmingen in Zuid-Amerika en nog eens acht in Afrika, naast twee routes naar Oost-Azië. Het netwerk van Martinair betekent een diversificatie van de activiteiten voor Volga-Dnerp.
Vrachtvervoer.
Op het gebied van het vervoer van kort houdbare producten (de zogenaamde "perishables") heeft Martinair een reputatie hoog te houden. Het bedrijf is een grote vervoerder van snijbloemen, groenten en fruit. Ook andere bijzondere vracht wordt door Martinair vervoerd: auto's, koeien, paarden, hulpgoederen voor getroffen gebieden. Martinair heeft tevens een netwerk opgebouwd voor aansluitend vrachtvervoer over de weg.
Passagiersvervoer.
Jaarlijks vervoerde Martinair circa 3 miljoen passagiers naar zo'n 50 bestemmingen wereldwijd. In Europa waren dat voornamelijk vakantievluchten naar het gebied rond de Middellandse Zee. Martinair is daar in november 2007 mee gestopt en vloog sindsdien passagiers alleen nog naar verre bestemmingen in Noord-Amerika (Florida), Midden-Amerika (Mexico) en het Caribisch gebied (onder andere Dominicaanse Republiek, Cuba en de Nederlandse Antillen). Martinair vloog tevens voor Thomas Cook België vanaf de luchthaven van Brussel naar verschillende intercontinentale bestemmingen (onder andere Cuba, Kenia en Thailand). Deze diensten werden op 27 oktober 2008 gestaakt en niet meer uitgevoerd. Op 31 oktober 2011 is de laatste Martinair passagiersvlucht geland op Schiphol.
