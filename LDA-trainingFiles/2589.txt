	De portefeuille van: Anton Geesink
	'Wat ik eerst graag wil weten is waarom u mij hiervoor eigenlijk vraagt. U wilt toch alleen mensen spreken die ontzettend veel verdienen? Dat hoeft niet per se? Nou goed dan. Want ik moet u zeggen dat ik niet tot die categorie behoor. Ik heb bijvoorbeeld volstrekt onvoldoende geld om me met iets als beleggen te kunnen bezighouden. Daarover heb ik dus weinig te vertellen.
'Het zakenblad Quote meldde in 1991 dat ik een jaarinkomen heb van 450 duizend gulden. Stond er dat het zeven ton was? Dat weet ik niet meer precies. Wat ik wel weet is dat er helemaal niets van klopte. Ik schreef een briefje terug met de mededeling: ''Als uw blad vol staat met zulke waarheden, kan ik u niet feliciteren''. Waar die mensen het vandaan haalden, ik heb geen idee.
'Nog zoiets: in kranten en tijdschriften heeft veel gestaan over de vermeende omkoping van leden van het Internationaal Olympisch Comit door steden die de Olympische Spelen willen organiseren. Sommige IOC-leden zouden van ''Atlanta'' zelfs een gouden creditcard hebben gekregen. Ook hiervoor geldt: ik weet niet waar ze het over hebben. Cadeaus krijg ik nooit aangeboden. Echt helemaal nooit! Ik ben net terug uit Buenos Aires. Het enige dat ik heb gekregen is fijne informatie.
'Als ik op reis ga, betaalt het IOC mijn vliegtickets en mijn hotel. Dat is alles. Ik declareer verder niets, want ik heb niks extra's nodig. Sommige mensen schijnen dat niet te geloven. Die begrijpen blijkbaar niet dat iemand vrijwilligerswerk doet en daar dus geen geld voor hoeft te hebben. Voor het IOC, waarvan ik deze week tien jaar lid ben, en het NOC/NSF werk ik uit overtuiging.
'Ik leef van de inkomsten uit m'n sportschool, hier in de Anton Geesinkstraat in Utrecht. Zelf geef ik al een aantal jaren geen les meer, want mijn knien kunnen dat helaas niet meer aan. Ik ontvang alleen huur van de instructeurs. Het is niet zo gek veel, maar wel voldoende om samen met mijn vrouw heerlijk van te kunnen leven. Het pand is m'n appeltje voor de dorst. Over een paar jaar verkoop ik het misschien.
'Als ik geen judoka was geworden, had ik nu in de bouw gewerkt, net als mijn hele familie. Toen de oorlog was afgelopen, was ik elf. Ik ging destijds gewoon met mijn vader mee, want het land wederopbouwen doe je niet in de schoolbanken. Op mijn veertiende kreeg het judo me te pakken. Ik leefde later van het lesgeven en deed mee aan wedstrijden. Het hoogtepunt was uiteraard mijn gouden medaille op de Olympische Spelen van Tokio, in 1964. Tegenwoordig ontvang je voor een gouden plak zestig mille van het NOC/NSF, maar in die tijd kreeg je niets. Maar dat was het uitgangspunt ook helemaal niet.
'Natuurlijk heb ik wel wat extra geld verdiend aan mijn bekendheid. Ik gaf seminars en deed wel eens een reclamespotje. Maar dat was toen. Misschien zou ik nu nog motivatiespeeches kunnen doen. Ach nee, ik heb een zinvolle tijdsbesteding gevonden, waarmee ik nog jaren kan doorgaan. Het is goed zo.'
Boudewijn Geels

