	Rechter weigert locatie busrap te bekijken
	ANP
ASSEN
De advocaat van de veertigjarige buschauffeur P. van D. heeft de rechtbank in Assen vrijdag tevergeefs verzocht in het Duitse vakantieoord Winterberg te gaan kijken naar de plaats waar vorig jaar het dodelijke busongeval plaatshad.
Bij het ongeluk op 12 februari vielen zeven doden en 39 gewonden, onder wie de chauffeur. De man wordt dood door schuld ten laste gelegd en gevaarlijk rijgedrag. De reisorganisatie Hanzetours is van iedere schuld vrijgesproken.
Van D.'s raadsman mr. M. van der Werf vindt dat de rechtbank zich ter plaatse een beter beeld van het ongeval kan vormen. De rechtbank heeft het verzoek afgewezen, maar laat het aan de rechter-commissaris over om de situatie in Duitsland alsnog in ogenschouw te nemen.

