	Rechter keurt prostitutiebeleid goed Amsterdamse bordeelhouders verliezen geding over sluiting van hun zaken
	Van onze verslaggever
AMSTERDAM
Burgemeester Patijn van Amsterdam kan zijn prostitutiebeleid voortzetten. De rechtbank van Amsterdam heeft dinsdag in kort geding bepaald dat Patijn bordelen mag sluiten die niet voldoen aan de eisen van de gedoogbeschikking, een soort vestigingsvergunning.
De panden van vier exploitanten van raamprostitutie die de juridische procedure hadden aangespannen, moeten nog deze week dicht. Meerdere bedrijven zullen een aanzegging ontvangen. Van de 246 bordelen in Amsterdam voldoen er 160 niet aan de voorwaarden die in de gedoogbeschikking worden gesteld.
Het vergunningstelsel voor bordeelhouders geldt sinds begin vorig jaar. Vooruitlopend op een wettelijke regeling worden seksbedrijven gedoogd die voldoen aan eisen van hygiëne en veiligheid, geen overlast veroorzaken en de positie van de prostituee waarborgen. Daarbij is het niet toegestaan vrouwen zonder verblijfsvergunning in dienst te hebben of hun een kamer te verhuren.
Veel exploitanten kregen vorig jaar vooral waarschuwingen vanwege de aanwezigheid van illegale prostituees in hun panden. In de Amsterdamse prostitutie werken ongeveer tienduizend vrouwen, van wie 70 procent geen geldige verblijfspapieren heeft.
De bordeelhouders vinden het niet hun taak om te controleren of prostituees legaal in het land verblijven. Ze menen dat burgemeester Patijn hen opzadelt met 'verkapt vreemdelingentoezicht'. De president van de Amsterdamse rechtbank, mr. L. de Rooij, veegde echter alle bezwaren tegen het prostitutiebeleid van tafel.
De Rooij acht het redelijk dat de exploitant ervoor moet zorgen dat in zijn bedrijf geen illegale buitenlandse prostituees werken en dat zij zich steeds kunnen legitimeren. De door Patijn gestelde voorwaarden voor de gedoogbeschikking zijn niet in strijd met het vreemdelingentoezicht en de Wet op de Identificatieplicht.
De rechtbankpresident is het met de bordeelhouders eens dat sluiting van bedrijven een zware sanctie is. Maar volgens De Rooij heeft de gemeente de bedrijven afdoende gewaarschuwd voor de mogelijke gevolgen van de illegale bedrijfsuitoefening. Bovendien betekent sluiting niet dat het bedrijf nooit meer kan worden geëxploiteerd als prostitutiebedrijf. Heropening is onder bepaalde voorwaarden niet uitgesloten.
Op de Wallen staan momenteel veel ramen leeg. Volgens bordeelhouders zoeken de illegale vrouwen hun heil in een ondergronds circuit met 06-nummers, escortservices en thuisbordelen, met een grote afhankelijkheid van 'duistere types'. Dat is in strijd met het beleid van burgemeester Patijn, dat er mede op is gericht uitbuiting van vrouwen in een zwakke en kwetsbare positie te bestrijden.

