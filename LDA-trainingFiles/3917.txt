	SCHEER JE WEG, MORAALRIDDER In 'The Royal Academy doet originaliteit niet ter zake
	HET GELUID is effectiever dan het beeld. Met een oorverdovende, echonde knal verschuift de metalen wijzer van Darren Almonds reuzenstationsklok hoog aan de muur van de vestibule in de Royal Academy. Het is het geluid van startpistool en guillotine in n. Woedend maant het ons om n£ een besluit te nemen.
Binnengaan of weglopen, op straffe van dood of - nog erger soms - leven? De hindernisbaan nemen van 'slechte smaak'? Misselijk worden bij de aanblik van 'triviale, bespottelijke en aanstootgevende moordkunst' die hier is tentoongesteld? Of je zo snel mogelijk uit de voeten maken met de staart tussen de benen?
Verdwijn, tere ziel en aartsconservatief. Scheer je weg, moraalridder en kunstpaus. En voor wie nog twijfelt: lees de brave bordjes bij de ingang van de Academy en laat je over de streep trekken. 'Sommige werken op de tentoonstelling Sensation kunnen als onsmakelijk worden ervaren'. Of: 'En zaal is niet toegankelijk voor personen onder de achttien.' En een laatste waarschuwing: 'Oordeel zelf of je je kinderen meeneemt.'
Dat gebeurt. Op een prachtige zondagmiddag, als de vlakbij gelegen Serpentine met roeibootjes en ijscokarretjes lonkt, prefereren honderden het kunstlicht van de Royal Academy boven het zonlicht. Honderden mensen staan gedwee in de rij om de overzichtstentoonstelling van jonge Britse kunst uit de Saatchi-collectie te zien. Reclame-tycoon Charles Saatchi (44) kan handenwrijvend achteroverleunen. Na zes dagen openstelling heeft 'zijn' expositie al zoveel negatieve publiciteit gekregen, dat ze vrijwel zeker een kassakraker zal worden. Een reclamecampagne met glossy advertenties en peperdure videoclips had geen groter effect kunnen hebben.
Van mij mag Sensation een succes worden, graag zelfs. Want wat er te zien is, is hilarisch en schokkend, potisch en gemakzuchtig, tragisch en oppervlakkig, adembenemend en stomvervelend. Een gulden middenweg bestaat er niet in dit panoramisch overzicht van de eigen tijd.
De 42 kunstenaars die in de eerbiedwaardige en voor het eerst sinds decennia weer eens op haar grondvesten schuddende Academy zijn verzameld, hebben weinig gemeen. Ze zijn Brits onderdaan, de meesten hebben een opleiding genoten aan Goldsmith's, - de succesvolste kunstacademie van Londen met de meeste beroemde abiturinten - en ze zijn allemaal rond de dertig jaar oud. Maar daar houden de overeenkomsten mee op.
Er wordt geschilderd, gebeeldhouwd, gefotografeerd en 'genstalleerd', en dat in allerlei stijlen en maten. De vlakke, fotorealistische paardenschilderijen van Mark Wallinger omringen Marc Quinns 'Self' - een sensationeel dodenmasker met de kleur van bloedworst, geboetseerd uit bij zichzelf afgetapt, en vervolgens diepgevroren bloed. De gigantische, op Lucian Freud genspireerde, dikke-vrouwendoeken van Jenny Saville - een van de protgs van Saatchi die zich contractueel heeft verplicht uitsluitend en alleen voor Saatchi te werken - hangen naast Jake & Dinos Chapmans driedimensionale, wreed glanzende saluut aan Goya's 'Great Deeds! Against the Dead'. Er zijn minimalistische schilderijen (van Jason Martin), expressionistische kliederaars (Marcus Harvey en James Rully) en aan de pop-art verwante zielen.
De kwaliteit is niet bij alle tweenveertig deelnemers even hoog. Zoals altijd wekt Sarah Lucas ergernis, met haar botweg in elkaar geflikkerde (een beter woord bestaat er niet voor) puberale installaties. Daar tegenover staan Damien Hirsts bekende, maar nog steeds indrukwekkende, super-esthetische aquaria met doormidden gezaagde dieren op sterk water. Daar tegenover staat ook het levensechte dode miezer-mannetje waarmee Ron Mueck de ultieme, Freudiaanse vadermoord verbeeldt. En de verstilde gipsen en wassen beelden van Rachel Whiteread, die Groot-Brittanni dit jaar op de Biennale van Veneti vertegenwoordigde.
Toch ligt het belang van Sensation niet in deze individuele hoogte- en dieptepunten. Het belang is niet dat je geroerd wordt of verrast, zelfs niet geschokt raakt door n enkel werk. Evenmin is het belangrijk dat een reclame-man die kunstenaarscarrires pleegt te maken en te breken, deze tentoonstelling organiseert, al speelt dit ongetwijfeld een rol in de morele verontwaardiging die als een in benzine gedrenkte lap om de tentoonstelling hangt.
Het belang is dat hier een generatie jonge kunstenaars exposeert, die je met de grofste, schunnigste en fijnzinnigste beelden probeert te dwingen na te denken over de vraag: wat is kunst en waarom?
Het is een oude vraag die steeds weer terugkeert, te beginnen bij Duchamp en zijn pissoir, daarna bij de conceptuele kunst uit de jaren zestig, Fluxus en Zro. Die vraag is ook een zichzelf opvretende vraag, een slang die in zijn eigen staart bijt. Want wie hem probeert te beantwoorden, komt tot de ontdekking dat het een heilloze weg is, deze vraag, en niet geschikt om de tentoonstelling in de Royal Academy te benaderen. Toch is die vraag de crux en de inzet, al dan niet vermomd, van alle furieuze discussies die nu in de Britse media over Sensation woeden.
Want de Britten zijn niet voor de poes. Ze winden zich hartstochtelijk op: over de dood van een prinses, de buitenechtelijke escapades van een lagerhuislid, en over kunst. Een bepaald soort kunst vooral. Kunst over poep en pies, seks en geweld, liefst in combinatie met kinderen en dieren, brengt Groot-Brittanni in rep en roer. Men roept en ageert, schrijft boze brieven naar kranten en periodieken, gaat de straat op en demonstreert.
De glossy Naked Shit Pictures van Gilbert & George zorgden twee jaar geleden in Londen voor woedende reacties. In Nederland, waar het werk in het Stedelijk Museum in Amsterdam werd vertoond, roerde niemand zich en bleven de zalen nagenoeg leeg. Als kunstenaar kun je maar beter in Groot-Brittanni wonen, denk je dan.
Bij Sensation valt de jonge schilder Marcus Harvey de eer te beurt het hardst te worden veroordeeld. Harvey verbeeldde dan ook een explosief onderwerp. Hij schilderde het portret na van de beruchte kindermoordenares Myra Hindley, die in de jaren zestig het Noorden van Engeland terroriseerde. Met uitgekiend effectbejag schilderde Harvey het portret in pointillistische stijl. Het morbide verschil is dat hij de puntjes van Seurat door piepkleine kinderhandjes verving.
Harvey's 'Myra' is inmiddels verwijderd: het doek is beschadigd door een woedende bezoeker en wordt nu gerestaureerd. Verder is er niets vernield. Maar er wordt heel wat figuurlijk gekruisigd, gevierendeeld en aan schandpalen genageld. Damien Hirst natuurlijk, 'de Mengele van de dierenwereld'. Sarah Lucas en haar 'fuck-you'-kunst, Marc Quinn, Jake & Dinos Chapman, Matt Collishaw en Chris Ofili.
Hun werk is geen kunst, zegt men. Hun werk 'mist intentie', is 'alleen bedoeld om te shockeren', is 'immoreel', 'ironisch', 'onorigineel', 'vulgair', 'hol', 'postmodern' en zelfs 'harteloos'. Voor een definitie van wat kunst dan wl is, hoef je niet de bovengenoemde predikaten om te keren. Je kunt ook de Van Dale openslaan.
Aangenaam overzichtelijk staat het daar: kunst is 'het creatief en origineel tot uiting of voorstelling brengen van gedachten en gevoelens op vaak ontroerende of schokkende wijze'. En: kunst is 'een vaardigheid die je door oefening eigen hebt gemaakt'.
Vaardigheid, creativiteit, originaliteit: dat zijn de drie kernbegrippen, de drie criteria waar goede en slechte kunst aan wordt afgemeten. Het zijn drie romantische begrippen, bedacht aan het begin van de negentiende eeuw en overgeleverd van generatie op generatie.
Een grotere tegenstelling met de opvattingen van de kunstenaars op Sensation is haast niet denkbaar. Damien Hirst demonstreert dat in zijn net verschenen monografie met de op een vreemde manier droevige titel: I Want to Spend the Rest of My Life Everywhere, with Everyone, One to One, Always, Forever, Now. In deze schitterend vormgegeven kolossus, vol speelse pop-ups, oogverblindende kleurenreproducties en stickerplakkerij-trucjes, zegt Hirst: 'Mensen vragen me wat ik ga doen, of ik clips ga maken (Hirst maakte videofilmpjes voor de bands Blur en Oasis), films, of dat ik kunstenaar word. Dan zeg ik: Ik zie het verschil niet, I just do the whole thing, it's all art to me.'
Of Hirst nu filmt, schildert, koeien in stukken zaagt, uitgedrukte peuken in een boekenkast legt, commentaren en cartoons op zijn werk verzamelt of - zoals op dit moment - een restaurant ontwerpt: verschil tussen kunst en 'de rest' is er niet meer, die twee gaan in elkaar op. Bij ons in Nederland past 'gebruikskunstenaar' Joep van Lieshout in dit rijtje: 'Of ik kunst maak interesseert me niet. Ik ben kunstenaar, dus wat ik maak is kunst.'
Het academische onderscheid tussen 'high' en 'low' is weggevaagd, het onderscheid tussen kunst en werkelijkheid is verdwenen, evenals het idee dat je kunst creert. Daarom valt de kunst op Sensation met de beste wil van de wereld niet meer op ouderwetse 'kunstige' merites te beoordelen en is de discussie over de toe- dan wel afschrijving van 'kunst' als 'kunst' onzinnig geworden. Want we hebben hier te maken met kunstenaars die dat onderscheid ontkennen.
Sarah Lucas gaat van alle jonge kunstenaars op Sensation  daar nog het verst in. Lucas heeft zich een overtuigend imago aangemeten van het rauwe wijf dat voortdurend vloekt en zuipt, en tussen het uitslapen van haar roes en het aantrekken van haar bootwerkersschoenen voor de volgende kroegentocht, soms nog eens wat so called art in elkaar flanst. In een oude, vlekkerige matras gaat het mes. Hup, twee meloenen achter die sneden en je hebt een 'metafoor' voor twee borsten, een zinken emmer aan het voeteneind, en je hebt het vrouwelijke geslachtsorgaan verbeeld waarin mannen hun rotzooi dumpen.
Lucas brengt als kunstenaarspersonage niets nieuws (Warhol en Koons gingen haar voor), haar werk is niet origineel, niet zinnenprikkelend en allang niet meer shockerend. Maar daar gaat het Lucas niet om. De beelden die ze maakt, zijn alleen uiterlijk vertoon, buitenkant, provocatie. Lucas smijt het de kijker in het gezicht: ze weet dat wat ze maakt niet nieuw is, dat het vunzig en banaal is en berust op een flinterdun idee. En dat het in die zin de normen aanvreet die voor kunst worden gehanteerd.
Nou en?, lijkt Lucas te zeggen. Zij noemt dat kunst, laat zich er rijkelijk voor betalen, en wie haar dat betwisten wil - kom maar op.
Sensation - Young British Artists from The Saatchi Collection. Royal Academy of Arts, Picadilly, Londen. Tot en met 28 december (25 december gesloten). Catalogus  21,95.
Damien Hirst: I Want to Spend The Rest of My Life Everywhere, with Everyone, One to One, Always, Forever, Now. Uitgeverij Robert Violette,  59,95. ISBN 18873968442.

Foto
	Jenny Saville: 'Plan' (1993). Damien Hirst: 'This Little Piggy Went to Market, This Little Piggy Stayed at Home' (1996).

