	De harde lijn van het strakke truitje
	@@0IER@@0 S ER NOG wat op Veronica? De films 48 hour met Eddie Murphy, Free fall: flight 174 en Raw Deal met Arnold Schwarzenegger behoren tot de best bekeken programma's van het station. De eerste film is vijftien jaar oud, maar twintig- tot 34-jarigen kijken liever naar een oude Hollywoodfilm, dan naar parende albatrossen bij de EO. Alleen de voetbalwedstrijd Nederland - San Marino deed het nog beter. Het enige eigen gezicht dat zich staande wist te houden tussen Total Recall en Lethal Weapon, was dat van Robert ten Brink met Make my day.
Een tweede troef van Veronica zijn de series Baywatch, Beverly Hills 90210, Mellrose Place en Central Park West. Het station brengt die in stelling om dertien- tot negentienjarigen te trekken, die moeilijk te bereiken zijn voor fabrikanten van sportschoeisel, frisdrank en deodorant. Die adverteren ook graag in de buurt van de sf-cultserie X-files en van Bart de Graaff's BNN. Het geheel wordt aan elkaar gepraat door een omroepster in een strak truitje.
De strategie werkt. Veronica is in commercieel opzicht de meest succesvolle zender van Nederland. Met 10 procent marktaandeel is het station ruim twee keer zo klein als zusterzender RTL 4 en kleiner dan Nederland 1, 2 en 3. Maar de reclameblokken zijn uitverkocht, ondanks hoge tarieven. Dit jaar verwacht Veronica een winst van 36 miljoen gulden. Marktleider RTL 4 komt volgens dezelfde prognose niet verder dan 22 miljoen, terwijl RTL 5 tegen een verlies van dezelfde omvang aankijkt. Andere zenders, SBS 6 of de publieke omroep, kosten meer dan dat ze opbrengen.
Dat was vorig jaar anders. Veronica stapte eind 1995 uit het publieke bestel en maakte een rampzalig eerste seizoen door. Er waren wel kijkers, maar die behoorden niet tot een duidelijk herkenbare doelgroep. Tot overmaat van ramp pikte nieuwkomer SBS 6 adverteerders weg met hoge kortingen. Veronica beleefde een diepe crisis en het personeel mopperde dat de directie nooit aan het commercile avontuur had moeten beginnen. Uiteindelijk werd besloten dat er hard moest worden ingegrepen.
Er kwam een nieuwe, 31-jarige directeur met slechts n missie: een samenhangende programmering doorvoeren die dertien- tot 34-jarigen aanspreekt. Het gevolg was dat de 43-koppige redactie van het actualiteitenprogramma Nieuwslijn naar huis werd gestuurd en alle serieuze programma's, zoals die van Pieter Jan Hagens of Henk Spaan, werden geschrapt. Een snelle vormgeving met fluorescerende kleuren en Internetachtige iconen doet de rest.
Het resultaat is de grootste doelgroepzender van Nederland, gemaakt door veel minder mensen. Waren er twee jaar geleden nog honderdzestig 'Veronico's', na de omvorming tot commercile zender bleven er honderd over en nu werken er hooguit zeventig mensen. Donderdag maakt Veronica de nieuwe programmering bekend. Daaruit zal blijken dat de zender zich het komende seizoen nog sterker gaat richten op de jongerenmarkt.
'Veronica is een amusementszender geworden, ik doe daar niet moeilijk over', zegt directeur Unico Glorie die werd gevraagd televisie 'erbij te doen' naast zijn directeurschap van Veronica Radio. Na drie maanden in functie te zijn geweest twijfelde hij. 'Komen we hier wel uit? De kijkcijfers van vorig jaar zomer waren heel slecht en ik ben toen echt ontmoedigd geraakt.'
Niettemin ging hij door met het ombouwen van Veronica tot pure amusementszender. 'Voor nieuws en informatieve programma's kun je bij de publieke omroep en RTL 5 terecht. Wij moeten niet proberen dat ook te doen.' Om die reden mikt Glorie op amusement voor 'mensen die jong van geest zijn', ook 'de moeder die haar dochter na het hockeyen ophaalt en in de kantine nog een biertje drinkt, of de vader die van zijn werk komt, snel wat eet en op zijn Harley stapt.'
Dus schrapte Glorie programma's die hij persoonlijk 'heel aardig' vond. 'Zowel Hagens! als Nieuwslijn vond ik leuk. Zeker toen Nieuwslijn ook nog een blokje variety toevoegde. Het werd beter gemaakt dan Hart van Nederland van SBS 6. Maar wanneer ik naar de kijkcijfers keek, bleek ik er maar met een paar mensen van genoten te hebben.'
'Als ondernemer', zegt Glorie, 'moet je een financieel rendement op je producten zien te realiseren.' Daar staat tegenover dat hij ieder programma een 'eerlijke kans' wil geven. Dat betekent minimaal vijf afleveringen. Vallen de kijkcijfers tegen, dan moet er een bijstelling plaatsvinden die rond aflevering acht of negen vruchten moet afwerpen. Blijkt dat geen extra kijkers of doelgroep op te leveren, dan wordt het project bij aflevering elf of dertien gestopt.
Het levert de Veronica-directeur bewondering op in Hilversum, maar ook kritiek. Die komt vooral van programmamakers. 'Het is kortetermijnbeleid', klaagt een van hen. 'Veronica wordt gerund door marketingmannen die geen verstand hebben van programma's. Als een concept niet de kans krijgt zich te ontwikkelen, dan is dat uiteindelijk desastreus voor de kwaliteit. Als er wordt bijgestuurd met het oog op doelgroep en kijkcijfers, dan is het onmogelijk te vernieuwen.'
Een andere programmamaker klaagt dat hij na het inleveren van een voorstel te horen kreeg dat softporno een kwart van zijn programma kost en drie keer zoveel kijkers zou trekken. 'Glorie laat geen superplatte programma's door, dat is zijn eer te na. Maar iedere journalistieke of kwalitatieve aspiratie is onder zijn bewind wel verdwenen.'
De directeur is het niet eens met de kritiek. 'We brengen niet alleen plat amusement.' Zo heeft hij voor het komende seizoen hoge verwachtingen van een muziekprogramma van Erik Corton, lid van de cabaretgroep Purper. Veel tijd heeft hij de afgelopen maanden ook gestopt in de opwaardering van Call TV, de beeldvulling van Veronica tijdens de middaguren en dat nu Veronica Live heet. 'We maken de spelletjes moeilijker. Dan bellen er minder mensen, maar het wordt wel beter.'
Veronica gaat ook twee kostbare dramaseries uitzenden. Combat wordt mede-gefinancierd door de landmacht en is op film gedraaid, terwijl de dramaserie De Club met ruim drie ton per aflevering eveneens kwaliteit belooft. Mocht er sprake zijn van teruglopende kwaliteit bij Veronica, dan wijt Glorie dat eerder aan Nederlandse tv-producenten. Hun niveau is volgens hem bedroevend, met uitzondering van hofleverancier Endemol. 'Daar heb ik meer amusementsprogramma's besteld dan ik contractueel verplicht ben.' Wat sommige van de producenten aan voorstellen inleveren, is volgens Glorie ver onder de maat. 'Het zijn kopien van kopien - echt heel slecht allemaal.'
De kracht van eigen producties is echter essentieel voor de toekomst van Veronica. De redding van de zender kwam afgelopen jaar uit de kelders van moederbedrijf Holland Media Groep (RTL 4, 5 en Veronica) in de vorm van films. Maar een televisiestation heeft stabiel eigen materiaal nodig, dat de kijkcijfers hooghoudt. Zoals de soap Goede Tijden Slechte Tijden bij RTL 4 of het Acht uur Journaal op Nederland 1.
Daarom blijft Veronica investeren in de soap Onderweg naar Morgen, terwijl volgens de criteria van Glorie het programma niet eens uitgezonden had mogen worden. Het programma wordt volgens de Dienst Kijk- en Luisteronderzoek van de NOS voor de helft bekeken door vijftigplussers. In een poging alsnog de Veronicadoelgroep voor de soap te interesseren, komen er drie jonge acteurs bij, en verdwijnen oudere spelers naar de achtergrond.
Deze omslachtige oplossing stemt deskundigen somber. Volgens hen staat de zender maar n ding te doen, en dat is GTST, het kroonjuweel van RTL 4, op te eisen. Dat past qua doelgroep veel beter bij Veronica dan bij RTL 4, terwijl voor Onderweg naar Morgen het omgekeerde geldt. Glorie zou de serie graag willen hebben, maar hij verwacht dat een verzoek op een veto van RTL zal stuiten. 'De schade zou voor RTL 4 te groot zijn.'
De fleurige winstprognoses die deze week uitlekten, en waaruit blijkt dat Veronica het in commercieel opzicht stukken beter doet dan de RTL-zenders, komen niet ongelegen voor de zender. Een betrokkene: 'Maar of Veronica door mag groeien in de toekomst, hangt af van de machtspositie die de zender binnen de HMG weet te veroveren.'
Nol van Bemmel

Foto
	Unico Glorie: 'Veronica is een amusementszender geworden, ik doe daar niet moeilijk over.'FOTO PR

