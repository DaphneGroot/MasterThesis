	De portefeuille van Piet Doedens
	'Ben ik de enige advocaat die z'n bankrekeningnummer op zijn kaartje heeft staan? Oh, nou, dat zegt niets hoor. Het leek me gewoon praktisch. Ik zet alles er op, van naam en adres tot bank- en girorekening. Niet alleen om zo compleet mogelijk te zijn, maar ook om het kaartje een beetje vol te krijgen.
'Maar ik snap best waar u heen wilt. U verdenkt mij, en naar ik aanneem ook mijn collega's, waarschijnlijk van een enorme geldhonger. Misschien komt dat door het wat ijdeltuiterige imago van de advocatuur. Inderdaad let ik bij het aannemen van een zaak op de financiële aspecten. Maar of de zaak juridisch interessant is, is ook belangrijk.
'Vroeger zag ik helemaal niets in dit beroep. Ik was musicus. Pianist om precies te zijn. Met mijn trio trad ik op in cafés en jazzclubs. En ik maakte bijvoorbeeld ook muziek voor documentaires van de VPRO. Maar echt goed werd ik in dat vak niet. Daarom koos ik voor een studie rechten. Dat was een vervelende, maar wel een lekker korte opleiding. Het minst vervelend vond ik het strafrecht. Daar heb ik me dus maar in gespecialiseerd.
'Mijn uurprijs is nu uiteraard hoger dan in m'n begintijd. Hoeveel ik destijds vroeg, weet ik niet meer. Er was nog sprake van richtprijzen, vastgesteld door de Orde van Advocaten. Tegenwoordig mag een advocaat zelf zijn tarief bepalen. Ik reken zo'n 450 gulden per uur. Als het een ernstige zaak betreft en spoed of speciale expertise is vereist, schroef ik de prijs wat op, tot maximaal 750 gulden per uur.
'Gaat het om een langlopende kwestie, zoals nu in de Hakkelaar-zaak bij Bertus K, dan maak ik een vaste afspraak met mijn cliënt. Dat moet, want anders rijzen de kosten de pan uit. Ik waak er voor extreem hoge bedragen te vragen. In de gevangenis vragen gedetineerden toch vaak aan elkaar: wat heb jij nou betaald? Je moet jezelf niet uit de markt prijzen. Aan no cure, no pay doe ik niet. In tegenstelling trouwens tot sommige collega's. Of ik meneer K. nu vrij krijg of niet, maakt geen donder uit.
'Misschien betalen mijn klanten inderdaad deels voor het ''merk-Doedens''. Ik heb bewezen dat ik over een zekere expertise beschik. Tja, er zijn betere en slechtere advocaten. Ik betreur het ten zeerste, maar zo zit de maatschappij nu eenmaal in elkaar. Hoewel u mij niet zult horen zeggen dat een bekende advocaat per definitie een goede is.
'Hoeveel geld ik in totaal verdien en waar ik het precies laat, houd ik graag voor me. Aan beleggen in effecten doe ik in elk geval niet. Mijn garderobe? Ik word er strontziek van dat iedereen daar steeds naar verwijst. Ik kies mijn kleding inderdaad met zorg uit. Maar waarom vinden andere mensen dat toch zo belangrijk? Echt, ik doe weinig bijzonders. Ik bezit zelfs niet eens een auto, want ik heb geen rijbewijs. Ik ga altijd met de trein. Kortom, ik ben een eenvoudige boerenadvocaat.'
Boudewijn Geels

