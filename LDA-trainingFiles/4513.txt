	Slecht verhaal, effectbejag en louter actie
	Speed 2: Cruise Control van Jan de Bont. Met Sandra Bullock, Jason Patric, Willem Dafoe. In 73 theaters.
Hoewel zij potdikkie in Speed die bus toch aardig onder controle hield, doet Annie Porter (Sandra Bullock) in het begin van Speed 2: Cruise Control zulke gevaarlijke dingen tijdens haar rijexamen, dat slagen er niet in zit. Nog gevaarlijker doet haar nieuwe vriendje Alex Shaw (Jason Patric, die Keanu Reeves vervangt). Ze dacht dat hij op een brommer achter zakkenrollers aanzat, maar merkt ineens dat hij op een motor veel gevaarlijker klussen voor de politie uitvoert.
Opwinding genoeg, de eerste minuten van Speed 2, het in de Verenigde Staten matig tot slecht ontvangen vervolg van Jan de Bonts succes uit 1994. Voor een beetje rust en om die nieuwe relatie eens goed op poten te zetten maken Annie en Alex een reisje met het cruiseschip The Seabourn Legend, waar Annie al snel Love Boat-kriebels krijgt. De van meet af aan onrustige camera doet echter vermoeden dat niet alle Caribische golfjes gladgestreken blijven kabbelen en achter de tronie van eerste de beste medepassagier die Annie en Alex aan boord tegenkomen, schuilt inderdaad een sterk getroebleerde geest.
John Geiger (Willem Dafoe) is de naam en behalve een grote tas vol golfclubs en -ballen heeft hij ook verschillende lap tops bij zich. Hij was computerspecialist maar werd ontslagen toen hij ernstig ziek werd en wil nu zijn brille bewijzen in een duivels plan: het hele mechanisme van het schip onklaar maken en de boot overnemen.
Tijd voor relaxen is er voor Annie en Alex niet, evenmin voor het geÂ‰erd publiek van stalmeester Jan de Bont. Speed 2 is louter actie. Ruimte voor een verhaal of een ontwikkeling van karakters is er niet, in de zenuwachtige stijl van de reality-televisie jagen de beelden voort. Zonder dat er echt veel gebeurt. Zo snel mogelijk worden we in de situatie van dat schip en die gek gebracht en de ontwikkelingen reiken niet verder dan deze ene situatie.
Tot er een paar lijken zijn en het schip (een dik uur is de film dan onderweg) eerst op de tanker Eindhoven Lion en daarna op Saint-Martin (in de Nederlandse ondertitels Sint Maarten, dat ligt even verderop) dreigt af te stevenen. De tanker wordt geschampt, maar de haven van Saint-Martin in het hart getroffen. Een jongetje (Jan de Bonts eigen zoontje Alexander) zegt het nog tegen zijn moeder: 'Kijk mam, wat een groot schip' en hij heeft gelijk. Een heel groot schip voor die houten huisjes, die als luciferdoosjes doorsneden worden.
Deze climax is van grote klasse, maar nog niet het einde van de film. Die tanker ligt niet voor niets aan het anker en de boef moet ook nog worden opgeruimd. Pas dan zijn de ruim twee uur die Speed 2 duurt voorbij.
Matig tot slecht aan Speed 2 zijn het verhaal, dat ontbreekt, de situaties en grappen, die geen schijn van originaliteit vertonen, de fletse karakters. Jason Patric is op zichzelf niet minder dan Keanu Reeves, maar klikt minder met Sandra Bullock en is vaak nauwelijks van een van die doorsnee cruise-officieren te onderscheiden. En Willem Dafoe speelt wel aardig die idioot, maar krijgt te weinig schijnwerper om te groeien tot bijvoorbeeld een van de fenomenale schurken die James Bond altijd moet bestrijden. Andere karakters zijn er niet, de weinige bijfiguren zijn als typetje minder dan bijzaak.
Constante actie, daar draait het om. En op dat punt moet Speed 2 het te veel hebben van effectjagerij, geen effecten die de echte actie dynamiseren, op het eerste kwartier en de laatste drie kartier na. De technische kwaliteiten zijn wel goed, de graad van realisme is erg hoog, net als de snelheid van de even haastige als knappe montage. Speed heeft de film ontegenzeggelijk en het ontbreken van rust betekent tegelijk dat het tamelijk oppervlakkige vermaak weinig kans tot indommelen geeft.
Het is te hopen dat Jan de Bont in Speed 3 (wordt het nu een trein?) een paar betere scenarioschrijvers vindt, die de snelle acties verbinden met een wat degelijker inhoud. Als er al een derde deel komt.
Peter van Bueren

