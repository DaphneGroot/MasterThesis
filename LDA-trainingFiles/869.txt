	Reeks aanslagen in Nigeria tast gezag militairen aan
	Reuter, AFP
LAGOS
Een serie dodelijke bomaanslagen op Nigeriaanse militaire doelen baart zelfs de spijkerharde junta van dat land zorgen. Het kabinet van generaal Abacha zou dinsdag in de hoofdstad Abuja eigenlijk de begroting behandelen, maar zag zich gedwongen de bomexplosie van diezelfde dag te bespreken. De reeks aanslagen roept vragen op over het gezag van de militairen en wijst op een mogelijke tweespalt.
Bij de bomaanslag van dinsdag op een legerbus in een militair kamp van Lagos kwamen zeker twee soldaten om het leven en vielen 29 gewonden. Ooggetuigen denken dat het dodental hoger ligt.
Op 16 en 18 december werden eveneens twee aanslagen op militaire doelen gepleegd, waarbij in totaal ten minste twee doden en 47 zwaargewonden vielen. Volgens de Nigeriaanse pers was toen kolonel Muhammed Marwa, rechterhand van Abacha en militair gouverneur van Lagos, doelwit van de aanslagen. Marwa overleefde.
Niemand heeft de verantwoordelijkheid opgeÃ«ist. De autoriteiten zeggen in het duister te tasten - net als bij een serie eerdere moorden en moordpogingen op belangrijke Nigerianen, en net als bij andere onopgeloste bomexplosies de afgelopen jaren.
De aanslag van dinsdag werd volgens de politie gepleegd met simpele explosieven. Dit zou erop duiden dat de daders zich in het militaire kamp bevonden en de situatie zeer goed kenden. De moorpogingen op kolonel Marwa hangen volgens waarnemers mogelijk samen met een anti-corruptiecampagne die Marwa in augustus is begonnen.
De Nigeriaanse regering probeert de aanslagen toe te schrijven aan de oppositie. De overkoepelende oppositiebeweging van Nobelprijswinnaar Wole Soyinka kreeg de schuld van een autobom in november. En maandag en dinsdag vertoonde de Nigeriaanse televisie zonder commentaar tweemaal hetzelfde filmpje van een wapenvondst bij de grens met Benin. De explosieven zouden bedoeld zijn voor Nigeriaanse dissidenten. De oppositie ontkent iedere betrokkenheid bij de aanslagen. De Beninese autoriteiten zeggen niets te weten van een recente wapenvondst.

