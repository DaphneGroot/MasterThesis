Guernsey.
Guernsey (Normandisch/Dgèrnésiais: "Guernési", Frans: "Guernesey") is een van de Kanaaleilanden, die voor de kust van de Noord-Franse regio Normandië liggen. Guernsey is na Jersey het grootste eiland. Het is net zoals Jersey en het in de Ierse Zee gelegen Man geen onderdeel van het Verenigd Koninkrijk maar een Brits Kroonbezit, ook is het geen onderdeel van de Europese Unie. Ook de kanaaleilanden Alderney, Herm en Sark horen tot het baljuwschap Guernsey. De hoofdstad is Saint Peter Port. Het staatshoofd is koningin Elizabeth II, die de titel "hertog van Normandië" voert. De staatsvorm is een constitutionele democratie.
Het eiland staat bekend als belastingparadijs, omdat er geen dividendbelasting, vermogensbelasting, transferbelasting of BTW wordt geheven. Ook wordt er geen successierecht geheven.
Het landschap varieert van typisch Engels Midwest tot Franse wijngaarden. De kustlijn varieert van een strand tot krijtrotsen.
De Kanaaleilanden liggen in een gebied met een getijdenverval van 7 tot 11 meter; de haven in het noorden van het eiland biedt met laagwater een vreemd aanzicht met schepen hoog op het droge. Met hoogwater, enige uren later, drijven ze echter in een enorme haven.
De meest bezochte bezienswaardigheid op Guernsey is "Little Chapel". Dit is een klein kerkje, gebouwd met gekleurde schelpen, steentjes en scherven.
Parochies.
Het eiland Guernsey is onderverdeeld in tien parochies. De kleinere eilanden Alderney en Sark zijn niet parochies van Guernsey, behalve in kerkelijke termen. (Hun parochies vallen, net als die van Guernsey, onder het bisdom van Winchester en hun respectievelijke parochiekerken zijn Saint Anne en Saint Peter.)
