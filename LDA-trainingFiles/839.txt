	Zitting Rwanda-tribunaal opnieuw verdaagd
	Van onze buitenlandredactie
AMSTERDAM
Het internationale oorlogstribunaal voor Rwanda beleefde donderdag zijn zoveelste valse start. De hoorzitting in het hoofdkwartier in de Tanzaniaanse stad Arusha vond deze keer niet plaats omdat er geen getuigen kwamen opdagen. De Rwandezen waren wegens visaproblemen niet in Arusha gearriveerd. De zitting werd verdaagd tot vanmiddag.
De Rwandese regering geeft het door de Verenigde Naties opgezette tribunaal de schuld voor het uitstel. 'Men verzocht pas twee dagen geleden om reisdocumenten voor de getuigen', zei onderminister van Justitie Gerard Kahima.
Door deze administratieve blunder maakte de aangeklaagde, Jean-Paul Akayesu, een korte opwachting. Hij staat terecht wegens zijn aandeel in de slachting van tussen 500 duizend en een miljoen Tutsi's en gematigde Hutu's in 1994. Tegen Akaysu lopen twaalf aanklachten. Hij zegt onschuldig te zijn.
De 43-jarige ex-ambtenaar werd in oktober 1995 in Zambia gearresteerd, samen met zeventien andere verdachten. Zambia was het eerste Afrikaanse land dat Rwandezen oppakte wegens hun rol in de genocide. Akayesu is de eerste verdachte die in Arusha terecht staat. In totaal heeft het tribunaal, dat in 1994 werd opgezet, 21 mensen aangeklaagd. Daarvan zitten er dertien vast, van wie zeven in Arusha. Het proces tegen Akayesu werd al drie keer verdaagd.
Donderdag was er ook goed nieuws voor het tribunaal. Eindelijk werd er een overeenkomst met Kameroen getekend voor de uitlevering van vier van de hoofdverdachten van de genocide. Onder hen bevindt zich kolonel Théoneste Bagosora, die wordt gezien als een van de belangrijkste aanstichters van de slachtpartijen van '94.
Bagosora zou de militaire bevelen tot de genocide hebben gegeven. Brussel houdt Bagosora tevens verantwoordelijk voor de dood van tien Belgische blauwhelmen in april 1994 in Kigali. Naast Bagosora levert Kameroen ook Ferdinand Nahimana uit, de baas van Radio Mille Collines, dat aanzette tot tot de massamoord op de Tutsi's.
Het nieuws van de uitlevering van Bagosora c.s. komt voor het tribunaal als een geschenk uit de hemel. Het tribunaal is de afgelopen maanden van vele kanten zwaar onder vuur genomen wegens wantoestanden en wanbeleid. Gedeeltelijk hebben die te maken met het geïsoleerde Tanzaniaanse stadje Arusha, waar een onderbezette staf in een logistieke wildernis moet werken. Bovendien beschikt het Rwanda-tribunaal over een veel kleiner budget dan de Joegoslavische evenknie.
Maar er zijn ook zware beschuldigingen geuit die het tribunaal zich wel ernstig moet aantrekken. De administratieve medewerkers zouden lucratieve baantjes aan onbevoegde familieleden, vrienden en zelfs minaressen hebben gegeven. Niet-Afrikanen zouden worden gediscrimineerd. Geld zou worden misbruikt. Ook zijn er beschuldigingen over seksuele en andersoortige intimidatie en inmenging in de procedure door het afluisteren van telefoontjes en openen van post voor de rechters.
Twee mensen zouden met name verantwoordelijk zijn voor de chaos: de plaatsvervangend aanklager, Honoré Rakotomanana uit Madagascar, en de Kenyaan Andronico Adede, die veel invloed heeft op het financiële en personeelsbeleid.
Begin vorig jaar stuurden zes onderzoekers een persoonlijk memo naar de hoofdaanklager in Den Haag. Ze dreigden met ontslag en beschuldigden de VN ervan de verplichtingen niet nagekomen te zijn. Er waren geen auto's en geen communicatiemiddelen voor hen. Sommige stafleden waren niet betaald. En getuigen zouden gevaar lopen omdat de VN nog steeds niet de beloofde beschermingsprogramma hadden opgezet. Hierdoor kon een van de processen niet plaatsvinden.
De VN hebben een onderzoek ingesteld naar de wantoestanden in Arusha. Een rapport circuleert nu in VN-kringen voor commentaar. Zij die de bevindingen hebben gelezen, zeggen dat de Kenyaan Adede niet met name wordt genoemd, maar dat het wel duidelijk is dat hij verantwoordelijk wordt gehouden voor veel van de misstanden. Adede noemde de beschuldigingen 'onrechtvaardig'.
In Arusha wordt geopperd dat bewuste sabotage een van de belangrijkste redenen is voor de chaos rond het tribunaal. De onderzoekers houden zich ook bezig met de rol van de VN voor en tijdens de genocide. Wisten de VN van de op handen zijnde slachting en is er voldoende gedaan om die te voorkomen? Tevens wordt gekeken naar de wapenleveranties van VN-lidstaten aan de Hutu-moordenaars. Kenya herbergt een flink aantal Rwandezen die van deelname aan de genocide worden verdacht.
Ook de Rwandese regering is zeer ontevreden over het tribunaal. Niet alleen omdat dit door de chaos en corruptie in een farce is veranderd, maar ook omdat levenslang de zwaarste straf is die de zes rechters de daders van de slachting kunnen opleggen.

