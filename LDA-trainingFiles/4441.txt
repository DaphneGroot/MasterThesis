	Uitbundig dansen in deftige aula
	Antonio Rivas y sus Vallenatos. Tropeninstituut, Amsterdam. 25 januari. Serie Accordeon, tot en met 18 april.
De trekzak van een vallenato-accordeonist telt niet meer dan drie rijen knoppen en twaalf bassen. Dat is ruimschoots voldoende voor het uren lang aanstekelijke dansmelodien. Dat bewees de in Frankrijk wonende Colombiaanse toetsenist Antonio Rivas. Terwijl het bal in de entreehal al lang had moet beginnen, kon hij maar geen afscheid nemen van zijn publiek dat uitbundig danste tussen de stoelen van de volgepakte deftige aula. Die spontane activiteit viel overigens niet bij iedereen in goede aarde. Een enkele bezoeker eiste zijn geld terug vanwege gederfd luistergenot.
Vallenato, oorspronkelijk de muziek van de cocane- smokkelaars uit het noorden van Colombia, is dan ook helemaal niet bedoeld voor grijzende dames in imitatiebont en heren met vlinderdas die niet van hun stoel willen komen. Toch hielden zij dat dapper vol.
Hun aanwezigheid was het gevolg van een koppelverkoop. In samenwerking met de IJsbreker organiseert het Tropeninstituut een serie met accordeonmuziek. Soms spelen daarin Mini Dekkers en Astrid in 't Veld eigentijdse gecomponeerde muziek. Dan is het de beurt aan Argentijnen of Colombianen met dampende dansmuziek. In hun opzet uiteenlopende publieksgroepen met elkaar te mengen, lijken de samenstellers wonderwel te slagen.
De kennismaking met de springerige, flitsend versierde melodien boven een solide brommende bas en lichtvoetige conga-ritmes, was zonder meer een genoegen. Maar hoe vingervlug Rivas ook uitpakte en hoe kundig zijn klarinettist soms ook overnam, na een half uurtje waren alle muzikale statements wel gemaakt.
Toen de accordeonist uiteindelijk zijn zittende positie verruilde voor een staande, klonk zijn zang steeds enthousiaster maar ook minder toonvast. Maar de uitbundige feestelijkheid hield het optreden toch overeind.
Terwijl het publiek zich gewoonlijk na een concert in de aula aan de Mauritskade zo snel mogelijk uit de voeten maakt, waren er ditmaal nog eens zo'n vijftig mensen extra binnengedruppeld voor een dansfeest in de hal. Het gebruikelijke uitzicht van de daar in steen uitgehouwen notabelen uit het koloniale tijdperk, was voor de gelegenheid drastisch aangepast.
Toen Rivas en zijn Vallenatos er in de zaal uiteindelijk de brui aan gaven, kon het publiek al dansend de trappen afdalen om op de marmeren vloer tot in de kleine uurtjes door te swingen bij de salsa-muziek van DJ Cacho Santos. De programmamakers van het Tropeninstituut zijn er inmiddels achter dat hun marmeren hal een schitterend danspaleis is. Dus herhalen ze deze combinatie van concert met bal na iedere maand.
Peter van Amstel

