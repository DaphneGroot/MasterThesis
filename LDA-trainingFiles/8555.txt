Compay Segundo.
Compay Segundo (Siboney, 18 november 1907 – Havana, 14 juli 2003), was een Cubaanse muzikant en componist.
Hij werd geboren als Máximo Francisco Repilado Muñoz en groeide op in de stad Santiago de Cuba.
Hij werd een populair componist en muzikant, zeer bekend bij liefhebbers van Cubaanse muziek. Hij bespeelde de armònico, een zeven-snarige gitaar (met een verdubbelde derde D-snaar).
Zijn artiestennaam komt voort uit 'Los Compadres', een duo bestaande uit hem en Lorenzo Hierrezuelo. Daarin zong hij altijd de tweede stem (segundo = tweede).
De echte beroemdheid kwam pas in 1997 met het uitbrengen van het album Buena Vista Social Club dat diverse Grammy Awards won. Compay Segundo verscheen ook in de film met dezelfde titel die werd gemaakt door Wim Wenders.
Hij voorspelde dat hij 115 jaar oud zou worden, maar overleed op 95-jarige leeftijd ten gevolge van nierproblemen.
