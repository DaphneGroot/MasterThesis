	Lof van de onbenulligheid
	VAN BISMARCK ZIJN nog een paar filmshots bewaard, maar die waren op het nippertje: de oude staatsman had maar een paar jaar eerder hoeven te sterven, en we hadden hem niet meer in levenden lijve op zijn landgoed bij Friedrichsruhe zien bewegen - zoals we hem ook nooit als kanselier de Berlijnse Wilhelmstrasse hebben kunnen zien oversteken, laat staan dat we hem als overwinnaar in Sedan tegen Napoleon III hebben kunnen horen praten. De stomme film werd al te laat uitgevonden, de sprekende dus helemaal.
Juist het feit dat de cinema nog maar zo betrekkelijk kort onder ons is, maakt de allervroegste opnamen zo indrukwekkend oud en sensationeel; als de uitvinders een beetje hadden voortgemaakt, ben je altijd geneigd te denken, hadden we de prins van Oranje misschien nog net gewond kunnen zien raken bij Quatre Bras, en had Pieneman kunnen volstaan met een still. De mummie van Ramses, een potscherf van de Etrusken, het handschrift van Erasmus - die lijken als getuigenissen van het verleden bijna in het niet te vallen bij de op film overgeleverde inhuldiging van tsaar Nicolaas.
Dat moet met de lijflijkheid van het 'bewijs' te maken hebben. Een Franse verslaggever die in december 1895 met open mond naar het experiment van de gebroeders Lumire had gekeken, schreef de volgende dag in zijn krant: 'Voortaan zal men zijn dierbaren nog in leven kunnen zien, lang nadat men ze heeft verloren' - en daarmee was de spijker op z'n kop geslagen. Manuscripten, gebruiksvoorwerpen en mummies van eeuwen her bieden een vermoeden van leven, maar zijn van zichzelf zo dood als een pier. Bismarck zou ook honderd jaar na dato nog altijd zichtbaar blijven wandelen, wenken en ademen.
Het charmante van wat de Lumires indertijd in Parijs vertoonden, was overigens dat het eigenlijk over niks ging: een trein rijdt een station binnen, arbeiders verlaten een fabriek, het dorp viert kermis. Die haast amateuristisch te noemen belangstelling voor onbenulligheden - voor dingen waar geen normaal mens van opkijkt - heeft zich helaas niet doorgezet. Zodra het publiek was uitgekeken op het mirakel van de bewegende beelden, raakte de beroepscinematograaf - en dan heb ik het over degene die uittrok om de werkelijkheid te registreren, niet over de tallozen die het hybride genre van de 'speelfilm' zouden gaan beoefenen - gespecialiseerd: hij verbijzonderde zijn aandacht in dienst van de actualiteit, en legde nooit meer een trein vast tenzij hij zeker wist dat er een president, een voetballer of een popster uit zou stappen. Daarom wemelt het in filmarchieven van politici, sporthelden en kunstpausen, en is wat we het dagelijks leven noemen ¢f volstrekt afwezig, ¢f nog een heel klein beetje zichtbaar achter het politiekordon dat ter bescherming van de eurotop is opgetrommeld.
Dat is jammer. Misschien niet eens voor het moment waarop Chirac per gepantserde auto zijn hotel in de rosse buurt bereikt, maar voor later, voor over tien, twintig en honderd jaar, als het nageslacht zou willen weten hoe de Amsterdamse Wallen er in 1997 bij lagen. Het dagelijks leven wordt immers pas de moeite van het bekijken waard als het voorbij is, maar helaas: hoe verder de audiovisuele journalistiek van bioscoopjournaal tot Netwerk en Nova in professionaliteit voortschreed, des te bleker kwam het dagelijks leven ervan af: we zien Jospin wel de Franse verkiezingen winnen, maar er schijnt nooit meer een trein het station van Le Ciotat binnen te rijden, en van een gemiddelde kermisdag op het platteland wordt nooit meer gerept.
Alleen toeristen leggen nog van alles en nog wat vast dat later van historische waarde zou kunnen blijken, maar het overgrote deel van hun video-8-productie nemen ze mee het graf in - er is nog altijd geen wet die eigenaren van een amateurcamera verplicht hun cassettes bij hun dood af te dragen aan een superrijksarchief dat alles conserveert, omdat ooit zelfs de onscherpste beelden van het strand van Zandvoort van onschatbare betekenis kunnen blijken.
Filmarchivaris Peter Delpeut verzorgde in het seizoen '95-'96 een veertigdelige televisieserie die door de VPRO werd uitgezonden vanwege het honderdjarig bestaan van de cinematografie, en die Cinma perdu heette. Strikt genomen was dat natuurlijk de verkeerde titel: dat al die filmpjes van gemiddeld nooit meer dan tien minuten lengte konden worden uitgezonden, bewees dat ze niet verloren waren - ze zouden hoogstens verloren zijn geraakt als het Nederlands Filmmuseum (waar Delpeut werkt) niet aan een grote en heilzame ontsluitingsoperatie was begonnen, die de bijna-vergane oude filmglorie nog net van een wisse ondergang wist te redden.
De geestdrift waarmee Delpeut en de zijnen ontsloten - en soms alleen maar kleine snippers van hele films weer vertoonbaar konden maken - werd ook veel meer aangewakkerd door de ontdekking van een temps perdu: de levenstekenen uit de eerste dertig jaren van de filmgeschiedenis.
De introducerende teksten die hij gedurende dat seizoen in de VPRO-gids publiceerde, zijn nu gebundeld, en dat is op zichzelf al heel aardig, maar veel aardiger is natuurlijk dat het bundeltje wordt vergezeld van een videocassette waarop de liefhebber negen filmpjes en filmfragmenten nog eens kan terugzien, en bewaren. Van die negen vallen er een paar in de categorie 'speelfilm', en zijn wat mij betreft vooral in filmhistorisch opzicht interessant, al kun je natuurlijk volhouden dat ook in dat genre een documentair element een rol speelt: ook voor een geliefd (film)acteur geldt dat we hem nog in leven kunnen zien 'lang nadat men hem heeft verloren'.
Maar echt sprookjesachtig zijn bovenal de ware 'onbenulligheden' die uit het dagelijks leven werden gegrepen: ijspret (en Elfsteden'koorts') uit 1917, ongedentificeerd materiaal uit het Nederlands-Indi van 1925, een bokspartij uit 1921.
Dat zijn tenslotte de fysieke bewijzen van een tijd die al bijna helemaal verzonken is in het verleden - een tempo doeloe zou je kunnen zeggen - en met mensen er bij over wie Delpeut met misschien iets te veel pathetiek schrijft: 'Waarschijnlijk zijn ze al vele jaren dood. Maar op het kleine schermpje van mijn viewingtafel leven ze, zojuist opgestaan uit hun kille, onpersoonlijke doodskist.'
Zoals gezegd: juist omdat het nog zo dichtbij is, lijkt de vergankelijkheid zo groot. Juist omdat film nog maar honderd jaar bestaat, lijkt een filmpje uit de jaren twintig eeuwenoud.
Peter Delpeut: Cinma perdu.
Bas Lubberhuizen; 102 pagina's met videocassette;  32,50.
ISBN 90 73978 77 7.

Foto
	Mosselen vangen op de Zuiderzee met een zeilschip, 1917. SPAARNESTAD FOTOARCHIEF

