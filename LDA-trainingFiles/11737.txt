Muezzin.
Bilal, de eerste muezzin roept op tot het gebed
De muezzin (Arabisch: مؤذن, "muadhdhin") is binnen de islam diegene die door middel van de azan en de iqama oproept tot het rituele gebed. De muezzin vervult dus in de islam dezelfde functie als (vanouds) de kerkklokken in het christendom. Hij doet de oproep vanaf een minaret of van wat voor een hoogte dan ook.
Het is wenselijk dat de muezzin een helder klinkende stem heeft, dat hij eerlijk en onderlegd in de gebedstijden is. Wanneer hij zegt: "Haast u naar het gebed, haast u naar het welslagen" dan draait hij naar rechts en links. Hij behoort geen beloning te krijgen voor het doen van de gebedsoproep, behalve van de staat of uit een vroom legaat (waqf).
De oproep tot gebed is uitsluitend afhankelijk van de muezzin. Breekt het tijdstip aan voor het gebed, dan wacht hij niet noch ontvangt hij van iemand een opdracht.
In de praktijk komt de oproep van de muezzin haast altijd van luidsprekers uit de minaret en meestal wordt er ook een geluidsopname bij gebruikt. De oproep tot het gebed, de azan, vindt vijfmaal per dag plaats, waaronder op vrijdag voor de vrijdagse gang naar de moskee.
De eerste muezzin was een vrijgekochte slaaf, Bilaal Ibn Rabaah'.
