	Muziek die uren door kan gaan en dat doet
	Werken van Morton Feldman door het Ives Ensemble. De IJsbreker, Amsterdam. Herhaling: 2/2 Utrecht, 9/2 en 10/2 Rotterdam.
Gemeten naar de totale tijdsduur komt het oeuvre van Morton Feldman in de richting van Wagneriaanse proporties. Gewogen naar het aantal noten is de in 1987 overleden Amerikaanse avantgardist waarschijnlijk een lichtgewicht. Feldman had niet veel noten nodig. En ook niet veel volume, want het merendeel van zijn muziek beweegt zich in de regionen tussen zacht en nog zachter. Wat hij met die spaarzame zachte noten wist te bereiken, grenst echter aan het onmeetbare.
Grote massa's zal hij er in ieder geval niet mee aanspreken, maar sinds zijn verschijnen bij de masterclasses in het Festival Nieuwe Muziek in Middelburg heeft zich in Nederland een trouwe en hechte groep Feldmankenners- en liefhebbers gevormd. Het Ives Ensemble is daarvan, met diverse uitmuntende cd-uitvoeringen van Feldmans werk, de meest geprononceerde exponent. Oprichter en pianist van het ensemble, John Snijders, en zakelijk leider Richard Rijnvos vonden tien jaar na Feldmans overlijden de tijd rijp voor een terugblik.
E축n van de laatste dingen die Feldman tijdens de masterclass in Middelburg liet horen - juli 1987, twee maanden voor zijn dood - was het net voltooide hoorspel Words and music op een tekst van Samuel Beckett uit 1961 en hij noemde het 'a pure labor of love'. Het stuk is verder nooit in Nederland te horen geweest en de leden van het Ives Ensemble hebben er met regisseur Jos van Kan een fascinerend luister- en schouwspel van gemaakt dat woensdag in de IJsbreker voor het eerst werd uitgevoerd.
Zowel de zes musici die samen het personage 'Muziek' vertolken, als acteur Hans Dagelet in de rol van 'Woorden', zijn alleen te zien als schimmen achter grote papieren schermen. Jaap Hoogstra zit als een dirigent voor de twee schermen en probeert Woorden en Muziek letterlijk tot rede te brengen. Vergeefs uiteraard. Pas als de oude man vertrekt, vinden die twee elkaar.
Zo simpel als het lijkt, zo veel lagen heeft de tekst en hoe eenvoudig het muzikale materiaal is, zo ingenieus is het samenspel tussen tekst en muziek. Het is een indringende metafoor van Feldmans idee출n over zijn eigen muziek, die weliswaar alleen door hem kan ontstaan, maar waar hij zich als componist paradoxaal genoeg zo veel mogelijk buiten moet houden.
E축n van de resultaten ervan is het Piano and string quartet uit 1985 - met zeventig minuten voor Feldmans doen een vluggertje. Tonen vormen schijnbaar ongedwongen coalities of maken zich even los uit de gestaag voortschrijdende klanken; patronen ontstaan, herhalen zich in nauwelijks benoembare varianten. Het is muziek die uren door kan gaan en dat ook doet.
Het Ives Ensemble (Josje ter Haar en Marco Roosink, viool; Ruben Sanderse, altviool; Job ter Haar, cello en John Snijders, piano) liet andermaal horen waar het sinds 1986 al in excelleert: loepzuivere klanken, zonder vibrato maar met een breed spectrum aan boventonen; voorbeeldige flageoletmelodie출n op de cello waarbij het ruisen van de haren op de snaren al muziek is, en tot diamanten uitgekristalliseerde pianotonen die elk motief en elke variant daarvan in een oneindig perspectief plaatsen met een telkens wisselend uitzicht tussen de noten.
Pay-Uun Hiu

