Nomenclatuur.
Nomenclatuur betekent in het algemeen: "naamgeving". Onder wetenschappelijke nomenclatuur verstaat men het op systematische wijze benoemen van allerlei zaken. Zo worden eenduidige namen gegeven aan planten, dieren, chemische stoffen, etc. Dit heeft een eenduidige communicatie als doel: idealiter heeft een wetenschappelijke naam voor iedereen die ermee werkt dezelfde, unieke betekenis. Wetenschappelijke namen worden veel in de taxonomie gebruikt, bij de indeling van levensvormen.
Biologie.
In de biologie regelen de nomenclatuur Codes de wijze waarop wetenschappelijke namen worden gegeven aan taxonomisch erkende groepen, de zogeheten taxa.
De wetenschappelijke naam van een soort bestaat voor organismen uit twee delen, waarvan het eerste de geslachtsnaam is. Een voorbeeld is de wetenschappelijke naam van het madeliefje, "Bellis perennis". Hierin is "Bellis" de geslachtsnaam terwijl "perennis" de soortaanduiding is.
Psychiatrie.
Hier worden eenduidige benamingen van symptomen en ziektebeelden samengebracht in een internationaal verspreid en meer en meer erkend en gehanteerd systeem: DSM-IV.
Natuurkunde.
In de natuurkunde en de techniek wordt met nomenclatuur meestal bedoeld hoe symbolen gebruikt worden voor de verschillende grootheden en eenheden zoals die in formules genoteerd worden. Een voorbeeld van natuurkundige nomenclatuur is bijvoorbeeld het gebruik van nematische orde parameter binnen de statistische fysica.
Scheikunde.
In de scheikunde (specifiek in de organische chemie) worden organische chemische verbindingen systematisch via de IUPAC-nomenclatuur benoemd.
Astronomie.
Binnen de astronomie wordt de naamgeving van verschillende klassen van objecten door de Internationale Astronomische Unie geregeld. Er zijn verschillende systemen.
Recht.
In het recht, in het bijzonder het douanerecht, worden alle goederen gesystematiseerd via de zogenaamde gecombineerde nomenclatuur (GN). De GN is onderdeel van de Europese douanewetgeving. Uitgangspunt bij de Gecombineerde Nomenclatuur is dat alle goederen ter wereld moeten kunnen worden ingedeeld onder een bepaalde post van de GN. Daarmee wordt herkenbaarheid en rechtszekerheid van het internationale douanerecht gediend.
