Tekenaar.
Steven aan het werk in de Abdij van Herkenrode (27 oktober 2005)
Een tekenaar aan het werk in zijn atelier
Een tekenaar is iemand die (voor zijn beroep) tekent. Dit kan zijn een beeldend kunstenaar, een illustrator, een technisch tekenaar of een cartograaf.
Kunst.
Bij de beeldende kunst is het tekenen het begin van bijna alle uitingen. Vaak gaat aan het maken van grafische kunst, schilderijen en ruimtelijk werk het maken van schetsen vooraf. Deze schetsen hebben soms zelf een zekere artistieke waarde.
Er zijn ook kunstenaars die zich geheel hebben toegelegd op het maken van tekeningen. De werken van deze kunstenaars worden vaak 'autonome tekeningen' genoemd.
Stripverhalen en cartoons worden ook getekend.
Materialen en technieken.
De drager (ondergrond) van een tekening is veelal papier of tekenkarton. Er kan worden getekend met allerhande materialen zoals potlood, inkt, krijt of houtskool. Wanneer in plaats van een pen een penseel gebruikt wordt, kan men spreken van een 'penseeltekening'.
