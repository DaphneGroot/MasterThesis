Perzische Golf.
Oude Nederlandse kaart van de Perzische Golf, door J. van Keulen, 1753
De Perzische Golf (Perzisch خلیج پارس, Arabisch: الخليج الفارسی) is een uitloper van de Indische Oceaan tussen het Arabisch Schiereiland en Iran (Perzië). Deze binnenzee heeft een oppervlakte van circa 233.000 km² en staat door de Straat van Hormuz in verbinding met de Golf van Oman. Aan de Perzische Golf liggen de staten Iran (Perzië), Oman, Verenigde Arabische Emiraten, Saoedi-Arabië, Qatar, Bahrein, Koeweit en Irak. Aan het einde van de Golf bevindt zich de rivierdelta van de Sjatt al-Arab (of "Arvand-Rud"), die bestaat uit de samengevloeide Eufraat en Tigris. De Perzische Golf is volledig omringd door woestijnen.
Naam.
Sinds de opkomst van het panarabisme omstreeks 1960 wordt in sommige Arabische landen de naam Arabische Golf gebruikt (Arabisch:الخليج العربي). Die naam wordt internationaal echter niet erkend. Bovendien hebben de Verenigde Naties (waarin 22 Arabische leden) twee richtlijnen uitgevaardigd, respectievelijk in 1994 en 1999, waarin deze waterweg, die het Perzische plateau scheidt van het Arabisch schiereiland, als Perzische Golf wordt aangeduid.
Geschiedenis.
De Perzische Golf was het middelpunt van de Irak-Iranoorlog (1980-1988), waarin beide landen elkaars olietankers aanvielen. In 1991 speelde de Perzische Golf opnieuw een rol van betekenis tijdens de oorlog die ook de Golfoorlog wordt genoemd, waarbij Irak Koeweit binnenviel en door een internationale coalitie werd verslagen.
Een tweede Golfoorlog vond plaats in 2003, maar deze staat beter bekend als de Irakoorlog.
Economie.
De Perzische Golf heeft goede visgronden, uitgebreide koraalriffen en een overvloed aan pareloesters, maar het milieu wordt bedreigd door de industrialisatie, en in het bijzonder door de vervuiling met olie en aardolie tijdens oorlogen in de regio.
