	Verrassend Die Haghe raakt tegen PKC ongeslagen status kwijt
	In de competitie zaalkorfbal is Die Haghe d√© grote verrassing. De ploeg was tot dit weekeinde ongeslagen, zette op 5 januari een scherp doelpuntenrecord neer (36 goals) en maakte tot zaterdag 180 treffers, een gemiddelde van 25,7. Ook dat is meer dan ooit eerder enig korfbalteam presteerde.
Die Haghe spot met de korfbalwetten. Niet de mannen, maar de vrouwen zijn de gevaarlijkste aanvallers, niet de vrouwen maar de mannen vervullen de steunende rollen. De rappe speelsters zijn bovendien van zo'n geringe lengte dat de kwalificatie 'snelle kleine meisjes' op zijn plaats is. Niettemin bezitten zij een sprongkracht die goed is voor menige rebound. Zo heerst de pas 18-jarige Suzanne van Groeningen in de paalzone.
Toch mist de Haagse Swinging Soul Machine nog iets en dat is het kunnen omgaan met druk. Zaterdag wachtte PKC (gemiddelde leeftijd 23 jaar) in de Papendrechtse heksenketel. De thuisclub had het huiswerk goed gedaan en legde vooral druk op de Haagse vrouwen. Daardoor ontbrak de aanvoer bij de mannen die prompt terugvielen tot middelmatigheid.
Na een flitsende start zat het met het schot tegen, en al snel ebde het zelfvertrouwen weg. Overtuiging ontbrak. Het messcherpe plaatsen zat vol kleine foutjes, schoten millimeters naast de korf en de spelers draafden continu achter de fellere PKC'ers aan.
PKC nam ettelijke malen een voorsprong van vier punten, maar zag bij
15-15 Die Haghe toch weer langszij komen. De gedrevenheid van de thuisclub was echter groter dan die bij de Hagenaars en zo wist PKC Die Haghe verdiend een puntje voor te blijven: 19-18. Niettemin blijft Die Haghe een grote favoriet voor de finale in Ahoy'.
Standen: hoofdklasse A: Die Haghe 8-14, PKC 8-13, DKOD 8-12, Oost Arnhem 8-11, Groen Geel 8-6, SCO 8-4, Rohda 8-4, Ready 8-0.
Hoofdklasse B: Deetos 8-13, Blauw Wit 8-13, AKC
8-11, Nic. 8-9, DOS '46 8-8, Oranje Wit 8-5, Fortuna
8-3, Vada '25 8-2.


