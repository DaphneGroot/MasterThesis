	Japanse vissers krijgen hulp bij bestrijding van olieramp
	Reuter, AP
OJIMA/MIKUNI
De Japanse vissers en oesterduiksters die al bezig waren emmers vol oliesmurrie te verwijderen van de westkust van het eiland Honshu hebben dinsdag versterking gekregen van de overheid. Het Bureau voor Maritieme Veiligheid heeft veertien schepen, twee vliegtuigen en vier helikopters ingezet om nieuwe olievlekken die naar de kust drijven op te sporen en zo snel mogelijk met chemische middelen te bestrijden.
De stookolie is afkomstig van een Russische tanker, die op 2 januari in tweeÃ«n is gebroken op tweehonderd meter van de kust. Het is een van de ergste olierampen die Japan ooit heeft gekend. De aangespoelde olie heeft eeuwenoude visgronden vergiftigd en de kust over een afstand van ettelijke kilometers overdekt met een dikke, zwarte smurrie.
'Alles is dood', vertelde een vissersvrouw uit Mikuni. 'Dit was het beste deel van de kust voor zeeoor en alle mogelijke soorten vis. Zee-egels, algen, krab, garnalen, zeebrasem en bot, wij hadden hier van alles het beste en het lekkerste.'
De vissersvrouwen trokken zich dan ook niets aan van de waarschuwingen van de overheid dat het zinloos was de smurrie op te ruimen zolang er nog steeds nieuwe olie aanspoelt. Uitglijdend over de besmeurde rotsen liepen ze in de bitter koude wind af en aan met emmers, kruiwagens en zelfs pollepels vol smurrie.
Ook de plaatselijke toeristenindustrie begint schade te ondervinden van de olievlek. Veel badgasten hebben hun reserveringen al afgezegd. Maar het zal nog even duren eer de volle omvang van de schade bekend is.

Foto
	Een medewerker van de Japanse maritieme dienst probeert met een slang stookolie op te zuigen van de vervuilde kustwateren bij Mikuni. FOTO REUTER

