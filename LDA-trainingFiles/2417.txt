	'Ondernemerstalent moet de politiek in'
	MET opzet liet Ben Verwaayen zijn Amerikaanse collega het woord doen in het sjieke Parijse restaurant. 'We have no chips and no ketchup', bitste de ober, nog voordat een exquise maaltijd was besteld. Verwaayen had zijn zin, de boodschap was luid en duidelijk overgekomen: met Fransen hoef je als Amerikaan geen zaken te doen.
Gniffelend vertelt Verwaayen, die binnenkort vertrekt als directeur van PTT Telecom, hoe hij het geluk een handje heeft geholpen in de felle concurrentiestrijd op de telecommunicatiemarkt. 'AT&T zag in de combinatie van France Tlcom en Deutsche Telekom de beste partner. Maar de Amerikanen beseften toen nog niet dat ze met grote ego's te maken zouden krijgen.'
Verwaayen op zijn beurt vond AT&T, Amerika's grootste telecombedrijf, de droompartner voor zijn geesteskind Unisource. Vanaf dag n was hij betrokken bij de alliantie van Zweedse, Zwitserse en Nederlandse PTT's. Begin jaren negentig stak hij tientallen keren de oceaan over om te praten met AT&T-topman Vic Pelsen. 'Je moet, zeker met zo'n groot bedrijf, respect tonen, maar ook laten zien dat werken met jou leuk is.'
Verwaayen had zijn lesje al wel geleerd. Toen hij in 1989 bij PTT Telecom begon, wilde hij zelf graag de spil worden tussen het Franse en Duitse machtsblok. Het advies van een ervaren collega om samenwerking te zoeken met het onbetekenende TeleVerket uit Zweden was een koude douche. Maar het werkte: in de haven van Stockholm werd de basis gelegd voor Unisource.
Ondanks die bescheiden start bleef Verwaayen de man van de grootse plannen. Voordat er een deal met AT&T was, onderhandelde hij eerst nog met diens concurrent Sprint en de Amerikaanse automatiseringskolos EDS. 'We hadden bijna een overeenkomst met EDS. De persconferentie was gepland, het persbericht was klaar, toen onze contactman in Europa door Amerika werd teruggefloten.'
Toen AT&T in juni 1994 eindelijk met Unisource in zee ging, hief wijnkenner Verwaayen - 'Maar ik drink zelden, van alcohol krijg ik direct hoofdpijn' - het glas. Een jaar later haalden de Amerikanen de banden nog verder aan. Anderhalve week geleden besloten de Unisource-partners hun internationale netwerken volledig te vervlechten; Verwaayen verwacht dat AT&T die stap over enige tijd ook zal zetten.
Dat zal Verwaayen zelf niet meer meemaken. Over enkele maanden wordt hij vice-president van telecomfabrikant Lucent, een voormalig zusterbedrijf van datzelfde AT&T. 'Bij het scheiden van de markt is Unisource een stevige tent. Ik betwijfel of ik anders weg zou zijn gegaan.'
De overstap, zegt Verwaayen, heeft niet te maken met het grote geld. 'Ik heb bijna tien jaar bij PTT Telecom gewerkt. Ik was bang een onderdeel van het meubilair te worden. Ik wil mezelf bewijzen dat ik ook bij een Amerikaans concern een sleutelrol kan spelen.'
Bij Lucent wordt Verwaayen verantwoordelijk voor de internationale expansie. 'Ik moet helpen van het bedrijf een internationaal georinteerde onderneming te maken. In Tilburg-Noord produceren is heel anders dan in Vietnam. A fabulous job. Leuk dat ze daar zo'n rare Hollander voor gekozen hebben.'
Wat Verwaayen trekt, is de uitdaging. 'Ik ben bijvoorbeeld gefascineerd door politiek, niet gegrepen. In de politiek ben je actief op alle terreinen, maar beperkt in wat je kunt bereiken. In het bedrijfsleven werk je op een beperkt terrein, maar heb je alles in eigen hand, van concept tot uitvoering.'
Tien jaar maakte Verwaayen deel uit van het hoofdbestuur van de VVD; van 1983 tot 1989 zat hij zelfs in het dagelijks bestuur. 'Het is not done om je in het bedrijfsleven politiek te afficheren; in alle publicaties over mij staat ook steeds dat VVD-lidmaatschap. Het Nederlandse bedrijfsleven heeft geen waardering voor de publieke zaak. Dat vind ik zo mooi in Amerika: een ondernemer wordt geroepen door de overheid, en hij g  t. En na een paar jaar kan hij weer terug.'
Dat zoiets in Nederland niet kan, verwijt hij de ondernemersorganisatie VNO-NCW. Die heeft daarover niets geregeld. 'Als je overstapt, is dat een fatale beslissing. Er is geen weg terug. Een topmanager die misschien zeven ton verdient, moet fors inleveren. Dat is voor een paar jaar nog wel te overzien. Maar op het gebied van pensioenen is niets geregeld, je kunt niet terug naar je oude werkgever.' KPN-bestuursvoorzitter Wim Dik gaf in 1981 een topfunctie bij Unilever op om staatssecretaris te worden, en kwam vervolgens weer terug - volgens Verwaayen een uitzondering.
'Ik vind dat een gemiste kans. De bak waaruit Nederland zijn talent vist, moet zo groot mogelijk zijn. Als we een poldermodel kunnen maken voor de economie, moet dat toch ook kunnen voor het personeelsbeleid' Verwaayen roemt voormalig PvdA-voorzitter Felix Rottenberg, die buitenstaanders als huisarts Rob Oudkerk de politiek in sleurde.
'De publieke zaak zou over tenminste hetzelfde talent moeten beschikken als de markt', zegt Verwaayen stellig. ' Ik zou een geweldige interactie willen. Er is veel ervaring in het bedrijfsleven die niet toegankelijk is voor de publieke zaak.
'De politiek wil het zelf ook niet, want daar heerst eveneens grote concurrentie. En het publiek zal ook kritiek hebben. Zeggen dat een ondernemer alleen aan de belangen van zijn bedrijf denkt. Natuurlijk zal er rotzooi over je worden geschreven. Nou n!? De controle tegen dergelijke belangenverstrengeling in Den Haag is goed genoeg.'
Verwaayen was geboeid door de onderlinge fascinatie tussen politiek en bedrijfsleven. 'Als een politicus op bezoek komt, wordt een bedrijf helemaal opgepoetst. Maar als een ondernemer in Den Haag komt, denkt men: jee, een topman uit het bedrijfsleven. In het bestuur van de VVD kon ik 's avonds leuk over de schutting kijken.'
Naarmate er meer geprivatiseerd wordt, neemt het belang van een goede overheid toe, vindt Verwaayen, die bij tal van maatschappelijke organisaties betrokken is. ' Onderwijs, gezondheidszorg, binnenlands bestuur: je kunt de uitvoering wel aan het bedrijfslven overlaten, maar de kaders moeten worden bepaald door de overheid.'
Zelf heeft Verwaayen de overstap niet gemaakt. 'Mij is niks gevraagd', zegt hij simpel.
Teleurgesteld?
'Absoluut niet!'

Foto
	No chips, no ketchup: Ben Verwaayen verlaat PTT Telecom. FOTO MARCEL MOLLE-DE VOLKSKRANT

