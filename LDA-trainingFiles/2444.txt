	Aidspatint Shanti offert aan god van de verlossing
	Van onze verslaggever
Stieven Ramdharie
 DEN HAAG
Shanti Parag is er klaar voor, klaar voor het 'grote vertrek'. De puja is achter de rug, zijn offer aan de hindoe-god Lakshmi heeft hij tijdens de afscheidsdienst keurig verricht. De 39-jarige Shanti, lijdend aan aids, wil als hindoe afscheid nemen van het leven. Op een manier die veel geloofsgenoten verwerpelijk achten. Shanti wil euthanasie.
'Als het zover is, als ik de pijn niet meer aankan, dan doe ik het', zegt hij met een hese stem. Zijn vriend en zijn broer kijken zwijgzaam toe. 'Ik kies geen tijdstip van tevoren, ik zie wel. Alleen ik voel dit lijden. Ik alleen.'
Met een andere broer heeft hij laatst onenigheid gehad over zijn omstreden verlangen. 'Dat doe je niet als hindoestaan', kreeg hij te horen. Want hindoes beroven zich niet van hun leven. Wie slecht heeft gedaan, behoort in dit leven gewoon de gevolgen ervan te ondervinden.'
Shanti: 'Op deze manier sterven is mijn laatste wens. Eerlijk gezegd deed ik weinig aan het geloof. Mijn familieleden houden minstens n keer per jaar een tempeldienst, bij mij verwaterde het. Die puja wilde ik in het begin vooral voor mijn familie doen. Maar later dacht ik: ik ben een hindoe en zo voel ik mij ook.'
Met moeite hijst hij zijn magere lichaam op de rieten bank. 'Je hebt geluk', zegt vriend Wim (49). 'Vorige week was hij er slechter aan toe, kon hij met moeite praten.' Shanti Parag verenigt in zich drie taboes die nog altijd in de hindoestaanse gemeenschap bestaan: aids, homoseksualiteit en zelfdoding.
Shanti houdt van Wim, al twintig jaar. Twintig jaar heeft hij ervaren hoe binnen de Surinaamse gemeenschap, zeker onder hindoestanen, gedacht wordt over mannen die van mannen houden. De recente kentering, van bekrompenheid naar een lichte vorm van acceptatie, zal hij niet lang meemaken.
Hij heeft de strijd opgegeven. Zijn 'cocktail' van aidsbestrijders drinkt hij bewust sinds enige tijd niet meer. Afgelopen vrijdag toog hij met zijn broers, zusters en kennissen naar de hindoetempel Sewa Dhaam in Den Haag voor een afscheidsdienst. Daar bracht hij zijn offer aan Lakshmi, de god van de verlossing. Wat fruit en zoetwaren, om hem te vergeven voor al zijn zonden.
Hindoepriester S. Tewarie, die kritiek kreeg van zijn achterban, had geen moeite met de dienst. 'Er zijn collega's die vinden dat Shanti, door euthanasie te plegen, in zijn volgende leven weer het slechte zal meemaken. Die opvatting vind ik veel te beperkt. Hij heeft zich vrijdag volledig overgegeven aan de goden en zich daarmee bevrijd van dit leven. We moeten als hindoes beseffen dat we niet in India of Suriname leven maar in een land waar andere normen en waarden gelden.'
Vier jaar geleden tekende hij de euthanasieverklaring. Shanti, jarenlang actief in het COC en de HIV-vereniging voor allochtone homo's, had aids. 'Het was 13 juni 1993, ik weet het nog heel goed', zegt zijn broer Hendrik (50) die hem voortdurend bijstaat. Hendrik staat bijna dagelijks aan de zijde van Shanti.
Hendrik: 'Hij vroeg of we zondag langskwamen, hij moest ons iets vertellen. Natuurlijk heeft het moeite gekost maar wij hebben zijn lot geaccepteerd. Hij hoefde ons ook nooit te vertellen dat hij homo was, we zagen het snel. De familieband is altijd goed geweest. Door zijn ziekte is het nog inniger geworden.'
Wim: 'De familie is nu heel belangrijk voor hem. Hele sessies zijn er in het ziekenhuis geweest om Shanti te steunen, om samen met hem Surinaams te eten. Prachtig vond hij het. Hendrik en een zus zijn nu buddy geworden.'
Die snelle acceptatie komt niet bij veel hindoestaanse families voor. Hendrik: 'Ik heb ooit een jongen gesproken die trouwde, alleen maar om de eer van de familie te redden. Hij is speciaal naar Suriname gegaan om te trouwen. Het huwelijk was helemaal bedacht door de ouders.'
'Die jongens trouwen en binnen drie maanden liggen ze in scheiding', zegt Shanti. Hij speelde drie jaar terug de hoofdrol in een voorlichtingsfilm van de hindoe-omroep OHM en binnen de HIV-vereniging ijverde hij voor een aparte benadering van homo's uit de migrantengroepen. Shanti verschool zich niet. Op straat spraken vreemden hem aan om hem te prijzen voor zijn 'baanbrekende werk'.
Shanti: 'Veel Surinaamse jongens willen van mij weten hoe ik het mijn familie heb verteld, of ik niet uit het huis ben geschopt. De ouders op hun beurt zijn weer bang dat de rest van de familie het te weten komt. Met witte voorlichters bereik je ze niet. Gelukkig heb ik ook wat vooruitgang gezien. Twee jaar geleden spraken hindoepriesters op een symposium vrijuit over homoseksualiteit. Dat was een flinke doorbraak.'
Tewarie: 'Nu geven achttien priesters, pandits, in het land voorlichting over aids. Er worden toch steeds meer taboes doorbroken.'
Hij weet niet hoe lang hij nog heeft. Shanti wacht gewoon af. Op tafel verschijnen de foto's van de tempeldienst. Shanti in witte kleding voor het altaar. 'Vorige week had ik ervoor gekozen, voor de dood. Ik had vreselijk veel pijn. Maar het ging weer over. Aids, daar ga je aan dood. Je moet je er aan overgeven. Zo zie ik het. Het is genoeg geweest. Wim weet wel wanneer het juiste moment komt. Ja toch, Wim?'

Foto
	Shanti Parag: 'Ik ben een hindoe en zo voel ik mij ook' FOTO GUUS DUBBELMAN - DE VOLKSKRANT

