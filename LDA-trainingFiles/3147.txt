	Apollohuis neemt afscheid met druppelpercussie
	Van onze verslaggeefster
Chitra Gajadin

EINDHOVEN
In een periode van aanhoudende vorst, bevroren rivieren en waterleidingen is de tentoonstelling Liquid Percussion in het Apollohuis in Eindhoven een welkome afwisseling: een intrigerende percussie van waterdruppels. Het klinkt als de feestelijke regendruppels bij het begin van de monsoon. Toch valt er voor het Apollohuis weinig te vieren. Liquid Percussion is de laatste tentoonstelling die er wordt gehouden. Het Apollohuis is een van de kunstenaarsinitiatieven die geen subsidie meer krijgen van het ministerie van OCW.
Zestien jaar lang heeft het Apollohuis een bijzondere plek ingenomen in de Nederlandse kunstwereld. Een plek waar de nieuwste ontwikkelingen op het snijvlak van muziek en beeldende kunst te zien en horen waren. Veel kunstenaars die doorstroomden naar de museale wereld toonden hier hun werk.
Ook nu is er een tentoonstelling te zien waarin beeld een relatie aangaat met geluid. De Duits-Amerikaanse kunstenaar Trimpin maakte een installatie van ritmisch neervallende regendruppels die terechtkomen in glazen, potten, vazen, kruiken, flessen en buizen. De druppels resoneren op een metalen plaatje op de bodem van het bonte glaswerk of een strak gespannen trommelvelletje over de kunststofbuizen. De buizen, oplopend van kort naar lang, hebben iets van een orgel. Het glaswerk en de buizen staan in een reservoir gevuld met kiezelstenen.
De voorgeprogrammeerde percussiesolo wordt met een druk op de knop in werking gezet: aarzelend geplop gaat over in swingend getrommel. Het water wordt omhoog gepompt en is gekoppeld aan een mechanisme boven elk potje. Het geheel ziet er vernuftig uit. De bezoekers kunnen op het keyboard meespelen en improviseren.
Opvallend is het sterke contrast tussen de zorgvuldig harmonisch opgebouwde percussie en de nonchalante verzameling van vrolijke vazen, kleurige kruiken, gewone jampotten, een kunststof melkfles. Alles, van bierglas tot simpele pvc-buis, kan drager van geluid worden.
Liquid Percussion is een vrolijk afscheid. Directeur Paul Panhuysen van het Apollohuis: 'Ik heb zestien jaar het werk van andere kunstenaars kunnen laten zien. Wat wij toonden stond garant voor vernieuwing. Ik ben blij dat ik dat heb kunnen doen.'


Liquid Percussion t/m 16 feb. van do t/m zo, 14-18 uur. Apollohuis, Eindhoven.

