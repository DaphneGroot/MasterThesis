	PvdA'er Oudkerk verwijt kabinet geen oog te hebben voor sociale infrastructuur 'Fonds moet ziektekosten opvangen'
	Van onze verslaggever
Jan Hoedeman

DEN HAAG
Het PvdA-Tweede-Kamerlid Oudkerk wil een apart zorgfonds creeren om de enorme kosten van de gezondsheidszorg in de toekomst te kunnen opvangen. 'We kunnen nu negentig jaar oud worden. Vanaf het moment dat je je AOW ontvangt, heb je nog een kwart eeuw met verhoogde kansen op kanker of chronische ziekten. Als we accepteren dat mensen ouder worden, moet dat worden betaald.'
Het zorgfonds wil Oudkerk financieren met de rentes van reserves of de reserves zelf die de zorgverzekeraars incasseren. 'Die zijn tenslotte opgebracht door de verzekerden. Daarnaast wil ik een verhoging van de premies voor zorg in de toekomst. Als derde geldbron zie ik incidentele meevallers.'
Oudkerk stoort zich eraan dat bij het maken van toekomstplannen voor de volgende eeuw een cruciaal onderwerp wordt vergeten. 'Het kabinet heeft in de Agenda 2000+ de sociale infrastructuur vrijwel veronachtzaamd. Ik verwijt het deze regering dat ze met infrastructuur nauwelijks verder kijkt dan nieuwe wegen, luchtverkeer en openbaar vervoer.' Om dit tijdig te corrigeren, gaat Oudkerk dit voorjaar met zijn collega Margo Vliegenthart het land in om met partijgenoten de toekomst van de gezondheidszorg te bespreken.
Het gaat er niet om alleen extra geld te claimen voor de zorg, er zal ook doelmatiger met het steeds grotere aanbod moeten worden omgegaan. Oudkerk: 'De PvdA moet de durf hebben te zeggen wat wel en wat geen noodzakelijke zorg is.' Als voorbeeld noemt Oudkerk de patent die tegen het advies van zijn arts in toch een rntgenfoto wil. 'Die moet dat dan zelf betalen.' Of bij een keuze tussen geld voor verpleegzorg of IVF voor vrouwen van boven de veertig: 'Dan kies ik voor verpleegzorg.'
Een doorn in het oog van Oudkerk zijn de wetten en regels die een doelmatige toepassing van de gezondheidszorg in de weg staan. 'Wie een beroerte heeft gehad, ligt elf dagen te lang in het ziekenhuis en vijftig dagen te lang in een verpleeghuis. Dat is slecht voor de patent en kost 340 miljoen per jaar.'
Onvermijdelijk verbonden aan een brede discussie over de gezondheidszorg is de vraag welk type stelsel er moet komen. 'Wat willen we met het ziekenfonds? Als uit het debat rolt dat de PvdA een ander financieringsstelsel wil dat haaks staat op dat van de VVD, dan moeten we daar niet voor weglopen.'
Het woord 'basisverzekering' is nog zwaar beladen na de mislukte poging van de voormalige PvdA-staatssecretaris Simons die in te voeren. Dermate beladen, dat Oudkerk het niet eens in de mond neemt. Zelf is hij er nog niet uit of het huidige stelsel met ziekenfonds en particuliere verzekering moet worden gemoderniseerd, of dat hij een voorstander wordt van het B-woord, het stelsel waarin iedereen wordt opgenomen. Het partijdebat moet daarover uitsluitsel geven.
De verschillen tussen PvdA en VVD op het gebied van de gezondheidszorg zijn de laatste twee decennia altijd aanwezig geweest. Maar nu er voor het eerst gezamenlijk wordt geregeerd, worden die verschillen steeds duidelijker. 'Wie in 1998 VVD stemt, moet weten dat hij voor een heel andere gezondheidszorg stemt dan de PvdA voorstaat.'
Oudkerk zal straks de resultaten presenteren aan de verkiezingscommissie van de PvdA. Het zal de vierde hapklare brok zijn voor de commissie, na de discussiesdie zijn gehouden over de AOW, de sociale zekerheid en het buitenlandse beleid.
Hij heeft meer tijd voor de partijdiscussie dan hij aanvankelijk had gedacht. Oudkerk werd gewaar dat Wallage als vice-fractievoorzitter Vliegenthart wilde hebben.
Oudkerk: 'De procedure die fractievoorzitter Wallage heeft gekozen is eng, gesloten en technocratisch. De kandidaatstelling was een farce. In december heeft hij al gezegd dat het een vrouw moest zijn. Vervolgens dat hij Vliegenthart wilde. Het was dus in kannen en kruiken. Ik houd er niet van me voor de vorm te kandideren.'
Overigens is vernieuwing van het fractiebestuur beduidend minder belangrijk dan een verversing van PvdA-bewindslieden in het kabinet. 'D t is het gezicht van de PvdA.' Solliciteert Oudkerk naar het ministersschap van Volksgezondheid, Welzijn en Sport? 'Laat ik het zo zeggen: het lijkt me een erg leuke baan, maar in mijn priv-leven is er zo veel meer te beleven.'

Foto
	Rob Oudkerk FOTO MARTIJN BEEKMAN

