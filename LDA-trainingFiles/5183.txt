	Winnares Seinstra valt uit eerbied voor toeschouwers
	Van onze verslaggeefster
LEEUWARDEN
Juichend, huilend en schreeuwend viel Klasina Seinstra als eerste vrouw over de eindstreep. De aanmoedigingen van het overwegend Friese publiek hadden haar ontroerd en tegelijkertijd vleugels gegeven. 'Ik wilde het zo graag voor hun doen', snikte ze uren na haar finish in Leeuwarden.
Haar val over de eindstreep was wonderlijk genoeg niet uit vermoeidheid, maar uit mededogen voor de omstanders bij de finishlijn. 'Onvoorstelbaar, dat ik daar nog aan dacht. Maar ik had zulke botte schaatsen dat ik niet meer kon remmen en toen heb ik me maar laten vallen.'
De 28-jarige postbode uit Sint Johannesga moest net als Henk Angenent de overwinning bevechten in de sprint. Erg hard ging het toen al lang niet meer.
'Als je na 200 kilometer nog moet sprinten, dan houdt het een keertje op.' Toch versloeg ze op de Bonkevaart in Leeuwarden Gretha Smit uit Rouveen. Tijdens het NK had ze de sprint nog verloren van Gretha's zusje Jenita.
Seinstra zei na afloop: 'Ik dacht: als ik nu weer verlies, vergeef ik het mezelf nooit meer. Maar ook als ik als tweede over de finish was gekomen, had ik mijn handen in de lucht gestoken, want door de wind was het een verschrikkelijk zware wedstrijd.'
Seinstra was als eerste weg met een groepje A-rijders, maar kon het tempo van de mannen, met veteranenkampioen Manden, niet volhouden. Ze bond haar schaatsen nog wat steviger onder, haalde een braam onder haar schaats vandaan en liet zich zakken naar een achtervolgend groepje. Daarin bleek concurrente Gretha Smit zich te hebben genesteld. Samen koersten ze vervolgens op de finish in Leeuwarden af.
Op de Bonkevaart ging het met de wind in de rug keihard. Seinstra: 'Hier gebeurt het dus, dacht ik. Ik werd even heel erg nerveus. Er gaat van alles door je heen. Al die mensen daar, prachtig' Eén keer probeerde Smit te demarreren, maar Seinstra kon gemakkelijk volgen. 'Tijdens het NK heb ik al het kopwerk verricht voor haar zusje. Nu moest zij het maar doen.'
Seinstra schreef vorig jaar de alternatieve Elfstedentocht op de Oostenrijkse Weissensee op haar naam. Bovendien werd ze afgelopen maand Nederlands kampioen op kunstijs. De doorbraak in haar schaatscarrière kwam nadat zij drie jaar geleden trainingsschema's van bondscoach Henk Gemser ging gebruiken.
De voorbereiding op zware tocht was kort. Tijd om zenuwachtig te worden had Seinstra dan ook niet. 'Ik vond het leuk, ik had er zin in en wilde ervan genieten.' Nauwelijks door het eerste dorpje gekomen rolden de tranen al uit de ogen van de emotionele Seinstra.
'Ik houd van mensen en als ik dan duizenden mensen zie staan die jou aanmoedigen in de kou, dan word ik emotioneel. Ik stond te trillen op mijn benen en toen moest ik ook nog schaatsen. Zelfs als ik niet had gewonnen was het de mooiste dag van mijn leven geweest. Het is zo'n belevenis.'

Foto
	Klasina Seinstra moe maar voldaan op de Bonkevaart. FOTO HANS HEUS - DE VOLKSKRANT

