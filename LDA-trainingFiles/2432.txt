	Commissie-Hermans bepleit drastische wijziging studiefinanciering 'Stelsel wordt afgestemd op student'
	Van onze verslaggever
Jan 't Hart

ZOETERMEER
Loek Hermans, commissaris van de koningin in Friesland, adviseert de studiefinanciering in de toekomst helemaal om te gooien. De VVD'er leidt een commissie met zijn naam, die scenario's voor de studiefinanciering ontwerpt.
Woensdag presenteerde hij de eerste 'bouwstenen': de fundamenten van een volstrekt nieuw beurzenstelsel. In oktober komt de commissie met een aantal scenario's waaruit de politiek kan kiezen.
Hij had geen sjoege van studiefinanciering.
'Ik was een vreemde eend in de bijt. Het eerste wat ik dacht was: tjonge wat ingewikkeld. Ik leerde midden jaren tachtig dat er twee principes waren: toegankelijkheid van het onderwijs en ouderonafhankelijkheid.'
- Wat vindt u van het beurzenstelsel?
'Het is niet toereikend voor deze tijd en je moet je fors afvragen of het stelsel niet aan vervanging toe is. Door de vele wijzigingen, wel vijftig sinds de invoering in 1986, hebben we nu een erg ingewikkeld beurzensysteem.
'Vijftig wijzigingen, dan praat je niet meer over rechtszekerheid. Als je een maand later gaat studeren dan je buurman, heb je te maken met een ander beurzensysteem. Dit stelsel roept om een fundamentele herbezinning en dat is precies wat we hebben gedaan.'

- Is het onderwijs niet meer toegankelijk voor iedereen?
'Het beurzensysteem heeft nu effect op de keuze van de studie. Scholieren die willen studeren, maken ook een financile afweging. Ze vertonen risicomijdend gedrag.
'Na de introductie van de tempobeurs (studenten moeten voldoende studiepunten halen om hun beurs te behouden, red.) zag je dat heel duidelijk. Hoe gemakkelijker de studie, hoe sneller de bul, hoe minder schuld.'
- Wat nu?
'De positie van de student ten opzichte van de onderwijsinstelling moet worden versterkt. Ze sluiten bijvoorbeeld een contract waarin de duur van de studie, de studiefinanciering en de prestaties worden geregeld. Het stelsel wordt afgestemd op de student. Wil hij werken en minder beurs maar langer studeren, dat moet kunnen. Als de student nu wat anders wil, heeft het beurzensysteem geen antwoord. Individuele afspraken zijn niet mogelijk. De starheid van het stelsel moet weg.'

- U keert het systeem daarmee om. Niet de behoefte van de maatschappij, maar de wens van de student staat centraal.
'Precies, het is bij deze bouwsteen alleen nog de vraag hoe we dat praktisch invullen. We zijn nog lang niet klaar. We hebben slechts de eerste fundamenten gelegd, de legostenen in vakjes geduwd.'

- Dit stelsel moet weg, maar wat komt er voor terug?
'Wij kiezen niet voor n model en er moet ook niet n model komen. De ene student wil snel studeren, de andere niet. Moet kunnen. Wij onderzoeken fundamentele vragen en wij leggen een fiks aantal vragen voor aan maatschappelijk betrokkenen en de politiek. Want er dient een flink aantal politieke antwoorden te komen. Bijvoorbeeld: hoeveel geld is er? Uiteindelijk draait het toch om het geld.'

- In uw bouwstenen tekenen zich de contouren al helder af.
'Wij stellen nog voornamelijk vragen. Eerste twee jaar vooral beurs, daarna lenen. Kan dat? Scholieren hebben vaak leenvrees. Als een student erbij wil werken, moet hij niet in het keurslijf van een tempobeurs worden gedrukt. Sommigen willen in de winter hard studeren en in de zomer veel geld verdienen. Vraag is: moet dat kunnen?
'Er moet een waarderingssysteem komen, zodat studenten goed kunnen kiezen tussen opleidingen. Er zijn veel verschillen tussen onderwijsopleidingen.'

- Opvallend is dat u een zorgplicht toekent aan de ouders. Weg ouderonafhankelijkheid?
'Als je niet voor iedereen een studieloon kan toekennen, dat is veel te duur, dan moet er een inkomenstoets komen. Maar dat is een politieke keuze.'

- Wat vinden uw kinderen van de plannen?
'Ha, ha, deze kennen ze nog niet, maar de kinderen zijn doorgaans kritischer dan ze enthousiast zijn.'

- Omdat zij weten hoe hoog hun zakgeld is.
'Nou, dat is rg laag. Laatst zei mijn oudste dochter dat nog. Ze had een onderzoekje gedaan op school.'

Foto
	Loek Hermans FOTO ANP

