Barokmuziek.
Barokmuziek is een vorm van westerse klassieke muziek, composities ontstaan tijdens de periode van de barok, die in de muziek van 1600 tot 1750 loopt, vanaf de late 16e-eeuwse revolte tegen polyfonie, die aanleiding gaf tot het ontstaan van het begeleid recitatief en de opera, de opkomst van de monodie, onder andere door Monteverdi, tot het sterfjaar van Johann Sebastian Bach.
Als stijl was het de opvolger van de renaissancemuziek. Geleidelijk aan maakte de "stile antico", de universele polyfone stijl van de 16e eeuw met meestal gewijde muziek, plaats voor de "stile moderno" of "nuove musiche", bedoeld voor seculier gebruik.
Jacob Burckhardt gebruikte in 1855 als eerste de term "barok" om een bepaalde stijlperiode in de kunst aan te duiden. Ruim een halve eeuw later werkte Alois Riegl de stijlkenmerken verder uit in zijn boek "Die Entstehung der Barockkunst in Rom".
De barokmuziek kon in het bijzonder gedijen door de bloeiende muziekcultuur aan de diverse Europese vorstenhoven. Veel rijke hooggeplaatsten hadden musici/componisten in dienst en/of fungeerden als hun mecenas. Veel hoogtijdagen en festiviteiten werden opgeluisterd door speciaal voor die gelegenheid in opdracht gecomponeerde werken. Ook ten behoeve van kerkelijke erediensten werden in het tijdperk van de barok nieuwe muziekvormen ontwikkeld.
