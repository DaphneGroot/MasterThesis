Jozef Tiso.
Jozef Tiso (Veľká Bytča, 13 oktober 1887 - Bratislava, 18 april 1947) was een belangrijk Slowaaks rooms-katholiek priester en politicus, alsook collaborateur en president van de Eerste Slowaakse Republiek (1939-1945).
Vanaf 1938 was hij de vertegenwoordiger van de Slowaakse regering, die Praag dat jaar toeliet. In 1939 verklaarde hij de Slowaakse onafhankelijkheid na pressie van nazi-Duitsland. Hij was president tot 1945, toen Tsjecho-Slowakije hersteld werd. Tiso leidde Slowakije op veel gebieden als satellietstaat van het Duitse Rijk. Omdat hij tijdens de oorlog met de Duitsers had gecollaboreerd werd hij na de oorlog ter dood veroordeeld en geëxecuteerd.
Van priester tot president.
Het geboortehuis van Jozef Tiso in Veľká Bytča
Jozef Tiso werd in 1938, na de dood van Andrej Hlinka, voorzitter van de Slowaakse Volkspartij. In oktober 1938 en tot maart 1939 was hij minister-president van Slowakije, een min of meer autonome staat binnen Tsjecho-Slowakije. In maart 1939 werd, onder druk van de Nazi's, de onafhankelijkheid van Slowakije uitgeroepen. Slowakije werd een protectoraat van nazi-Duitsland, Tiso een marionet van de Duitse leiders.
Tiso was van oorsprong een katholieke priester, in 1910 tot priester gewijd. Vanaf 1925 had hij zitting in het parlement als vertegenwoordiger van de katholiek georiënteerde Slowaakse Volkspartij. De Slowaakse Volkspartij streed onder andere voor onafhankelijkheid van Tsjechië – de Slowaken wilden op eigen benen staan. Van 1927 tot en met 1929 was Tiso Minister van Gezondheid en Sport. In 1938 werd Slowakije een autonome staat binnen Tsjecho-Slowakije. Op 9 maart 1939 vielen de Tsjechen – die niets in afscheiding zagem – Slowakije binnen, Tiso werd afgezet. Maar al op 14 maart keerde het tij want onder druk van de nazi’s wordt de onafhankelijkheid van Slowakije uitgeroepen met Tiso aan het hoofd. Tijdens zijn presidentschap bleef hij actief als priester.
Nazi's.
Slowakije én Tiso werden beschermd door de nazi’s, terwijl de Tsjechen en Joden als volksvijanden werden gezien.
Onder leiding van Tiso werden in 1942 58.000 Slowaakse joodse mannen weggevoerd naar Duitse dwangarbeidskampen, de nazi’s betaalden Slowakije 500 Reichsmark per afgevoerde Joodse dwangarbeider en lieten de achtergebleven familieleden in jodenwijken wonen. Abrupt stopte Tiso echter de deportaties als de Heilige Stoel ze veroordeelt en als zijn Slowaakse regering hoort dat een groot gedeelte van de joodse dwangarbeiders werden doodgeschoten in het Generaal-Gouvernement (bezet Polen). Tot 1944 was Slowakije vervolgens een van de weinige asmogendheden, samen met Finland en Bulgarije, die weigerde joden te deporteren. In deze tijd konden vele joodse vluchtelingen met Vaticaanse paspoorten via Slowakije, Hongarije en Italië uitwijken naar het veilige neutrale Spanje onder generaal Franco, naar Portugal, Ierland en Zwitserland.
In augustus 1944 - bij het oprukken van het Rode Leger tot over de oostgrenzen van de republiek Slowakije - begon de Slowaakse Opstand tegen Tiso en de collaboratie met de nazi's, waarop de Wehrmacht en Waffen-SS Slowakije binnenvielen en bezetten. Prompt werden de deportaties van joodse Slowaken hervat onder nazi-leiding; de regering-Tiso was feitelijk machteloos: tot de Duitse capitulatie in mei 1945, ondanks hevige protesten van de Tiso-regering en de clerus, werden joden afgevoerd.
Het laat zich aanzien dat de politicus Tiso slechts een marionet van de Duitsers was. Tijdens zijn proces (na de oorlog) blijkt dat hij het in hoge mate eens was met de militaire nazi-politiek, hoewel zijn weigering tot deportatie van joden na december 1942 door de aanvankelijk positief over hem gestelde Duitse nazi-regering als een grote klap werd gezien.
Sovjet-Unie.
In 1945 werd Slowakije bezet door de Sovjet-Unie, in april van dat jaar vluchtte Tiso naar Beieren in Duitsland. Daar werd hij door de geallieerden opgepakt en uitgeleverd aan de dan Tsjecho-Slowaakse regering. Op 15 april 1947 wordt Tiso ter dood veroordeeld door verwurging, al op 18 april wordt hij terechtgesteld. De protesten van het Vaticaan en de Amerikanen zijn tevergeefs. Tiso wordt voor vele, ook antinazistische, Slowaken een nationale martelaar.
