	Wandelende reclame voor eigen spruiten
Evert van Benthem verdiende geen miljoen, Erik Hulzebosch was de man van het voorspelde miljoen, maar hoe groot is de marktwaarde van Henk Angenent? Zal de Alphense winnaar van de Elfstedentocht zijn eigen groenten nog eens aanbieden onder de slogan: 'Angenentjes, vorstelijke spruitjes voor weinig centjes.'
Zaterdag, een uur nadat hij Hulzebosch klopte, wilde Angenent nog weinig weten van de commercie die bij zijn overwinning hoort. Hij mijmerde al weer over het melken van de koeien op zondagochtend. Het kwam er niet van. Hij bleef nog een nacht in Friesland en sprak kort voor middernacht, in een NOS-uitzending, al over de hoop en verwachting dat hij over één jaar weer een normaal leven zou kunnen hervatten.
Zondagochtend werd de beslissing genomen dat een commercieel bureau Angenent de komende tijd gaat begeleiden. Henk Heetebrij, de manager van Angenents schaatsploeg in het marathoncircuit, Netwerk VSP, gaf aan geen tijd te hebben voor het public relations-werk van zijn Elfstedenwinnaar.
Heetebrij over de andere Henk: 'Ik geloof niet dat hij miljonair wordt door de overwinning. Hij kan wel aardig geld verdienen, maar Henk wil per se niet worden geleefd. Hij wil gewoon zijn paarden blijven houden, boer zijn, zichzelf zijn.'
Zaterdag kon de Zuid-Hollander voor veel geld in de VARA-uitzending Laat de Leeuw vanuit Friesland. Angenent weigerde, hij koos voor het NOS-Elfstedenprogramma. Elfstedenwinnaars zijn gevraagd in het tv-circuit.
De bazen van Netwerk VSP, een bedrijf dat landelijk pakketjes verspreidt en de naam liet drukken op het schaatspak van de marathonschaatsers Angenent, Kromkamp en Baars, hebben de eerste brainstormsessies al achter de rug. Heetebrij: 'Op directieniveau is al behoorlijk gekeuveld. Dit is gigantische reclame. Beter kun je het niet krijgen.'

