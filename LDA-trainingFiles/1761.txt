	Vers is voor Belgen wat anders dan diepvries
	De Belgische bakker Jan Broeckx nam ruim zes jaar geleden een bakkerij over in Baarle-Hertog en heeft het koopgedrag van zijn landgenoten en de Hollanders goed kunnen bestuderen. 'Vanaf zeven uur 's morgens zijn wij geopend. Belgen zijn gewend om elke dag naar de bakker te gaan. Hollanders komen één keer in de week en doen alles in de diepvries. De Belg niet. Die wil lekker vers eten en iets dat uit de diepvries komt, kan volgens hem niet echt vers zijn', zegt Broeckx in Bakkerswereld.
Dat is ook de reden dat Broeckx zijn winkel op zondag open houdt. 'Typisch Belgische producten lopen hier niet. Dat komt omdat dit deel van België sterk vernederlandst is. Toch spelen we met ons assortiment wel in op Belgische en Hollandse klanten. Zo hebben we twee soorten worstenbroodjes en verkopen we zowel Belgische als Hollandse sandwiches. De Belgische zijn zoet en met roomboter gemaakt. Die verkopen we per stuk, terwijl de Hollandse verpakt per tien stuks verkocht worden.'
De Belgische en Hollandse klanten verschillen behoorlijk van elkaar, weet Broeckx. 'Hollanders zijn veel meer snoepers dan de Belgen. Hollanders komen iets halen voor 's morgens bij de koffie en nemen 's middags een koekje. de Belgen komen brood halen en eten hooguit 's avonds een gebakje.'


