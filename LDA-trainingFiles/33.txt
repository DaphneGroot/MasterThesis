	Drie verdachten smokkel XTC naar Indonesie gepakt
	Van onze verslaggever
AMSTERDAM
De politie van Amsterdam heeft maandag drie mannen gearresteerd die ervan worden verdacht betrokken te zijn bij de smokkel van XTC-tabletten naar Indonesië. In verband met deze zaak zit al sinds september een gezagsvoerder van de Indonesische luchtvaartmaatschappij Garuda vast. De piloot is in september opgepakt, toen hij op het punt stond met enige duizenden pillen naar Indonesië te vertrekken.
De verdachten zijn twee broers die van Indonesiër tot Nederlander zijn genaturaliseerd, en een Indonesiër. Bij de invallen, op drie plaatsen in Amsterdam, is ook de administratie in beslag genomen.
Het drietal wordt ervan verdacht in september duizenden pillen te hebben afgeleverd bij een Amsterdams hotel, waar de piloot verbleef. De tabletten werden later bij de Indonesische piloot aangetroffen, vlak voordat hij naar Bali zou vertrekken.
De arrestatie is een belangrijke stap in de geruchtmakende zaak tegen de piloot. Deze beweert dat hij in de veronderstelling leefde dat hij medicijnen vervoerde. Later heeft hij gezegd dat hij door een Nederlandse undercover-agent is benaderd. Vorige week was in Amsterdam een zitting waarin de rechtbank besloot de voorlopige hechtenis tegen de piloot niet op te heffen.

