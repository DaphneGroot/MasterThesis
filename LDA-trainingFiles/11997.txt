Zeearend.
De zeearend ("Haliaeetus albicilla"), soms Europese zeearend genoemd, is een arend uit het geslacht der zeearenden ("Haliaeetus"). Het is de grootste arend van Europa.
Uiterlijke kenmerken.
De lengte van een volwassen zeearend bedraagt 70 tot 92 cm, de vleugelspanwijdte is 200 tot 250 cm en het gewicht 3,1 tot 7,5 kg. Een zeearend kan tot 20 jaar oud worden.
Vanwege de grote spanwijdte wordt de zeearend ook wel de "vliegende deur" genoemd. Buiten zijn enorme spanwijdte vallen zijn grote gele snavel, de diep gevingerde vleugels en zijn witte staart op. Jonge exemplaren hebben die witte staart overigens niet.
Voedsel.
Het voedsel van de zeearend bestaat uit vis, (water)vogels, kleine zoogdieren en aas. Soms stelen ze voedsel van andere roofvogels.
Een zeearend eet van een gevangen gans
Vijanden.
Zeearenden hebben eigenlijk geen vijanden, alleen de mens kan eventueel een vijand zijn. Eieren en kuikens lopen echter het risico door roofvogels of -dieren te worden buitgemaakt.
Voortplanting.
Zeearenden zijn sociaal levende dieren zonder territorium. Ze kunnen rustig naast elkaar broeden. Eieren leggen ze in hoge nesten, meestal in bomen bij moerasgebieden of op een steile rotswand langs kustgebieden. Het legsel bestaat meestal uit twee of drie witte eieren.
Verspreiding.
Oorspronkelijk kwam de zeearend in geheel Europa voor, maar vooral in Midden- en Zuid-Europa is de soort verdwenen. Wel nemen de laatste jaren de aantallen weer toe. De zeearend komt ook voor in een band over Rusland naar Azië, waar hij van de Golf van Anadyr tot het noordoosten van China leeft.
Nederland.
Na een afwezigheid van meerdere eeuwen werd het eerste broedsucces in 2006 in de Oostvaardersplassen geconstateerd. Het zeearendenpaar heeft zich blijvend in de Oostvaardersplassen gevestigd; sinds 2006 werd er ieder jaar succesvol gebroed. Aangezien vrouwelijke zeearenden meestal in het gebied waar ze zijn opgegroeid blijven, is de verwachting dat het aantal broedparen zich snel zal gaan uitbreiden. In 2010 hebben ook in het Zwarte Meer (Flevoland/Overijssel) en in het Lauwersmeergebied (Friesland/Groningen) zeearendparen een broedpoging gedaan. Deze beide pogingen zijn echter niet gelukt. In 2011 werd in het Lauwersmeergebied opnieuw een nest gemaakt en dit zeearendpaar heeft één mannelijk jong voortgebracht. Eind 2011 werd bekend dat ook in de Biesbosch een paartje zeearenden een nest heeft gebouwd.
Als wintergast, maar tegenwoordig ook in de zomer, wordt hij eveneens waargenomen op bijvoorbeeld Tiengemeten en in de Gelderse Poort.
België.
De zeearend is van voorjaar 2005 tot en met voorjaar 2017 niet nestelend aangetroffen in België.
