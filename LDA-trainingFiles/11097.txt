Swalmen.
Swalmen () (Limburgs: "Zjwame") is een plaats en voormalige gemeente in Nederlands-Limburg, die sinds 1 januari 2007 bij de gemeente Roermond hoort. Swalmen is gelegen tussen Roermond en Venlo, wordt in het westen begrensd door de Maas en in het oosten door de Duitse grens. De kerkdorpen Asselt en Boukoul maakten tot 2007 ook deel uit van de gemeente Swalmen. Met deze twee andere kerkdorpen bezat deze zeer water-, bos- en natuurrijke gemeente naast enige industrie in de dorpskern vooral ook een landelijk karakter.
De gemeente Swalmen, waartoe naast Swalmen ook Asselt en Boukoul behoorden, telde bij de opheffing 8.797 inwoners (1 juli 2006) en had een oppervlakte van 22,96 km² (waarvan 1,42 km² water).
Naam.
Swalmen (in 11e-12e eeuw ("de") "Sualmo"; ca. 1200 "Sualmum"; 1239 "Swalmene") dankt zijn naam aan het riviertje de Swalm. De uitgang "-en" is hier geen meervoudsvorm, maar een oude naamvalsvorm om een plaats aan te duiden.
Wapen.
Het stadswapen van Swalmen komt voor het eerst voor in 1607—voor die tijd zegelde de rechter persoonlijk—en is ontleend aan dat van de familie van Swalmen (een jongere stam van de familie van Broeckhuysen, die hetzelfde wapen heeft, waarop Van Swalmen een barensteel ter onderscheiding heeft aanbracht). In 1339 werd ridder Seger van Swalmen, zoon van wijlen Willem van Broeckhuysen, door graaf Dirk van Loon, heer van Heinsberg en Blankenberg, beleend met enkele landerijen in Swalmen.Er zijn drie stadszegels in gebruik geweest tot 1792 en vanaf 1614 staat de Heilige Lambertus er als kerkpatroon achter.
Geschiedenis.
Laan op landgoed bij Hillenraedt ten zuiden van Swalmen in de herfst
Kasteel Naborch, stond rond 1450 al leeg.
In de prehistorie werden er bij Swalmen grafheuvels opgeworpen, waaronder de grafheuvels aan de "Kroppestraat", de grafheuvels op de Bosberg en bij Grietjens Gericht.
Romeinen.
In het buitengebied van Swalmen liggen zichtbare resten van de Romeinse weg van Heerlen naar Xanten, gelegen aan de zuidoost-rand van de vroegere gemeente Swalmen, tussen de landgoederen Blankwater en Zuiderwijck Spick in het kerkdorp Boukoul. Bij grenspaal 425 ligt een laatneolithische grafheuvel aan de Romeinse weg.
Middeleeuwen.
In de middeleeuwen meerden de Noormannen aan bij Asselt, om van daaruit het achterland te plunderen. Het kerkje van Asselt werd in de 11e eeuw gebouwd op een heuvel aan de Maas, waar eerder een fort had gestaan. Deze kerk werd grotendeels gebouwd met stenen afkomstig van Romeinse gebouwen. Van de oorspronkelijke romaanse kerk resteren nog het schip en het koor. Swalmen was reeds een heerlijkheid aan het eind van de 13e eeuw. Er bevinden zich nu nog de ruïne van de oude burcht "Ouborch" of "Naborch", en het imposante, fraai onderhouden kasteel Hillenraad. In de late middeleeuwen werd er rond Swalmen de landweer De Wolfsgraaf aangelegd.
Nieuwe tijd.
De heerlijkheid Swalmen, na 1695 het Markgraafschap Swalmen en Asselt, hoorde bij het Overkwartier of Opper-Gelre, het afzonderlijke, zuidelijke deel van het hertogdom Gelre. De heerlijkheid was dus tijdens de tachtigjarige oorlog en tot 1713 Spaans, onder het Huis Habsburg.
Van 1713 tot 1795 kwam Swalmen samen met Maasniel, het aangrenzende Elmpt (thans in Duitsland), Roermond en Herten aan de Oostenrijkse tak van de Habsburgers. Roermond en omgeving maakten toen deel uit van het 'Belgisch', dat wil zeggen Oostenrijks Overkwartier van Gelder, als klein restant van het oude hertogdom Gelre. Aan de overzijde van de Maas vielen ook Wessem, Kelpen en Oler, en stad en land van Weert (met Nederweert en Meijel) onder dit Oostenrijks of Belgisch Gelre.
Op 3 maart 1793 vond bij Swalmen een treffen plaats tussen Franse en Pruisische troepen. Het Franse revolutionaire leger had overwinterd in Roermond en ging in februari op weg om de vestingstad Venlo te veroveren. Een Pruisisch leger was aan het garnizoen van die stad toegevoegd. Zij vormden samen met Oostenrijkse troepen een legertje dat de Fransen tegemoet trok. Bij Swalmen kwamen ze elkaar tegen, de Fransen aan de zuidoever van de Swalm en de coalitie aan de noordoever. Na een vuurgevecht zochten de Fransen dekking in kasteel Hillenraad, maar ook daar hielden ze geen stand. Onder zware verliezen vluchtten ze terug naar Roermond, dat ze de volgende dag ontruimden. Zo verlieten ze Nederlands grondgebied, maar binnen twee jaar zouden ze terugkomen...
In de Franse tijd hoorde dit gebied bij het Zuidelijk-Nederlandse ('Belgische') departement van de Nedermaas. Pas in 1815 werd het Nederlands.
Natuur en landschap.
Swalmen ligt op het middenterras van de Maas, op een hoogte van ongeveer 24 meter. Het riviertje de Swalm stroomt door Swalmen en buigt naar het noorden en vervolgens af naar het westen om in de Maas uit te monden. De bovenstroomse kilometers vormen de grens met de gemeente Beesel. De Swalm wordt deels omgeven door natuurgebied.
Verdere natuurgebieden zijn de Bosberg met Groenewoud in het oosten, en Bisschopskamp in het zuiden. Ten westen van de Salm ligt het laagterras, voornamelijk in agrarisch gebruik. Bij De Bosberg ligt een stuk van de steilrand naar het hoogterras, dat doorloopt in Duitsland (Brüggener Wald en Diergardtscher Wald).
Onderwijs.
Swalmen heeft binnen zijn oude dorpskern 2 basisscholen en 1 school voor voortgezet onderwijs.
Het oude gebouw van basisschool de Heide is eind 2009 gesloopt. Er is een nieuw schoolgebouw gebouwd waarin de vroegere basisscholen De Heide en de Mortel zijn gefuseerd. Vanaf schooljaar 2010-2011 is dat gebouw in gebruik onder de naam Octopus.
Carnaval (Vastelaovindj).
De 'Vastelaovesvereniging de Hopsjlokkers' is in 1952 opgericht, carnvalsvereniging 'de Kwekkerte' van het kerkdorp Boukoul is een aantal jaren ouder. De naam 'de Hopsjlokkers' dankt de vereniging aan de oprichters, onder wie de directeur van de plaatselijke moutfabriek. Hop staat voor bier en sjlokkers zijn drinkers. In de loop der jaren zijn folkloregroep 'Vader Aartjes', uit het kerkdorp Asselt erbij gekomen. Bij de Hopsjlokkers wordt jaarlijks een nieuwe Mulder (molenaar, dit vanwege de molen in het embleem van de vereniging) aangewezen die het startsein voor de vastelaovindj geeft. Hij doet dit door op de 11e van de 11e de wieken van de Zjwamer Meule (molen) aan te zwengelen. De 'Vastelaovesvereniging de Fobmötse' is in het jaar 2000 opgericht. Deze vereniging roept regelmatig een Prinses uit. Van recentere datum is de 'Bacchusklup Zjwame'. Sinds 2011 is VV De Sjtummingmakers in het leven geroepen. Deze vereniging richt zich op de jeugd tussen de 16 en 25 jaar.
Mertsjpektakel.
Op "vastelaoveszunjig" (carnavalszondag) vindt sinds 2006 jaarlijks het "mertsjpektakel" plaats, een gratis openlucht-festival met artiesten dat wordt gehouden op de markt in Swalmen.
Swalms.
Swalmen heeft een eigen dialect, het Swalms ("Zjwaams").
Sjwaampop.
Het gratis openluchtfestival Sjwaampop wordt al sinds begin jaren '80 georganiseerd op de markt in Swalmen. In augustus 2007 werd het festival voor de 25e keer gehouden, met onder andere After Forever en Jan Akkerman.
KVW.
Sinds 1967 vindt er jaarlijks in Swalmen een Kindervakantiewerk (KVW) plaats. Met jaarlijks rond de 400 kinderen is dit een van de grootste kindervakantiewerken in de regio. Traditie is daarbij de jaarlijkse motortocht, waarbij meer dan 350 motoren deelnemen, die elk een kind van kvw mee achterop nemen.
Op 1 Augustus 2007 had KVW de primeur om als eerste gebruik te mogen maken van een deel van de autosnelweg A73. Het was voor het eerst sinds de autoloze zondagen in de jaren 1970, dat kinderen weer legaal op een stuk autosnelweg mochten spelen. 's Avonds ging er een motortocht over dit stuk van de autosnelweg.
Wegverbindingen.
Swalmen lag voorheen aan de rijksweg N271, dit was vroeger de meest directe en meest gebruikte verbinding tussen Venlo en Roermond. Deze drukke verkeersader loopt door het dorp. Begin 2008 is de A73-Zuid geopend, die met een boog om Swalmen heen loopt en de spoorlijn Venlo-Roermond voor een deel volgt. De opening van de snelweg maakt dat de verkeersdrukte in het dorp sindsdien behoorlijk is afgekomen. Om geluidshinder te voorkomen is aan de westkant van Swalmen, daar waar de A73 loopt, een tunnel gebouwd met een lengte van één kilometer, waarvan 400 meter gesloten is.
Openbaar vervoer.
Het openbaar vervoer in Swalmen wordt verzorgd door Veolia Transport.
Het station ligt niet ver van het centrum. Dit station is in 2003 verplaatst, evenals de spoorlijn, in verband met de aanleg van de A73-Zuid.
