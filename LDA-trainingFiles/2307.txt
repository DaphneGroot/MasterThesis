	Activist tegen nucleaire vervuiling in Rusland als verrader behandeld 
	Van onze correspondent
Bert Lanting
 ST-PETERSBURG
'De geheime dienst houdt mij voortdurend in de gaten. Kennelijk zijn ze bang dat ik de benen neem', zegt Nikitin in een druk St-Petersburgs caf waar we afgesproken hebben. 'Ik ben ervan overtuigd dat ze ook weten dat wij nu hier zitten. Je kunt aan mijn telefoon horen dat ik wordt afgeluisterd. Toen ik onlangs een monteur vroeg om iets aan mijn telefoon te doen, begon hij te lachen en zei hij dat hij aan de FSB (de geheime dienst) niets kon doen.'
Nikitins ongewilde loopbaan als dissident begon toen hij februari vorig jaar opgepakt werd op beschuldiging van spionage. Aanleiding was een rapport van Bellona over de onvoorzichtige wijze waarop de Russische marine omspringt met het kernafval uit de nucleaire onderzeers.
Volgens de FSB zou Nikitin de Noorse milieuorganisatie geheime informatie hebben toegespeeld, die hij had opgedaan als specialist voor nucleaire veiligheid van het ministerie van Defensie.
Nikitin (45) nam in 1992 ontslag uit dienst, omdat er niets met zijn rapporten gebeurde. 'Mijn werk was volstrekt nutteloos. Er werd niets mee gedaan. Toen ik later zag dat Bellona wel concrete plannen had om de vervuiling aan te pakken, heb ik besloten hen te helpen', zegt hij.
Hij ontkent echter dat hij geheime informatie doorgegeven heeft. 'Alles wat in het Bellona-rapport staat, is gebaseerd op gegevens uit openbare publicaties. Alleen was die informatie erg verspreid. Het enige dat ik gedaan heb, is die gegevens bijeenbrengen.'
Nikitin: 'Zij erkennen dat het meeste al eerder gepubliceerd is, maar volgens hen heb ik het anders opgeschreven. Natuurlijk schrijf ik anders: ik ben immers een specialist. Daarbij komt dat de grondwet bepaalt dat informatie over toestanden die een gevaar voor de bevolking inhouden, niet geheim verklaard mag worden.'
Tien maanden lang zat Nikitin in voorarrest in een speciale FSB-gevangenis middenin St-Petersburg. 'Dat was een heel zware tijd. In het begin zat ik steeds te peinzen of ik misschien dan toch iets verkeerds gedaan had. Maar het was vooral voor mijn vrouw en dochter heel moeilijk.' Uit angst dat zijn 19-jarige dochter iets zou overkomen - 'de FSB is een organisatie die je niet moet onderschatten' - besloot hij haar later voor een half jaar naar Noorwegen te sturen.
In december werd Nikitin vrijgelaten, nadat procureur Katysjev had erkend dat er fouten gemaakt waren in het vooronderzoek. Na een half jaar stilte, kreeg Nikitin vorige week een nieuwe aanklacht gepresenteerd wegens landverraad en het verraden van staatsgeheimen.
'Wij hoopten dat de zaak geseponeerd zou worden, maar de FSB is vastbesloten Nikitin veroordeeld te krijgen', zegt Joeri Sjmidt, een van Nikitins advocaten. Volgens Sjmidt is er in feite weinig veranderd in de aanklacht. Alleen kan de straf die Nikitin kan krijgen hoger uitvallen dan op grond van de eerste aanklacht.
Naar zijn zeggen is de nieuwe aanklacht gebaseerd op artikelen uit het oude wetboek van strafrecht en uit het nieuwe, dat in januari van kracht is geworden. Op zich is dat niet onwettig, maar volgens Sjmidt moet dan worden uitgegaan van de mildste variant.
In dit geval is bij het artikel landverraad echter het nieuwe wetboek als uitgangspunt gekozen, dat een straf van twaalf tot twintig jaar voorschrijft in plaats van de tien tot vijftien jaar in het oude. Voor het tweede misdrijf - het verraden van staatsgeheimen - is juist voor het oude wetboek gekozen, omdat de straf daarin hoger is.
Sjmidt klaagt verder dat de procureur geweigerd heeft onafhankelijke deskundigen bij het vooronderzoek te betrekken. 'Het deskundigenonderzoek rust nu volledig op experts van het ministerie van Defensie. Als die tegen de FSB ingaan, kunnen ze hun loopbaan verder wel vergeten'
Het meest absurde is volgens Sjmidt echter dat de aanklacht stoelt op drie geheime interne verordeningen van het ministerie van Defensie waarvan Nikitin de inhoud niet kende. En ervan is zelfs pas een jaar nadat hij het rapport voor Bellona had opgesteld, van kracht geworden. 'Het krankzinnige is echter dat wij als advocaten tot nog toe ook geen inzage hebben gekregen in die verordeningen. Hoe kun je op zo'n manier je verdediging voorbereiden?', vraagt Sjmidt zich af.
Volgens zijn collega-advocaat Genri Reznik zou onder normale omstandigheden geen rechter iemand veroordelen op basis van bepalingen waarvan hij niet eens op de hoogte k n zijn. 'Daarbij komt dat de aanklacht aan alle kanten rammelt. Wij kunnen aan de hand van knipsels aantonen dat alle ''staatsgeheimen'' die zij aanhalen allang bekend waren', zegt Reznik.
Nikitins advocaten hopen dat de zaak onder druk van de protesten uit het buitenland - vooral uit de VS, waar Nikitin dit voorjaar een hoge milieuonderscheiding kreeg - alsnog wordt geseponeerd. Maar zij zijn bang dat hun clint, als het toch tot een proces komt, het slachtoffer zal worden van wat in het Russisch 'zak-justitie' wordt genoemd: rechters die in de zak zitten van de FSB.
Als het proces eenmaal aan de gang is, speelt de publieke opinie volgens Reznik nauwelijks meer mee. 'Allereerst omdat het proces achter gesloten deuren wordt gehouden. Bovendien komt de rechter onder veel zwaardere en directere druk te staan: die van de FSB.'

