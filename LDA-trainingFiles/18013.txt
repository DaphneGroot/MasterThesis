 MKB ZIET INTERNATIONALE GROEI ZAKELIJKE DIENSTEN. 
 DELFT, 15 jan (Reuter) - Voor ondernemers in de zakelijke dienstverlening liggen op de internationale markten de kansen voor het grijpen en zij moeten dan ook meer gaan inspelen op de internationalisatietrend, aldus MKB-voorzitter Niko Wijnolst. 
 Volgens de vereniging van ondernemers in het midden-en kleinbedrijf liggen nieuwe adviesmarkten open in Europa om ondernemers wegwijs te maken in Brussel en op nabije exportmarkten. 
 Het midden-en kleinbedrijf moet zijn exportpotentieel op korte termijn drastisch uitbreiden en daarbij kunnen zakelijke dienstverleners als accountants een rol spelen, aldus Wijnolst. 
 Aanleiding voor zakelijke dienstverleners om in te spelen op de internationalisatie is volgens MKB de voorbereiding van het bedrijfsleven op de introductie van de Euro in 1999 en 2002. 
 De kosten voor de omschakeling op die gezamenlijke Europese munt zullen voor een groot deel worden besteed in de zakelijke dienstverlening. 
 Wijnolst raadt daarom ondernemers in deze sector aan om in 1997 samenwerkingspartners te zoeken in Nederland en Europa. De sector moet volgens hem "pro-actief" inspelen op de eenwording van Europa door een antwoord te formuleren op de internationale kracht van bijvoorbeeld grote accountantskantoren en banken. 
 - redactie Amsterdam, tel 020 504 5000, fax 020 504 5040. 
 (c) Reuters Limited 1997. 
