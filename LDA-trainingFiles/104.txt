	Lokaal bestuur eens met kritiek op drugsbeleid
	Van onze verslaggever
AMSTERDAM
De harde kritiek van de Franse regering op het Nederlandse drugsbeleid kan onder lokale bestuurders op ruime steun rekenen. Bijna de helft van de wethouders en raadsleden in Nederland is het met de Fransen eens dat het gedoogbeleid te ver gaat.
De Haagse aanpak wordt vooral in kleine gemeenten afgewezen. In plaatsen met 20- tot 50 duizend inwoners is 63 procent tegen. In de grote steden met meer dan 100 duizend inwoners, waar de drugsproblemen het grootst zijn, kan het kabinet wel op sympathie rekenen. Daar is 80 procent van de bestuurders voor gedogen.
Dit blijkt uit een onderzoek van de Leidse universiteit voor het blad Binnenlands Bestuur. Vooral CDA- en VVD-bestuurders hebben bezwaren tegen het gedogen van drugs. Van de PvdA- en D66-raadsleden steunt ruim 85 procent het kabinet.
Over het zogenoemde 'Bussumse model' zijn de meningen zeer verdeeld. In Bussum heeft de gemeente directe banden met een coffeeshop, waar soft drugs worden verkocht. Enkele gemeenten hebben dat voorbeeld gevolgd. Uit de Leidse enquête blijkt dat de helft van de lokale bestuurders voor deze aanpak voelt. 40 Procent is tegen.
Een grote meerderheid van lokale bestuurders (72 procent) is voorstander van medisch verstrekken van heroïne aan zwaar verslaafden. Een nog hoger percentage (84 procent) meent dat de norm van vijf gram bij gedoogde verkoop van cannabis onmogelijk te handhaven is.
Bijna alle raadsleden begrijpen dat bewoners van wijken met last van drugshandel het vertrouwen in de autoriteiten verloren hebben. Anderzijds vrezen zij dat de drugsproblemen een te grote claim legt op het politiewerk. De politie heeft volgens hen wel iets beters te doen dan bestrijden van softdrugs.

