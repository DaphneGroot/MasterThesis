	Ex-schaatsster Yvonne van Gennip staat op CDA-lijst voor Haarlemse gemeenteraad    'Als ik een kant op kijk, duwen ze me al die richting in'
	Van onze verslaggever
Weert Schenk

HAARLEM
Laatst kwam het zomaar in haar op: ze zou nog wel een keer in Haarlem willen worden ingehaald. Bijna tien jaar geleden juichten op de Grote Markt zeker vijftigduizend mensen voor de schaatsster die op de Olympische Spelen van 1988 drie gouden medailles had gewonnen.
Yvonne van Gennip, de 'Koningin van Calgary', beleefde toen zo'n euforische tijd, dat het haar moeite kostte ervan los te komen. De buitenwereld bleef haar maar herinneren aan het succes, terwijl ze zelf gewoon verder wilde.
Het leven na het goud werd een zoektocht naar de eigen identiteit. Inmiddels, zegt de nu 33-jarige Van Gennip, 'heeft ze haar levenslessen geleerd'. Sinds een jaar leidt ze een project om de Haarlemse schooljeugd warm te maken voor sportbeoefening. Ze steekt er veel energie in. 'Ik weet hoe leuk sporten kan zijn. Dat enthousiasme wil ik overbrengen.'
Van Gennip beindigde haar roemrijke sportcarrire in 1992 met een dramatisch optreden tijdens de winterspelen van Albertville. Ze wist de hoge verwachtingen niet waar te maken en kwam tot overmaat van ramp in de laatste race ten val. Sinds haar afscheid deed ze van alles en nog wat: verzorgde public relations, verkocht hypotheken en ze verscheen als jurylid in amusementprogramma's op de televisie. Ze begon een broodjeszaak, organiseerde feesten en partijen, schreef voor het katholieke blad Manna en was ambassadrice voor het Rode Kruis. De buitenwereld oordeelde hard: ze begon aan van alles, maar maakte niks af.
'De mensen weten niet waar ik mee bezig ben', reageert Van Gennip gerriteerd. 'Ze denken te weten hoe ik ben, en aan dat beeld moet ik voldoen. Dat is veilig voor ze, maar zo voorspelbaar ben ik niet.' Waarom zou ze eigenlijk uitleggen wat er na Albertville is gebeurd, vraagt Van Gennip zich af. En doet het vervolgens toch. Ze is met maar twee dingen echt begonnen: het werk bij een verzekeringsmaatschappij, waar ze public relations deed en hypotheken verkocht, en de broodjeszaak. De rest was schnabbelwerk. Zo'n rommeltje is het dus niet, vindt ze.
Af en toe geeft ze nog schaats- of skeelertrainingen aan managers. Ook een leuke bron van inkomsten voor de BV Van Gennip, net als het houden van peptalks. Maar ze houdt het beperkt. 'Je kan je zakken er aardig mee vullen, maar ik voel me er niet altijd lekker bij.'
Ze leeft vrij sober, woont in een kleine huurflat en is selectief in wat ze aanpakt. Maar de 'Koningin van Calgary' kan het zich niet permitteren te veel af te wijzen. Soms is ze bang zonder geld te komen zitten. Dan piekert ze over hoe het verder moet, zonder vaste baan. 'Ik ben een beetje gespleten. Enerzijds wil ik vrijheid, en aan de andere kant wil ik op safe spelen.'
Met het project 'Onderwijs en Sport' kan ze nog drie jaar vooruit. Verder neemt ze de dingen zoals ze komen en doet ze waar ze zin in heeft.
Ze gaat nu bekijken of de gemeentepolitiek iets voor haar is. Onlangs verscheen het bericht dat ze voor het CDA de Haarlemse gemeenteraad in wil. Van Gennip wil graag iets voor 'haar stadje' betekenen, en het CDA is voor haar de goede partij. 'Het geloof is mijn inspiratiebron om iets te betekenen voor andere mensen en om op te komen voor de zwakkeren.'
Ze weet niet wat het politieke werk inhoudt en gaat daarom eerst een tijdje 'meehobbelen' om te kijken of het echt iets voor haar is. Het zit Van Gennip dwars dat haar plaatsing op de kieslijst zo snel in de publiciteit is gekomen. 'Dat is veel te voorbarig. Tegen mij is gezegd: ''Bekijk het rustig, je kan altijd nog nee zeggen''. Maar zo meteen kan ik met goed fatsoen niet meer terug. Ik voel me in de klem gezet.'
Het gebeurt haar steeds. 'Als ik een kant op kijk, duwen ze me al die richting in. Kennelijk ben ik nog steeds niet hard genoeg, zodat er toch dingen met me gebeuren die ik eigenlijk niet wil. Ik ben hard als ik word tegengewerkt of mij onrecht wordt aangedaan. Anders ben ik een mak lammetje. Als mensen naar me toe komen en zeggen: ''Goh, dat is nt wat voor jou'', dan vleit me dat. Dat is een valkuil. Ik moet dan extra alert zijn.'
Van Gennip staat voor de gemeenteraadsverkiezingen op een onverkiesbare achtste plaats. Ondanks de twijfels doet ze volop mee aan de campagne. De partij wil profiteren van Van Gennips roem: 'Ze denken dat ik een stemmentrekker ben.'
Een poging haar hoger op de lijst te krijgen, strandde in de ledenvergadering. Ze zeurt er niet over. 'Laat mij maar onder aan de ladder beginnen, dan voel ik me zekerder.' Raadsleden van andere partijen gaan er echter van uit dat ze met voorkeurstemmen in de raad komt. Wel vragen politici zich af of ze haar geliefde gemeentelijk project 'Onderwijs en sport' dan nog kan voortzetten. Van Gennip is wel geen echte ambtenaar, maar 'hier dreigt toch wel verstrengeling van belangen'. Van Gennip, laconiek: 'Als ze daarover vallen, is de keuze snel gemaakt.'

Foto
	Yvonne van Gennip FOTO BERT VERHOEFF - DE VOLKSKRANT

