	De streken van een genie PSYCHIATER ANALYSEERT VERMAKELIJK PIANIST GLENN GOULD
	DE TALRIJKE bewonderaars van de legendarische Canadese pianist Glenn Gould (1932-1982) genieten niet alleen van zijn fenomenale Bach-uitvoeringen (met als hoogtepunten de twee versies van de Goldberg-variaties) of van zijn voorliefde voor de modernen uit de Weense school als Webern en Schnberg, of van zijn gewaagde, zo niet onmogelijke tempi bij Beethoven. Zij zijn vermoedelijk ook op de hoogte van zijn meer dan eigenzinnige gedrag.
Voordat hij ging spelen, hield hij zijn handen wel een half uur onder een warme kraan. Hij droeg vaak handschoenen, soms een dubbel stel, en had altijd een paar truien aan, en niet alleen omdat het in Canada zo koud kon zijn. Hij was erg bang voor tocht, maar als chauffeur kende hij geen angst; dat liet hij over aan zijn medepassagiers, die daar alle reden toe hadden. Zijn dierenliefde was groot, zijn behoefte aan pillen onlesbaar. Altijd raadpleegde hij artsen in zijn buurt. Zijn vrienden keken niet op van plotseling telefoontjes, diep in de nacht of vroeg in de ochtend. Die gesprekken duurden doorgaans lang.
Als bij een ware liefhebber ook nog iets biografisch bekend is over zijn opvoeding door een lieve, zachtmoedige moeder met fanatieke muzikale ambities en door een wat bescheidener vader, die tevergeefs poogde weleens met zijn zoon te gaan vissen, dan ligt de neiging tot psychologiseren op de loer. Dat treft. Peter F. Ostwald, de auteur van Glenn Gould - The Ecstasy and Tragedy of Genius, was psychiater.
Zelden heeft de biografie van een musicus zoveel medische en psychologische details bevat. Op medicatiegebied kon Ostwald zijn lol op. Geen groter consument van pillen dan Gould. Ook als ze niet nodig waren, regelde deze malade imaginaire wel nieuwe artsen die welwillend recepten voorschreven. Hij vulde zijn voorraad pillen ook wel op eigen initiatief aan. Je kon nooit weten.
Behalve psychiater was Ostwald ook een meer dan verdienstelijk violist, en bovendien was hij lang bevriend gebleven met Gould. Dat is op zichzelf al geen geringe prestatie, want je moest een onmogelijk incasseringsvermogen hebben om de streken van dit genie voor lief te nemen. Ostwald kon dit opbrengen. Hij heeft de biografie net voor zijn eigen dood kunnen voltooien; zijn echtgenote legde de laatste hand aan het boek.
Ostwald was oprichter en directeur van het Health Program for Performing Artists. Hij publiceerde boeken over Robert Schumann en Nijinsky, beiden geen doorsnee artiesten, beiden kunstenaars in wie psychiaters zich graag verdiepen. Op 28 februari 1957 ontmoette Ostwald (29, beetje kaal, ernstig, psychiater, violist) Gould (24, blond, wereldberoemd pianist) in Californi. Gould debuteerde daar toen.
Als Ostwald na de beschrijving van hun kennismaking overgaat op Goulds geboorte en opvoeding, speelt hij de psychiater die alle klassieke psycho-analytische registers opentrekt. Soit, denk je dan. Je meent te weten hoe dit vitale uitgangspunt het hele boek zal doorstralen. Een moeder die al tijdens de zwangerschap haar kind tot muziek heeft voorbestemd door veel te zingen, piano te spelen en er maar het beste van te hopen. De vader, zwakker, op de achtergrond. Het ontbrak er nog maar aan dat Ostwald zou zijn gaan uitweiden over de muzikale ambities aan moeders zijde tijdens de conceptie van de kleine Glenn. De toon is gezet, vermoed je dan.
Ostwald heeft echter meer pijlen op zijn boog. In het verloop van het boek verschuift het perspectief en kijkt hij niet als psychiater naar Gould, maar beziet hij hem met de ogen van een musicus en van de teleurgestelde en jaloerse vriend. Niet alles was zo rooskleurig binnen hun relatie. Het talent van Gould om vriendschappen abrupt te beindigen was legendarisch.
Ostwalds laatste rol was die van een volbloed arts. Goulds dood wordt onwaarschijnlijk gedetailleerd beschreven. Wij hebben hier te maken met een regelrecht medisch dossier. Bloeddruk (boven- en onderdruk), ontlasting, urine, bloedspiegels, de uitgebreide medicatie, de bijwerkingen, ECG's, EEG's - niets liet hij aan zijn medische aandacht ontsnappen.
Maar hoe verklaar je daarmee het wonder Gould? Wellicht moeten wij daartoe een nieuw mensentype bedenken, een nieuwe psychologische categorie, een uitbreiding van het cholerische, hypochondrische, sanguinische, dionysische of apollinische type. Is Gould niet de vertegenwoordiger bij uitstek van het fugatische type? De fugamens, of de homo contrapunctus? Het lost niet alles op, maar het verklaart wel zijn voorliefde voor Bach, de modernen, het orgel (twee handen, twee voeten en zijn stem) en zelfs zijn liefde voor het maken van radiodocumentaires. Daarin behandelde hij menselijke stemmen in gewoon taalgebruik ook door elkaar, als was het een fuga.
In die richting wijst ook zijn voorliefde voor studio-opnamen. Hij trad op een gegeven moment niet meer op voor publiek. Hij vluchtte voor zijn publiek en speelde met klankregisseurs, producers en vooral met microfoons. Bij al zijn muziek klinkt ook nog zijn stem. Altijd die stem erbij: de finishing touch van de fuga en Goulds daarbij horende extase. Ook in zijn poging om te componeren is Gould fugamens. Een strijkkwartet van zijn hand is fugatisch, maar mist oorspronkelijkheid. Een operapoging mislukte. Dirigeren heeft hij ook gedaan. Dat past eveneens bij de homo contrapunctus. Tijdens het pianospel dirigeerde hij zichzelf, althans wanneer de muziek dat toeliet en hij een hand vrij had.
Dit mensentype is altijd perfectionistisch, wil alles in de hand hebben en houden, niet alleen tijdens het spelen, maar ook bij interviews. De mooie televisiereeks over Gould en Bach, gemaakt door de Fransman Bruno Monsaigeon, is, hoewel je zou zweren van niet, tot in de perfectie voorbereid. Niks improvisatie; alles in de hand gehouden.
Een laatste bewijs voor deze fugatische attitude is zijn in meer personen gesplitste optreden. Gould was soms Sir Humphrey Price-Davies (musicoloog), soms Sir Nigel Twitt-Thornwaite (een zeer conservatieve Britse dirigent) en met Myron Chianti knipoogde hij naar Marlon Brando. Andere geliefde personages waren Hochmeister en Klopweisser, waardoor hij een van zijn hobby's kon botvieren: mal Duits spreken met een sterk accent.
Tegen de wisselvallige en inconsequente rol van biograaf Ostwald kan men bezwaren aantekenen: te weinig distantie, te weinig durf om de extase van dit genie te verklaren en bijgevolg geen slotconclusie. Maar wel bevat zijn boek een schat aan wetenswaardigheden. Het is voor een Gould-aanhanger dan ook een noodzakelijke en vermakelijke bron.
Louis Hout
Peter F. Ostwald: Glenn Gould - The Ecstasy and Tragedy of Genius.
Norton; 368 pagina's; omstreeks  75,-.
ISBN 0 393 04077 1.

Foto
	Glenn Gould, 1974 FOTO UIT 'GLENN GOULD'

