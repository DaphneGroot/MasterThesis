NPO 3.
NPO 3 (tot 19 augustus 2014: Nederland 3) is een van de drie televisiezenders van de Nederlandse Publieke Omroep. De officiÃ«le start van de zender was op 4 april 1988.
De eerste experimentele uitzendingen van deze zender begonnen op 13 februari 1988 om 19.12 uur en waren in een deel van het land te ontvangen. De NOS zond toen gedurende ruim twee weken live uit vanaf de Olympische Winterspelen in Calgary.
Geschiedenis.
De eerste plannen waren voor Nederland 3 om met de toenmalige Belgische BRT (de huidige VRT) het derde televisienet gezamenlijk op te richten en gezamenlijk de programmering in te gaan vullen. Met de beoogde samenwerking zou de BRT haar verlieslijdende tweede televisienet BRT2 rendabeler kunnen exploiteren of kunnen opheffen. Een samenwerking tussen de Nederlandse en Belgische televisie zou ook een modus zijn om elkaars culturele leven uit te wisselen, aldus de voormalige BRT. Een samenwerking is er echter niet gekomen.
Nederland 3 ging officieel op maandag 4 april 1988 (Tweede Paasdag) van start, hoewel een paar maanden daarvoor het kanaal al was gebruikt voor live-uitzendingen van de Olympische Winterspelen in Calgary. Het net werd officieel geopend door minister Eelco Brinkman van WVC, verantwoordelijk voor het mediabeleid. Een dag eerder werd de zender overigens onverwacht al officieus in gebruik genomen, toen de finish van de wielerklassieker Ronde van Vlaanderen bleek samen te vallen met de live-uitzending van een kerkdienst.
De belangrijkste speler op Nederland 3 was in het begin de NOS, die met andere ledenloze omroepen als RVU, Teleac, IKON en de Feduco de programmering verzorgde. De nadruk lag op informatie, cultuur en sport.
De zender zendt tegenwoordig programma's uit voor 'mensen die zich jong voelen'. Hieronder zijn vernieuwende programma's en vrijwel de gehele programmering van BNN te verstaan. De (tijdelijke) netmanager is Suzanne Kunzeler. Kunzeler is eind februari 2014 netmanager geworden omdat Roek Lips opstapte na een verschil van inzicht hoe de zender aangestuurd moet worden.
Programmering.
Overdag wordt van 06.30 tot 19.30 uur op NPO 3 de kinderprogrammering van de NPO uitgezonden onder de namen Zappelin en Zapp. Hierbinnen worden ook de Schooltv-programma's voor peuters, kleuters en schoolkinderen op het basisonderwijs gerekend.
Op maandag tot en met vrijdag om 19.55 uur start NPO 3 met haar uitzendingen, voor jongeren en jonge volwassenen. NPO 3 is naar eigen zeggen niet voorspelbaar en verschilt dan ook veel met de andere twee zenders van de NPO (NPO 1 en NPO 2).
Het grote verschil tussen NPO 3 en de andere zenders van de publieke omroep is dat deze zender veel vernieuwing heeft in haar programmering. Sinds 2009 kent de zender 'de week van vernieuwing' met de naam 'TV Lab'. Daaruit kwamen programma's als Claudia op Vrijdag (VARA), Ik weet wat jij deed (TROS), De Bubbel (BNN) en Comedy Corner (NPS). Naast vernieuwing heeft Nederland 3 ook haar vaste programma's als Ranking the Stars (BNN), 71 graden Noord (AVRO), 3 op reis (LLINK-BNN), Spuiten & Slikken (BNN), Jong (EO), Puberruil (KRO) en Jan Smit, de zomer voorbij (TROS)
Protest.
Op donderdag 1 december 2005 protesteerden de programmamakers van de VARA op Nederland 3 tegen het reorganisatieplan van de raad van bestuur van de NPO. De programma's De Wereld Draait Door, De leugen regeert en Mooi! Weer De Leeuw werden niet in hun normale vorm uitgezonden. De VARA was het oneens met de verandering van een "thuisnetmodel" (waarin de deelnemende omroepen het karakter van de zender bepalen) naar een "programmeringsmodel" (waarin de programma's gericht op kijkersgroepen over de zenders worden verdeeld). Deze en andere acties hebben niet tot het gewenste effect geleid, want op 4 september 2006 werden de plannen van de raad van bestuur werkelijkheid.
