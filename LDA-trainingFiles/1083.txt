	Vertrouweling president in Algiers doodgeschoten
	Van onze correspondent
Cees Zoon

MADRID
De belangrijkste Algerijnse vakbondsleider Abdelhak Benhamouda is dinsdag in het centrum van Algiers doodgeschoten. Benhamouda werd beschouwd als een vertrouweling en steunpilaar van president Zéroual. Enkele weken geleden kondigde hij aan zijn functie neer te zullen leggen om een nieuwe politieke partij op te richten.
Benhamouda werd voor de deur van het gebouw van de Algemene Bond van Algerijnse Arbeiders (UGTA) onder vuur genomen door vijf jonge mannen, van wie er een gewapend was met een kalasjnikov. De vakbondsman slaagde er nog in zijn pistool te trekken en een van de aanvallers te verwonden. Hij overleed kort na de aanslag in een ziekenhuis. De daders, naar wordt aangenomen moslim-fundamentalisten, wisten te ontkomen.
Minister Benmansour van Binnenlandse Zaken noemde Benhamouda 'een voorbeeldig patriot'. De secretaris-generaal van de UGTA met drie miljoen leden was een sleutelfiguur in het politieke en vakbondsleven in Algerije. Een uitgesproken tegenstander van de fundamentalisten en onvoorwaardelijk trouw aan president Zéroual. De nieuwe partij die hij zou gaan oprichten, zou in feite de partij van de president worden. In 1993 raakte 'de Algerijnse Lech Walesa' gewond bij een aanslag. Zijn broer en een ander familielid zijn eveneens om het leven gekomen bij aanslagen.
Algerije maakt een bijzonder bloedige vastenmaand door. Bomaanslagen en slachtpartijen uitgevoerd door de Islamitische Gewapende Groep (GIA) hebben de afgelopen twee weken aan zeker 250 mensen het leven gekost.
De moord op Benhamouda komt enkele dagen nadat president Zéroual had beloofd het terrorisme te zullen uitroeien. Na veel kritiek op het stilzwijgen van de regering tijdens de terreurcampagne verscheen Zéroual op de televisie. In zijn toespraak zinspeelde hij op een 'buitenlands complot', dat verantwoordelijk zou zijn voor het aanhoudende bloedbad. Een groep bekende politici, die in november een 'oproep voor de vrede' publiceerden, is in zijn visie medeplichtig aan de acties van de 'huurlingen'.
De groep wees de beschuldiging dinsdag van de hand op een bijeenkomst in het hoofdkwartier van de oppositiepartij Front van Socialistische Krachten (FFS). De politici, onder wie ex-premier Hamrouche en de president van de Algerijnse Menserechtenliga Ali Yahia, stelden dat de regering geen enkele uitweg voor de crisis biedt, terwijl aan een kant de gewapende groepen de aanslagen en moordpartijen onder onschuldigen opvoeren en aan de andere kant 'de regering een harde repressie uitvoert'.
De pers in Iran heeft uitgebreid gereageerd op de toespraak van Zéroual en diens bedekte beschuldigingen aan het adres van Iran, waar de 'buitenlandse handen' van het terrorisme zouden zijn gelokaliseerd. In veel media wordt de Algerijnse regering genoemd als de werkelijke dader van de laatste serie bomaanslagen met als doel 'de onderdrukking van moslimstrijders te rechtvaardigen'.
De leiders van 18 kleine Algerijnse partijen hebben besloten zich terug te trekken uit de Nationale Raad van Overgang, het pseudo-parlement dat door de Algerijnse militairen in het leven is geroepen om het parlement te vervangen. Zij stapten op uit onvrede over de nieuwe wet die bepaalt dat alle partijen in Algerije ontbonden en heropgericht dienen te worden. Op deze manier wil de regering controleren of de politieke partijen geen religieuze of regionale gronden voor hun activiteiten hebben.

