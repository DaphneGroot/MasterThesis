	Niemand kan zo mooi verongelijkt zijn als Zeljko Petrovic
	Van onze verslaggever
Bart Jungmann
 EINDHOVEN/NEWCASTLE
Het afscheid van de Herdgang begint maandag bij microfoons, gaat langs handen van supporters en eindigt bij een plakboek waarin Zeljko Petrovic zijn handtekening zet. Hij belooft de fan het PSV-shirt dat hij vanavond voor de laatste maal zal dragen in de wedstrijd tegen Newcastle United.

Rugnummer 7 blijft de rest van het seizoen verweesd achter in de kleedkamer als de andere shirts aan een wedstrijd beginnen. 'Nummer 7 is van mij', zegt Petrovic. 'Zoals nummer veertien van Cruijff was.' Hij lacht zelf het hardst, maar zegt voor de zekerheid nog wel even: 'Is grapje.'
De bijna 32-jarige Joegoslaaf Zeljko Petrovic kwam vijf jaar geleden naar Nederland en spreekt de taal, zoals de tv-indiaan Kluk Kluk dat deed in de aloude serie Pipo de Clown. Korte zinnen, veel emotie.
Via FC Den Bosch en RKC kwam Petrovic anderhalf jaar geleden terecht bij PSV, waar zijn ijver en onbaatzuchtigheid hem een basisplaats opleverden. Maar Petrovic voelt zich niet langer gewenst door de clubleiding en hij verkiest daarom een lucratief contract dat hem voor twee jaar aan Red Diamonds in Tokyo bindt.
Niemand kan zo mooi verongelijkt zijn als Zeljko Petrovic wanneer hij spreekt over zijn, naar eigen zeggen, gedwongen vertrek. Een traantje is daarbij zo geplengd. De emotionele Petrovic is bij PSV altijd een buitenstaander gebleven. Marc Degryse: 'Niemand weet wat er in zijn hoofd om gaat.'
In afwachting van het vertrek naar Newcastle rookt Petrovic een sigaret in een stil hoekje van Eindhoven Airport. Hij blaast de rook tussen zijn benen en kijkt zo nu en dan achterom of Dick Advocaat er niet aan komt. De coach vindt roken slecht voor de gezondheid en daarom moet een 32-jarige man zich als een kwajongen gedragen.
De training was ook al geen succes geweest. 'Misschien is-ie nu wel extra gemotiveerd voor Newcastle. Dat zou echt iets zijn voor Petrovic', bromt Advocaat nadien. De trainer had hem een paar keer vermanend toegeschreeuwd, maar het is herfst op trainingscomplex De Herdgang en de weemoed is groot.
Dat Petrovic nu zo moet vertrekken. 'Als je thuis niet kunt spelen, geen afscheid. Ik heb geen gevoel voor afscheid. Is echt klote voor mij. Verschrikkelijk.' Hij had komende zondag in het eigen stadion nog graag meegedaan tegen NAC om afscheid te kunnen nemen van een legioen dat hem steeds meer lief ging hebben. 'Ik weet zeker dat supporters hier in Eindhoven staan anderhalf jaar achter mij.'
Maar de Japanse club had Petrovic voor het blok gezet. Er moet deze week getekend worden en dus moesten speler en PSV maar kiezen tussen Champions League en eredivisie. Die keuze was snel gemaakt. 'Belangrijkste wedstrijd voor PSV is Newcastle. Is normaal. Op dit moment staat PSV op eerste plaats en niet Petrovic. Ik ben niet Marco van Basten of Koeman.'
Petrovic cijfert zichzelf vaak weg in het licht van begenadigder voetballers, maar is zelf ook weer de eerste om dat te nuanceren. Voor wie het niet in de gaten had: Petrovic is een onderschatte schakel in het team.
'Rechtshalf is speciale positie. Veel lopen en corrigeren. Als jij in de basis staat bij Advocaat, heb je goed gdaan. Dat zegt alles. Ik heb met Advocaat schitterende relatie. Soms ruzie, dit en dat. Maar ik weet wat hij voelen voor mij en ik heb misschien wel tientallen wedstrijden met spuitjes en pilletjes gespeeld.'
En nog iets: Petrovic doet altijd wat hij zegt. 'Als ik zeg dat ik ga vertrekken, dan vertrek ik. Ik bluffen niet en ik liegen niet. 90 procent denken na interview dat ik spelletje wil spelen tegen PSV. Ik janken, want ik wil nieuw contract. Maar zo is Petrovic niet.'
Hij heeft het over alle commotie rond zijn plotselinge vertrek. Petrovic hield de eer aan zichzelf, want hij wilde niet als een veteraan afgedankt worden. Petrovic kondigde in het openbaar zijn vertrek aan en huilde erbij.
Hij voelt zich bij het oud vuil gezet, niet door de trainer, wel door de club. 'Alleen Advocaat zegt: Petro, als jij hier wilt blijven, mag jij nog een jaar hier blijven. Maar club zegt niets.'
Technisch directeur Frank Arnesen heeft een andere lezing. 'Petrovic is bij ons langs gekomen met de aanbieding die hij uit Japan had gekregen. Daarna hebben we met de trainer overlegd en alle factoren, de menselijke en de speltechnische, op een rijtje gezet. Unaniem is besloten dat Petrovic geen nieuw contract zou krijgen.'
Dus gaat Petrovic nog even een financi출le slag slaan in Japan, al mogen we het Japanse voetbal beslist niet onderschatten. 'Iedereen denkt dat is makkelijk voetbal spelen. Allemaal luie voetballers. Vedettes uit Europa van 32, 33 jaar. Ik verwacht: niet makkelijk. Ik speel plaats van Guido Buchwald. Die man heeft zo goed gedaan voor club en nu ik moet plaats overnemen van die man. Ik moet echt goed werken twee jaar, anders lachen ze tegen mij.'
Zijn selectie voor het nationale team van Joegslavi출 komt niet in gevaar, ook al valt het Japanse voetbal buiten het Europese gezichtsveld. 'Bondscoach zegt: Petro, jij zit alle wedstrijden bij de selectie.' Petrovic heeft zijn land altijd trouw gediend, ook al vervloekte hij het wel eens in de dagen van de burgeroorlog.
Maar Petrovic blijft Joegoslaaf, ook al is Joegoslavi출 Joegoslavi출 niet meer. 'Ik ga niet veranderen. Als mensen dat doen, vind ik slechte mensen. Je moet altijd blijven waar jij bent geboren. Ik ben Montenegrijn, zoals jij bent Brabander en hij is Fries. Maar hier is alletwee Nederlanders. Dat is bij ons niet meer zo na de oorlog. Maar als jij Joegoslaaf bent, ben je Joegoslaaf.'

Foto
	Zeljko Petrovic (links) in duel met Patricio Graff tijdens Feyenoord - PSV op 14 september 1997 in De Kuip. FOTO GUUS DUBBELMAN - DE VOLKSKRANT

