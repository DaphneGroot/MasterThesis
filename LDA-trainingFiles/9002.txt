Goa (muziekstijl).
Goa is een muziekstijl die eind jaren tachtig en begin jaren negentig is ontstaan in de Indiase staat Goa. Psychedelic trance is een andere en later meer omvattende naam voor Goa.
Goa is een vooral elektronische muziekstijl met zware beats waarvan het ritme weleens fel kan variÃ«ren. Op deze beats plaatst men dan allerlei psychedelische geluidseffecten.
De staat Goa is een locatie waar in de jaren zestig en zeventig relatief veel hippies naartoe gingen. In de jaren tachtig werd Goa weer populair door de oudere, nu rijkere hippies die de oude hippieroutes uit de jaren zestig wilden herbeleven, en de 'gewone' toerist volgde. Goa wordt dan ook weleens moderne 'hippiemuziek' genoemd.
Door dit fenomeen werd deze muziekstijl al snel verspreid over de wereld, maar het undergroundlabel bleef behouden. Vooral de link naar drugs en de opmerkelijke danslocaties en -gewoontes zorgden hiervoor. Deze dansfeesten hadden vaak een lengte van twaalf uur of langer. Vaak worden deze feesten gehouden in verlaten forten, op het strand of op zogenaamde geheime locaties. Door middel van flyers en meetingpoints (plaats van waar men naar de danslocatie vertrekt) kan men tot op deze locatie geraken.
De locaties zijn vaak versierd door middel van blacklights, videoprojectoren en doeken en versieringen die reageren op het blacklight. Deze dragen bij aan de aparte sfeer die op deze party's heerst. Het valt dan ook op dat er hier zeer weinig gebruik wordt gemaakt van moderne lichtapparatuur, wel gebruikt maar eerder uitzondering dan regel. Dit om de kostprijs zo laag mogelijk te houden en ook wordt dit gezien als verwijzing naar de hippietijd. Ook de kledingstijl gaat terug naar de hippies, vooral met kleuren die reageren op het blacklight.
De muziek leidt samen met de gebruikelijke psychedelica bij tot de esoterische sfeer die heel vaak heerst op Goa feestjes. Enkele van de veel voorkomende drugs zijn MDMA, paddo's en lsd.
De BPM van Goa staat gemiddeld op 140. In het algemeen duren Goa-nummers zo'n acht tot twaalf minuten. De nummers proberen geleidelijk aan de energie op te bouwen. Dit door middel van veranderingen in de percussiepatronen, en steeds meer gecompliceerde en gelaagde synthesizergeluiden, om zo een hypnotisch en intens gevoel op te bouwen.
