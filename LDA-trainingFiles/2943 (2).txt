Hekla.
De Hekla is IJslands grootste en bekendste vulkaan. De vulkaan is ketenvormig en 1491 meter hoog (1447 meter voor de uitbarsting in 1947).
De vulkaan Hekla is gelokaliseerd in Suðurland, een regio in het zuiden van IJsland. De Hekla is de meest actieve vulkaan van IJsland en wordt van oudsher gevreesd. Hij barstte namelijk verwoestend uit, kort nadat het gebied rondom hem in bewoning is genomen. Sinds de kolonisatie van IJsland, die omstreeks het jaar 876 begon, is hij achttien keer uitgebarsten, met eruptietijden variërend van enkele dagen tot enkele maanden.
Hekla wil in het IJslands zeggen "de gehoede". De vulkaan kreeg deze naam omdat zijn top meestal door de wolken verborgen wordt. De vulkaan werd in de Middeleeuwen ook wel "De poort naar de hel" genoemd.
Uitbarstingen: 1104, 1158, 1206, 1222, 1300, 1341, 1389, 1510, 1597, 1636, 1693, 1766, 1845, 1947, 1970, 1980, 1991 en 2000.
