Kwak (vogel).
De kwak ("Nycticorax nycticorax") is een van de kleinere leden van de reigerfamilie.
Kenmerken.
De kruin van de volwassen vogel is glanzend zwart. De jongere vogels hebben een naar verhouding sober, bruingestreept verenkleed. De lichaamslengte bedraagt 58 tot 65 cm en het gewicht 500 tot 800 gram. Het verenkleed is bij beide geslachten gelijk. De vogel heeft een gedrongen postuur en tamelijk korte poten. De bovenkop en de rug zijn zwartgroen en de achterhals bevat enkele witte sierveren. De staart en vleugels hebben een grauwe tint. Het onderlichaam is wit.
Leefwijze.
Deze solitaire jagende nachtvogel heeft een uitstekend gezichtsvermogen en jaagt voornamelijk in het donker. Hij wacht doodstil in of langs het water op zijn prooi. Overdag verschuilen ze zich in dicht struikgewas. Zijn voedsel bestaat uit zoetwatervissen, kikkers, insecten, larven, salamanders en zoetwaterslakken. Af en toe wordt ook weleens een muis verorberd.
Voortplanting.
Het legsel bestaat uit vier onbevlekte, bleek groenblauwe eieren. De broedtijd duurt 21 tot 24 dagen, 21 dagen daarna kunnen de jongen het nest verlaten maar ze blijven 40 tot 50 dagen van de ouders afhankelijk, nadat ze uit het ei gekropen zijn.
Verspreiding en leefgebied.
De vogel is deels trekvogel en heeft een bijzonder groot verspreidingsgebied. Hij komt in alle werelddelen voor, behalve Australië en Antarctica.
In Europa zijn er maar een paar gebieden waar hij voorkomt, zo is hij in Nederland en Vlaanderen een uiterst zeldzame broedvogel. In de Verenigde Staten is het een vrij algemene verschijning. Er is bijvoorbeeld een broedkolonie van in vrijheid levende vogels midden in het Smithsonian National Zoological Park in Washington D.C.
De kwak leeft vooral in beboste moerassen en riviermondingen.
Status in Nederland en Vlaanderen.
Volgens historische bronnen waren er in de veertiende eeuw grote kwakkenkolonies in Nederland. In de negentiende eeuw was hiervan nog één kolonie van ca. 100 paar over. In de twintigste eeuw waren er alleen nog broedende kwakken in de Biesbosch en een enkele andere plaats in Nederland. Daarna werden incidenteel weer nesten gevonden. Niet altijd is duidelijk of het werkelijk wilde vogels betreft, want er zijn in de twintigste eeuw voortdurend pogingen gedaan om herintroductie te laten slagen met kwakken uit dierenparken. Tussen 1995 en 2007 was er een geleidelijke stijging van het aantal gevonden broedparen tot bijna 50 paar, daarna fluctueerde de aantall tussen de 30 en 40.
In Vlaanderen komt hij onder andere voor in de Zwinstreek en de omliggende polders. De soort is in 2004 als "niet meer wild voorkomend" op de Nederlandse Rode Lijst gezet. De soort staat als "zeldzaam" op de Vlaamse Rode Lijst. De kwak staat als "niet bedreigd" op de internationale Rode Lijst van de IUCN, maar valt wel onder het AEWA-verdrag.
