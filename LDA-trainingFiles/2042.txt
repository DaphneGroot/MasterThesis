	Ebiede beleeft ellendig jaar en 'n rot week
	Van onze verslaggever
John Volkers
 HEERENVEEN
Heel Heerenveen stond na de stunt tegen Vitesse (3-2 zege na een achterstand van 0-2) te dringen bij de vele bierkranen van het Abe Lenstra, maar Emmanuel Ebiede was stilletjes uit het stadion weggeslopen. Zijn excuus: 'Ik moest snel thuis zijn, mijn familie kon bellen.'
De jonge Nigeriaan was na een uur gewisseld, een goede minuut nadat Samardzic zijn Friese ploeg had teruggebracht in de wedstrijd (1-2). De nummer tien had nauwelijks iets kunnen bijdragen aan het machtsvertoon van Heerenveen en werd als centrale middenvelder voortdurend overgeslagen. 'Ik was niet goed.'
Het matige optreden paste bij de week van Ebiede. Die was 'very bad' geweest. Zaterdag had hij moeten gloriren in Lusaka, in de oefeninterland van Nigeria tegen Zambia. Het kwam er niet van. 'Ik kon geen vlucht naar Afrika krijgen. Dat is heel slecht voor mij. Kansen op een plaats in het nationale elftal krijg je niet veel. Die moet je grijpen, als ze je worden geboden.'
Teammanager Joop Heida was een week bezig geweest met het vervoer van Ebiede naar Nigeria. 'Ook voor ons is dat van belang. Als A-international wordt Ebiede van een andere prijsklasse.' De Friese manager ('ik ben twintig uur per week kwijt met klusjes voor onze dertien buitenlanders') belde alle luchtvaartmaatschappijen die Lagos bedienen, maar het was vruchteloos.
Heida: 'Nergens was een plaats te krijgen. Het grote probleem is dat British Airways een deel van zijn vluchten op Lagos heeft gestaakt. Dat scheelt 420 plaatsen per dag. Als je van de zomer naar Nigeria wilt, moet je nu boeken. Ook bij KLM, Alitalia, Lufthansa, Sabena en Air France was geen stoel te krijgen.'
Ebiede had nog via Kaapstad kunnen reizen, maar daar had hij een visum voor nodig. Van de Nigeriaanse bond werd in Friesland weinig vernomen. De federatie stuurde een fax naar de KNVB dat het papier een weekeinde liet liggen, een vertraging die deze zaak nu net niet kon verdragen. Het amateurisme in Lagos - Westerhof en Bonfrre kunnen er alles over vertellen - gaf echter de doorslag.
Ebiede kent zijn bond. Hij speelde 36 jeugdinterlands (22 goals), en hoeft zich eigenlijk niet te presenteren aan de keuzeheren. Zijn spel voor het Nigeriaanse jeugdelftal leverde hem als zestienjarige een contract op in Belgi, bij Eendracht Aalst.
Daar werd hij in feburari gescout door Luuk Balkestein, de speurneus naar talent van Heerenveen. Voor de transfer beklonken werd, gingen nog acht maanden voorbij. Ebiede werd in Belgi twee maanden gevangen gezet, omdat hij verdacht werd van verkrachting. Hij, de achttienjarige, had verkering met een vijftienjarig meisje. Gelijk een zware crimineel werd hij door drie agenten van zijn bed gelicht.
'Het was een pijnlijk jaar', kijkt Ebiede terug. Toen hij het publiek in Heerenveen versteld had doen staan van zijn kunnen, kwam de volgende tegenslag. Hij verloor zijn vader. 'Ook dat spookt nog steeds door mijn hoofd.' In oktober kon hij voor de begrafenis wel spoorslags terug naar Lagos. Er was nog een plaats in de business class.
Sinds de dood van zijn vader is Ebiede's leven veranderd. Hij, de vijfde man in het gezin, is kostwinner geworden. 'Die taak heb ik op me genomen.' Hij was deze week graag teruggegaan naar Nigeria, voor het voetbal, maar ook om allerlei zaken te regelen. 'Dat moet nu maar met Kerstmis. Ik heb een vlucht voor 24 december.'
De grote priv-problemen kunnen Ebiede niet klein krijgen. 'Ik denk dat het een opdracht is, om dit soort dingen te doorstaan. Daar kom je sterker uit.' Zijn professionele probleem zit hem momenteel het meest dwars. 'Ik wil bij de 22 voor Frankrijk zitten. Ik was zo graag gegaan.
'Ik kan niet zoals Babangida afzeggen. Ik zal moeten concurreren met Jay Jay Okocha, een tovenaar inderdaad. Spelmaker, op tien, is mijn plaats. Nigeriaanse scouts heb ik niet gezien bij Heerenveen. Als Bonfrre de bondscoach wordt, zal hij weten hoe ik speel.'
In Heerenveen kweken ze de laatste jaren internationals bij de vleet. Tomasson en Tobiasen haalden in het pompebldden-shirt de Deense selectie, El Khattabi de Marokkaanse. De Joegoslaaf Samardzic, zaterdagavond goed voor twee goals, hoopt op een nieuwe uitverkiezing voor zijn nationale selectie.
De spits: 'In 1994 heb ik twee interlands gespeeld. Toen ik voor Volendam speelde, wilden ze me niet meer. Maar nu speel ik bij de nummer drie van Nederland, ik scoor. Ik hoop op een kans. Maar als aanvaller valt het niet makkelijk je in het Joegoslavisch elftal te spelen. Ik heb de concurrentie van Mijatovic, Savicevic, Milosevic, Drulovic en Bogdanovic.'
Als in Heerenveen dan toch een veelbelovende international uitverkoren moet worden, dan lijkt het op zijn plaats wanneer bondscoach Hiddink de ontwikkeling van Ruud van Nistelrooy nauwgezet in 't oog houdt. Hij mag de rookie uit de eerste helft van het voetbalseizoen worden genoemd.
Tegen Vitesse, dat met een 0-2 voorsprong (kopgoals Mahlas en Curovic) weer alle controle verloor, reikte Van Nistelrooij tot het niveau van zijn eerste maanden in Friesland. Hij gaf alles, dwong eerst Goossen en later Bos op de knien en tekende vijf minuten voor het einde voor de weergaloze, winnende treffer. De klasse droop er van af; bal-aanname, snelheid en overzicht zijn bij Van Nistelrooij van een niveau dat het hoogste van Nederland is.

Foto
	Emmanuel Ebiede luistert naar het Friese volkslied.FOTO HANS HEUS - DE VOLKSKRANT

