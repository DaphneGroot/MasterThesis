Utah.
Utah is een van de staten van de Verenigde Staten. De standaardafkorting is "UT", de bijnaam Beehive State ("Bijenkorfstaat"). De bijenkorf verwijst hier niet naar de apicultuur, maar symboliseert de industrie en de onderlinge samenwerking tussen de inwoners van Utah, de "Utahns". De hoofdstad is Salt Lake City.
Geschiedenis.
De geschiedenis van Utah verschilt aanzienlijk van die van de andere staten. Voor de komst van de Europeanen naar de Nieuwe Wereld werd het gebied bevolkt door Indianenstammen als de Uintah, Ouray en Utes, naar wie de staat genoemd is. Op 24 juli 1847 kwamen de eerste Mormoonse kolonisten in het gebied aan, op dat moment ver verwijderd van andere Amerikaanse nederzettingen. De regio behoorde toen nog tot Mexico, dat het na een oorlog in 1848 aan de Verenigde Staten moest afstaan. De kolonisten stichtten honderden nederzettingen (zie Grafton) in een poging om land en grondstoffen voor zichzelf veilig te stellen. Daarbij kwamen ze in conflict met Indianen die deze gebieden van oudsher bevolkten.
Pas op 4 januari 1896, na een lange periode het Utah-territorium geweest te zijn, werd Utah formeel de 45e staat van de Verenigde Staten. De lokale leiders hadden hier al meer dan veertig jaar voor gepleit, maar waren daarbij telkens op weerstand van de federale overheid gestuit, die onder meer eiste dat de polygamie afgeschaft zou worden.
Een van de stranden tijdens de Invasie in Normandië in de Tweede Wereldoorlog, genaamd Utah Beach, is naar deze staat vernoemd.
Geografie.
De staat Utah beslaat 220.080 km², waarvan 212.988 km² land. De staat ligt in de "Mountain"-tijdzone. In het oosten bevinden zich uitgestrekte Indianenreservaten.
Utah grenst in het noorden aan Idaho en Wyoming, in het westen aan Nevada, in het oosten aan Colorado en in het zuiden aan Arizona. Verder heeft het in het zuidoosten een hoekpunt gemeen met New Mexico. Dit punt, waar Utah, Colorado, New Mexico en Arizona elkaar raken, heet Four Corners en is het enige vierstatenpunt in de Verenigde Staten. Utah, Colorado en Wyoming zijn de enige Amerikaanse staten die geen natuurlijke grenzen kennen maar begrensd worden door meridianen en parallelcirkels.
Bij het uitzetten van de grenzen in het terrein zijn eind 19e eeuw echter fouten gemaakt. Daardoor staan de grenspalen niet overal in een volledig rechte lijn.
Het midden en oosten van Utah worden gedomineerd door de Rocky Mountains. Het hoogste punt is Kings Peak (4123 m). In het westen liggen onder meer het Great Salt Lake (Grote Zoutmeer) en grote zoutvlakten. Veel snelheidsrecords zijn gebroken tijdens tests die op het uiterst vlakke en uitgestorven oppervlak konden plaatsvinden (zie: Bonneville-zoutvlakte). Door het zuidoosten van de staat stroomt de Colorado.
Natuur.
In Utah bevinden zich vijf Nationale Parken, namelijk Bryce Canyon, Capitol Reef, Canyonlands National Park, Nationaal park Arches en Zion. Ook is er het Dixie National Forest. Glen Canyon National Recreation Area ligt voor een deel in Utah.
Demografie en economie.
In 2005 bedroeg het inwonertal naar schatting 2.469.585 (11 per km²), waarvan ongeveer 70% in stedelijk gebied woonde. De hoofdstad Salt Lake City is met (in 2006) 178.858 inwoners tevens de grootste stad.
Het bruto product van Utah bedroeg in 2001 70 miljard dollar. Grote delen van de staat worden gebruikt door de Amerikaanse krijgsmacht.
Bestuurlijke indeling.
Utah is onderverdeeld in 29 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In 2009 is Gary Herbert van de Republikeinse Partij verkozen tot gouverneur van de staat Utah.
De wetgevende macht bestaat uit het Huis van Afgevaardigden van Utah ("Utah House of Representatives") met 75 leden en de Senaat van Utah ("Utah State Senate") met 29 leden.
Overige informatie.
Bij Promontory Point kwam op 10 mei 1869 de eerste transcontinentale spoorlijn in de Verenigde Staten gereed.
