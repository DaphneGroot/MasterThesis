	Brave, slingerende betonklomp om in te leren
	Haagse Hogeschool, Johanna Westerdijkplein 75, Den Haag. Ontwerp: Atelier Pro (Hans van Beek en Leon Thier). Opdracht 1990. Officile opening: 27 februari 1997.
Toekomstige generaties zullen zich ongetwijfeld het hoofd breken over een merkwaardige paradox die zich in de tweede helft van de twintigste eeuw in de Nederland voordeed. Terwijl de samenleving in toenemende mate individualiseerde, men zich in brede kring boog over oplossingen voor grootschalige blunders als de Amsterdamse Bijlmermeer, en men alom toekomstbespiegelingen maakte over de elektronische snelweg, die werkplekken zou versplinteren, werd in de jaren negentig het ene megalomane gebouw na het andere neergezet.
Zoals achter het Haagse station Hollands Spoor. Ooit was dit een weinig aantrekkelijk industriegebied, ingeklemd tussen de Laakhaven en de spoorweg, maar eind jaren tachtig werd het ontdekt als een stadsdeel dat Den Haag kon opstoten in de vaart der volkeren. Vanaf het begin werd er groots en meeslepend gedacht, de reusachtige woonkazerne 'De Lamel' van Rossi en Weeber zette de toon. Ondertussen bedacht men dat dit terrein bij uitstek geschikt was als locatie voor de nieuwe Haagse Hogeschool, die in 1987 ontstond door een fusie van maar liefst veertien instellingen van beroepsonderwijs.
Je moet het maar verzinnen: n gebouwencomplex voor zo'n 13 duizend studenten en zo'n 1400 leraren. Het zal ongetwijfeld iets te maken hebben met 'kostenbeheersing', 'flexibiliteit' en economie, maar hoe dan ook: niemand is op het idee gekomen om nuchter op te merken dat dit gekkenwerk is. Integendeel. De laatste zes jaar is er hard aan getrokken om deze reusachtige betonklomp te realiseren.
Eerlijk gezegd: het kon slechter afgelopen zijn. Toen in 1990 vier architectenbureaus werden uitgenodigd een ontwerp te maken voor de Hogeschool, was het bestuur zo verstandig dat ene project eruit te halen dat zich niet klakkeloos neerlegde bij het stedenbouwkundige plan dat de gemeente Den Haag voor dit gebied had ontworpen. Het Haagse architectenbureau Atelier Pro onderkende het gevaar dat het onderwijsdorp een gesoleerde enclave zou kunnen worden aan de rand van de binnenstad. Het nam de vrijheid de stedenbouw zodanig aan te passen dat het complex beter zou aansluiten bij station Hollands Spoor en de omringende bebouwing bij de Rijswijkseweg, de Neherkade en het Leeghwaterplein.
Dat is zonder meer een pluspunt. Als Wim Kok 27 februari de Haagse Hogeschool officieel opent, zal de omgeving nog niet helemaal af zijn, maar een geoefend oog zal al wel kunnen vaststellen dat de architecten een volgroeide visie hebben op de openbare ruimte. Alles is er aan gedaan om een ruim en vooral afwisselend plein te scheppen dat immense stromen studenten kan verwerken.
Maar daarmee is de koek zowat op. Het bouwwerk zelf is een te grote opgave geweest voor het architectenbureau en de opdrachtgevers. Ongetwijfeld ligt de kiem van het mislukken in de tweeslachtige houding die men tegenover het gebouw had. Enerzijds wilde men de Haagse Hogeschool als een herkenbaar instituut neerzetten, terwijl aan de andere kant de verschillende opleidingen - tegenwoordig verdeeld over vijf sectoren - ook hun afzonderlijke karakter moesten krijgen. Daarbij moeten de projectarchitecten, Hans van Beek en vooral Leon Thier, de wens hebben gehad dat het gebouw aan alle kanten een telkens wisselende uitstraling had.
De oeropzet is relatief simpel. Het gebouwencomplex bestaat uit drie grote delen die, in het modieuze spraakgebruik van hedendaagse architecten, potische en impressionistische benamingen kregen: een groot Ovaal in het midden, van de spoorbaan naar de Neherkade een slingerend bouwblok dat dan ook De Slinger heet, en schuin daarop een langgerekt, strak bouwblok dat de Strip heet. Die drie hoofdonderdelen worden met elkaar verbonden door een Driehoek. De Slinger is voorzien van een bijgebouw, de Rugzak. Verder zijn overal extra smaakmakers, die Byoux worden genoemd.
Het lijkt heel wat. Maar het heeft tegelijkertijd een wel erg schoolse braafheid. Zo'n slingerend gebouw, compleet met een hoge, naar voren hellende beindiging aan de waterkant - het lijkt zo weggelopen uit een afstudeerwerkje van een student bouwkunde die zo nodig iets moderns wil doen.
Keurig is steeds geprobeerd eentonigheid in de gevels te vermijden, maar het gebeurt net niet overtuigend. Hoe aardig ook met materialen is omgesprongen, hoe afwisselend steeds ook nieuwe vormpjes zijn bedacht: de meedogenloze herhaling van systeemelementen en standaardramen beukt als een repetitiegeweer op de toeschouwer.
In het hart van het gebouw, het Ovaal, bevindt zich, onder een belachelijk klein luifeltje, heel aarzelend en weinig zelfverzekerd, de hoofdingang. Zo potisch als de namen zijn van de onderdelen van het gebouw, zo prozasch en nietszeggend is de entree. Maar daarachter gebeurt het cht, moeten de architecten hun opdrachtgevers hebben verzekerd. En jawel hoor: daar bevindt zich het zoveelste immense overdekte binnenplein van Nederland.
Overdekte binnenpleinen, atria, hebben iets tweeslachtigs. Ze hebben harde vloeren, gevels in de vorm van buitenwanden, maar het klimaat van een couveuse. Deze ronde binnenplaats met zijn immense glazen dak houdt het midden tussen een luchtruimte in een gevangenis en een groot uitgevallen binnenplaats van een kazerne. Zelfs de oranje-bruin geverfde aula, een reusachtige betonnen afgeknotte kegel, vrolijkt het geheel niet op. Wel wordt duidelijk dat de architecten grote liefhebbers zijn van trappen. Alom zijn er trappen, brede trappen vooral, waar de studenten naar hartelust op kunnen zitten en hangen. Hoeveel aangenamer was deze ruimte geweest als het glazen dak ontbrak, als het Hollandse klimaat hier met zijn grillen de bedompte sfeer verjoeg.
Maar dit is geen Hollands gebouw. Ongetwijfeld hebben de architecten ooit een reisje gemaakt naar Japan, en bedacht dat die verstilde Japanse ruimtes het uitgangspunt moesten vormen voor hun nieuwe creatie. Een Japans binnentuintje hier, een wand met glazen bouwstenen daar, immens hoge ruimtes elders. Hap snap zijn er ideetjes uitgewerkt, die hardnekkig weigeren een eenheid te vormen. Sterker nog: ze dragen bij aan een naargeestige sfeer, ondanks de duizenden studenten.
Al kan de architecten gevoel voor humor niet worden ontzegd. De verbinding tussen de Slinger en het Ovaal wordt gevormd door een drietal min of meer steile loopbruggen. Perfecte replica's van de loopbruggen van de Van Nellefabriek in Rotterdam. Want een fabriek blijft het, de Haagse Hogeschool.
Ids Haagsma
Hilde de Haan

Foto
	De Haagse Hogeschool. FOTO WIM RUIGROK -DE VOLKSKRANT

