Nominatief.
De nominatief (Latijn "casus nominativus", afgeleid van "nominare" = benoemen) is de naamval die onder andere wordt gebruikt voor het grammaticale onderwerp van een zin of zinsnede aangeeft. Anders gezegd: de nominatief geeft aan wie de handeling verricht die met het werkwoord uitgedrukt wordt.
De nominatief geldt als de grondvorm van namen en woorden, de vorm waarmee deze in het woordenboek staan (niet te verwarren met de woordstam). In de gangbare telling van naamvallen wordt de nominatief daarom ook aangeduid als de eerste naamval'".
In het hedendaagse Nederlands is er nog slechts bij een beperkt aantal woorden een verschil tussen de nominatief en andere naamvallen. Bij de meeste persoonlijke voornaamwoorden staat een nominatiefvorm ("ik", "jij", "gij", "hij", "zij", "wij", meervouds-"zij", echter niet "u", "het" en "jullie") tegenover de objectsvormen "mij", "jou", "u" (als objectsvorm van "gij"), "hem", "haar", "ons" en "hun/hen". Bij andere woordsoorten (lidwoord, bijvoeglijk naamwoord en zelfstandig naamwoord) komt hetzelfde onderscheid nog voor in sommige oude zegswijzen, zoals "op den duur" en "van goeden huize komen".
Een bijzonder geval treedt op wanneer het werkwoord overgankelijk is en in de lijdende vorm gezet wordt. In dat geval wordt het oude lijdend voorwerp het nieuwe onderwerp en het komt daarmee in de nominatief te staan. Het oude onderwerp, wordt voorzien van het het voorzetsel "door". Het wordt daarmee een voorzetselvoorwerp dat ook in de objectvorm komt te staan.
In veel Indo-Europese talen werd oorspronkelijk geen voorzetsel ("door") gebruikt, maar werd deze functie in de zin door een eigen naamval weergegeven, de instrumentalis. In een aantal Slavische talen, zoals het Russisch, is dat nog steeds zo.
Er zijn ook talen waarin deze omzetting van nominatief naar instrumentalis niet plaats heeft, zoals het Baskisch. Men spreekt dan van een ergatief. Vermoed wordt dat ook het Indo-Europees voordat het latere stelsel naamvallen zich volledig had ontwikkeld, een ergatief-taal is geweest.
In veel Indo-Europese talen is het verschil tussen vocatief en nominatief geleidelijk verdwenen en wordt nu voor beide dezelfde vorm gebruikt. Er zijn uitzonderingen: bijvoorbeeld het Tsjechisch en (bij woorden eindigend op -us) het Latijn.
Op naam.
In het Vlaams betekent nominatief ook "op naam", bijv. bij een vervoerbewijs.
