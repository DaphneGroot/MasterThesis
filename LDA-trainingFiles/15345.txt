Kingsley Amis.
Kingsley William Amis (Londen, 22 april 1922 — aldaar, 22 oktober 1995) was een Engels auteur van een twintigtal (meestal humoristische) romans, een zestal dichtbundels, een aantal collecties korte verhalen en een tiental boeken met literaire en sociale beschouwingen. Daarnaast is hij lector geweest in Swansea (1948 - 1961) en daarna ook korte tijd in Cambridge (1961 - 1963). Zijn stijl kenmerkt zich door vlijmscherpe observaties, een zeer goed oor voor het Engelse idioom en soms hilarische plots.
Biografie.
Amis werd geboren in Londen, ging daar naar school op de City of London School en studeerde letteren aan St John's College, Oxford. Hij zat in het leger bij de verbindingsdienst voordat hij in 1947 zijn studie weer oppakte. Hij brak door met zijn eerste boek Lucky Jim, dat een bestseller werd en een nieuwe trend in de hedendaagse literatuur zette. Hij was een vertegenwoordiger van wat de stroming van de Angry Young Men ging heten. Lucky Jim was het eerste boek waarin een 'gewoon mens' een hoofdrol als antiheld speelde.
Daarnaast was Amis geïnteresseerd in sciencefiction en heeft een aantal bloemlezingen daarvan samengesteld.
Kingsley Amis is twee maal getrouwd geweest, de tweede maal met Elizabeth Jane Howard, en hij had drie kinderen. Zijn zoon Martin Amis is eveneens een gerespecteerd schrijver.
In 1990 werd Amis door koningin Elizabeth II van het Verenigd Koninkrijk geridderd en sindsdien mag hij "sir" genoemd worden. Hij heeft ook geschreven onder de pseudoniemen Robert Markham en William Tanner.
Zijn drankgebruik lag in zijn latere levensjaren boven een gezond niveau en heeft volgens zijn biograaf Zachary Leader zeker bijgedragen aan zijn relatief vroegtijdige overlijden.
