Görlitz.
Görlitz is een stad in de Duitse deelstaat Saksen. Het is de Kreisstadt van het Landkreis Görlitz en ligt in de historische regio "Lausitz" (Opper-Lausitz). De stad telt 55.596 inwoners.
Görlitz is een gedeelde stad. Het ligt aan de rivier de Neisse, die de grens met Polen vormt. Aan de overzijde ligt het Poolse Zgorzelec dat tot 1945 het oostelijke stadsdeel van Görlitz was. De beide steden hebben inmiddels een partnerschap gesloten en verklaard samen een Europese stad te zijn.
Görlitz is de zetel van een bisdom, zowel van de katholieke als van de lutherse Kerk. De stad maakte deel uit van de Zesstedenbond van de Opper-Lausitz. Deze zesstedenbond bestond uit de steden Löbau, Bautzen, Zittau, Kamenz en het tegenwoordige Luban (Duits: Lauban).
Geschiedenis.
Nieuwe stadhuis in het centrum van Görlitz
Reichenbacher Turm (een van de middeleeuwse torens)
Görlitz wordt 1238 als stad genoemd. Koning Jan van Bohemen en keizer Karel IV schonken de stad uitgebreide voorrechten zoals het muntrecht, het stratenrecht, het brouwerijrecht en het zoutrecht. Zowel in de Dertigjarige Oorlog als de Zevenjarige Oorlog had de stad veel te lijden. De Tweede Wereldoorlog kwam de stad echter grotendeels ongeschonden door, waardoor er nog veel bezienswaardigheden te bewonderen zijn.
Tussen 1815 en 1945 lag Görlitz op Duits grondgebied in Silezië (Duits: "Schlesien"). Toen na de ondergang van nazi-Duitsland de Duitse gebiedsdelen ten Oosten van de rivieren Oder en Neisse aan Polen toevielen, kwam ook het oostelijke stadsdeel onder Pools beheer en werd het getooid met de naam Zgorzelec. De Duitse bevolking werd vrijwel geheel uit het oostelijke stadsdeel verdreven naar de westoever van de rivier de Neisse. Zgorzelec werd een van de westelijke grenssteden van het naoorlogse Polen waarmee Zgorzelec en Görlitz twee gescheiden plaatsen in twee aangrenzende landen werden. Na de val van de Muur in 1989 en de hieropvolgende normalisering tussen Duitsland en Polen, zijn er in de stad drie grensovergangen geopend: de Stadsbrug voor auto's, vrachtauto's en voetgangers en de Oudestadsbrug voor voetgangers en fietsers, ook is er per spoor een grensovergang en iets ten zuiden aan de snelweg Autostrada 4.
Bezienswaardigheden.
Bezienswaardig is zeker de Petrus en Pauluskerk, de Markt en de gebouwen eromheen, die voor een deel nog uit de Renaissance stammen. Het Schönhof werd in 1526 gebouwd en is daarmee het oudste voorbeeld van een burgerhuis uit de Renaissance in Duitsland. In het algemeen is de oude binnenstad nog geheel intact. Een van de gebouwen is de Sint-Jacobuskathedraal.
Vermeldenswaard is ook dat de 15e meridiaan oostelijk van Greenwich precies door de stad loopt. Deze is bepalend voor de Midden-Europese tijdzone.
In het nu op Pools grondgebied gelegen concentratiekamp Stalag VIII-A zat Olivier Messiaen gevangen, die hier zijn bekende Quattuor pour le fins du temps schreef.
