Daphne Deckers.
Daphne Muriël Deckers (Nijmegen, 10 november 1968) is een Nederlands voormalig fotomodel. Deckers is schrijfster, columniste, presentatrice, actrice en scenarioschrijfster. In 1989 werkte ze bij de televisiezender RTL-Véronique, het latere RTL 4. Deckers presenteerde bij RTL Holland's Next Top Model, dat zij vanaf seizoen twee heeft overgenomen van Yfke Sturm.
Loopbaan.
Deckers verhuisde al snel na haar geboorte naar het nabijgelegen dorp Persingen. Tijdens haar studie massacommunicatie in Utrecht werd Deckers ook fotomodel. In februari 1997 poseerde ze in de "Playboy".
Zij speelde als actrice enkele rollen, zoals in de Amerikaanse NBC-miniserie "Remember", naar een boek van Barbara Taylor Bradford, naast onder meer Derek de Lint. Daarna speelde Deckers in de bioscoopfilm "All Stars", in de VPRO-comedy Bed & Breakfast en kreeg zij een kleine rol in de James Bondfilm "Tomorrow Never Dies".
Deckers presenteerde ook een aantal televisieprogramma's, zoals "Big Brother", "Reisgids", "TV Woonmagazine" en "101 Vrouwen". In juli 2007 begon Deckers aan haar eerste seizoen als presentatrice en jurylid van Holland's Next Top Model, dat later werd omgedoopt naar Benelux' Next Top Model. Ook was Deckers sinds 2007 modedeskundige bij het televisieprogramma RTL Boulevard en vanaf september 2012 tot en met 1 april 2016 was ze de vaste vervanger van presentator Winston Gerschtanowitz. Verder had ze een eigen weekendprogramma op 100%NL en presenteerde ze het programma De Naakte Waarheid.
Schrijfster.
In 1993 schreef Deckers columns voor het Veronicablad, waarna zij werd gevraagd voor een wekelijkse column in Dagblad de Limburger. Eind 1994 ging zij schrijven voor Viva, waar zij tot 1999 een wekelijkse column publiceerde. Zij bundelde deze columns in "De Echte Deckers" (1999).
Daarna schreef zij een wekelijkse column voor "De Telegraaf" en bundelde deze in "Opwaartse drukte" (2002) en "Decksels" (2005). Op dit moment schrijft zij nog steeds een wekelijkse column in de zaterdagse bijlage van De Telegraaf: "Vrouw". Daarnaast schrijft ze ook columns voor "Reader's Digest".
Deckers schreef een aantal seizoenen de VARA-comedy "Oppassen!!". Daarnaast vertaalde zij het Amerikaanse toneelstuk "The Momologues" naar het Nederlands, onder de titel: "Mama, een komedie over het moederschap". In 2006 werkte Deckers aan de vertaling van het eveneens Amerikaanse toneelstuk "Steel Magnolias", dat in 2007 werd opgevoerd.
Ze publiceerde de boeken "De geboorte van een moeder" en "De geboorte van een gezin". Deze laatste titel werd in 2003 genomineerd voor de NS Publieksprijs. Naast boeken over opvoeden schrijft Deckers ook kinderboeken: "De verschrikkelijke ijstaart", "De matroos in de doos" en "Marijn in de woestijn". Het tweede boek werd bewerkt tot een theatervoorstelling voor kinderen (2007). In september 2012 verscheen haar eerste roman "Alles is zoals het zou moeten zijn".
Privé.
Deckers trouwde op 7 juli 1999 met voormalig tennisser Richard Krajicek. Ze hebben twee kinderen.
