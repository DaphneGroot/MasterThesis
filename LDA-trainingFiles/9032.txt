Dendermonde.
Dendermonde (Frans: "Termonde"; dialect: "Deiremonne") is een stad in de Belgische provincie Oost-Vlaanderen. De stad ligt in de driehoek Gent-Brussel-Antwerpen, een van de meest verstedelijkte gebieden van het land. Het is de hoofdplaats van het arrondissement Dendermonde en ligt in de Denderstreek. De stad ligt aan de samenvloeiing van Dender en Schelde en telt ruim 45.000 inwoners, die Dendermondenaars worden genoemd.
Geschiedenis.
Dendermonde in 1649 door J. Blaeu
De Vlasmarktbrug over de Dender in het centrum
De Oude Dender in Dendermonde (6 mei 2004)
Opgravingen in het voorjaar van 2010 aan het Kleinzand te Grembergen brachten sporen van een nederzetting uit de vroege ijzertijd (ongeveer 800 v. Chr.) en drie Romeinse brandrestgraven aan het licht. Tevens werd aangetoond dat de site in de Romeinse tijd, vanaf 175 na Chr. opnieuw als landbouwzone in cultuur werd gebracht.
Bij graafwerken in de Dendermondse polder werden werktuigen uit het Neolithicum ontdekt. Op de Zwijvekekouter vonden archeologen twee Gallo-Romeinse brandrestengraven. Ze dateren van circa 125-150 na Christus. Op het Hoogveld vond men een graanspieker uit de ijzertijd en een Keltisch-Romeins heiligdom.
Tegen het einde van de Frankische periode ontstond een nederzetting op de plaats van de huidige Vlasmarkt en later ook op de linkeroever, in de schaduw van een burcht die rond de tweede helft van de 10e eeuw door keizer Otto II werd gebouwd. Deze burcht, die omringd werd door Dender en Visgracht, bevond zich op de plaats waar thans het gerechtsgebouw staat. De burcht vormde de bestuurlijke zetel van het Land van Dendermonde, waar de stad zelf vanaf 1233 geen deel meer van uitmaakte. De naam werd het eerst vermeld in een oorkonde "Rainghouts de Thenremonde" uit 1087. Bij de burcht kwam een burchtkapel en op de huidige Grote Markt was in de 11de eeuw een begraafplaats. In 1223 werd er een cisterciënzerinnenabdij gesticht en in 1233 kende Robrecht VII van Bethune Dendermonde stadsrechten toe.
1) in het westen de Steenpoort aan de Kerkstraat voor de verbinding met Gent,
2) in het noorden de Waaslandpoort aan de Veerstraat voor de verbinding met het Waasland,
3) in het noordoosten de Mechelsepoort aan de Mechelsestraat voor de verbinding met Mechelen,
4) in het zuidoosten de Brusselsepoort aan de Brusselsestraat voor de verbinding met Brussel.
In 1302 namen Dendermondenaren deel aan de Guldensporenslag bij Kortrijk aan Vlaamse zijde. Sinds eind 14de eeuw waren in Dendermonde zilversmeden actief. Dit ambacht zou er uitgeoefend worden tot eind 19de eeuw. Deze zilversmeden vervaardigden ringen en religieuze voorwerpen. Ook werden er tinnen voorwerpen gemaakt. De bloei van de textielindustrie (het Dendermondse laken) veroorzaakte in de 14de eeuw conflicten met Gent.
In 1572 werd Dendermonde door Willem van Oranje veroverd, maar kort daarna door de Spaanse troepen ingenomen en geplunderd.
Vervolgens werd een nieuwe vesting gebouwd. Lodewijk XIV, koning van Frankrijk belegerde de stad in 1667, maar ontsnapte nipt aan de dood en moest zijn leger terugtrekken toen Dendermonde de polders liet overstromen.
In 1706 werd de stad door de Hertog van Marlborough in puin geschoten.
Het tweede Barrièretraktaat van 1717 had als gevolg dat de Dendermondse kazernes bemand werden door Nederlanders en Oostenrijkers, die met de troepen in de andere barrièresteden een bescherming tegen een eventuele Franse agressie, moesten garanderen.
Daarna kreeg de stad te lijden van de bezetting door de troepen van de Franse koning Lodewijk XV. In 1768 werd begonnen de Dender tussen Aalst en Dendermonde te kanaliseren. In het begin van de 19e eeuw telde Dendermonde 5.000 inwoners.
De havenbedrijvigheid en de talrijke religieuze gebouwen typeerden het centrum binnen de stadspoorten en omwalling, waarvan vandaag nog resten overblijven.
In 1800, onder het bewind van Napoleon Bonaparte, bekwam Dendermonde een rechtbank van eerste aanleg. Op de spits van het belfort werd een koperen bol geplaatst met bovenaan de letter N (van Napoleon), die echter in 1814 weer verwijderd werd. Het Heilige Maagdcollege werd in 1834 door de priesters Jan Baptist Van Bavegem en Jan Lodewijk D’Hollander opgericht. Het was oorspronkelijk gelegen aan de Veemarkt (nu Emiel Van Winckellaan genaamd). Na de verwoesting van zijn schoollokalen in 1914 verhuisde het naar de Kerkstraat. De Sint-Pieter en Paulusabdij van de orde der Benedictijnen werd in 1837 opgericht en is een voortzetting van de oude abdij van Affligem die in 1796 door de Franse bewindvoerders werd opgeheven.
Dendermonde was na Brussel en Mechelen de derde stad op het Europese continent die een spoorwegverbinding kreeg. In 1850 werd de stad bezocht door koning Leopold I. In 1856 werd in de Kerkstraat het Sint-Vincentiusinstituut gesticht (klooster voor zusters van de orde van Sint-Vincentius), waaruit een meisjesschool ontstond. Het jaar 1911 bracht de opening van de eerste bioscoop.
Tijdens de Eerste Wereldoorlog werden van 4 tot 6 september 1914 bijna alle huizen en openbare gebouwen in het stadscentrum verwoest, toen het Duitse leger van Wilhelm II brandstichtte. Voor de brandsstichting werden huizen en winkels geplunderd, waarbij de Duitse soldaten vooral voedingsmiddelen en alcoholische dranken roofden. Enkel het Vleeshuis op de Grote Markt, een aantal hoekwoningen en arbeidershuisjes bleef gespaard. De rookpluim van de brand was te zien in het Waasland en tot in Destelbergen, bij Gent.
De bevolking leefde in kelders en barakken of trok weg. Ook het stadhuis en belfort brandden af, waarbij het stadsarchief verloren ging. Zowel uit Dendermonde als het naburige dorp Sint-Gillis werden gijzelaars weggevoerd naar Duitsland.
Wegens zijn vroegere functie van vesting - en garnizoensstad en de catastrofe van 1914 is Dendermonde, ondanks zijn gunstige ligging, niet uitgegroeid tot een grote stad. In 1933-1934 werd een betonnen viaduct over de spoorwegen tussen Dendermonde en Sint-Gillis-Dendermonde aangelegd. In 1953 (nacht van 31 januari op 1 februari) ontstonden als gevolg van een zware storm 4 dijkbreuken in Vlassenbroek, 1 in Appels en 1 in Grembergen. Het Scheldewater overstroomde Vlassenbroek en een deel van de wijk het Keur. Vee verdronk en de materiële schade was groot, maar de inwoners van Vlassenbroek konden zich redden.
In de tweede helft van 20e eeuw werden belangrijke openbare werken uitgevoerd, zoals het dempen van de Oude Vest (een middeleeuwse gracht), het aanleggen van de Noordlaan, een tweede brug over de Schelde (Vlassenbroekbrug) en het omleggen van de Dender buiten het stadscentrum. Vanaf 1970 kwamen er flatgebouwen. Ook nu neemt het aantal appartementen in de binnenstad flink toe.
Tijdens de fusies werden de volgende gemeenten toegevoegd: 1971 Appels, Sint-Gillis-bij-Dendermonde; 1976 Baasrode, Grembergen, Mespelare, Oudegem en Schoonaarde. In 1995 werd een Ros Beiaardbeeld opgericht op het rond punt tussen de Brusselsestraat en de spoorwegviaduct. Op 26 september 2010 werd het nieuwe bibliotheekgebouw in de Kerkstraat in gebruik genomen. Het gebouw heeft ook een polyvalente zaal die gebruikt wordt voor tentoonstellingen.
Thans oefent de stad een sterke aantrekkingskracht uit op de omliggende gemeenten door het groot aantal winkels, de aanwezigheid van vele scholen voor algemeen en kunstonderwijs (Koninklijke Academie voor Schone Kunsten en de Stedelijke Academie voor Muziek, Woord en Dans). Bovendien is de stad de hoofdplaats van een gerechtelijk arrondissement, waaronder ook Sint-Niklaas en de streek van Aalst vallen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
Relikwie uit de Onze-Lieve-Vrouwekerk, meesterwerk van edelsmeedkunst ingelegd met safieren (ca 1220-1230)
Standbeeld voor Pieter-Jan de Smet s.j.
De Grote Markt met zowel middeleeuwse panden als herenhuizen in neotraditionele stijl werd volledig autovrij gemaakt, heraangelegd en in juli 2004 plechtig in gebruik genomen. Een bronzen palmboom met de naam "Coconut voor Dendermonde" werd een jaar later aan het geheel toegevoegd.
Het stadhuis in gotische stijl met Belfort werd in de 14e eeuw gebouwd als lakenhalle. De Belforttoren werd in 1999 door de UNESCO erkend als Werelderfgoed. Het Vleeshuis uit 1461 met een hoektoren is een andere blikvanger op de Grote Markt. Het herbergt het oudheidkundig museum met een collectie waarbij de nadruk ligt op de folklore van de stad. Daarnaast omvat de collectie aardewerk uit de Gallo-Romeinse periode, vondsten uit een Merovingisch grafveld (6de en 7de eeuw) en voorwerpen uit alle eeuwen van de stedelijke geschiedenis, van de vroege middeleeuwen tot de twintigste eeuw. Ook zijn er fossielen en een volledig skelet van een mammoet die hier 28.000 jaar geleden leefde.
Baasrode.
Jaarlijks het 3e weekend van september een evenement voor jong en oud.
Oorspronkelijk gestart als een aanvulling op de Scheldefeesten, maar ondertussen een volwaardig evenement geworden. Deze gaat door de 3e zondag van september.
Het festival vindt plaats iedere 3e zaterdag van september (weekend Scheldefeesten)
Een tweedaags festival begin juli dat de stoomtrein extra in de bloemetjes zet. Dit gaat door in het oud station van Baasrode Noord op de stoomspoorlijn Dendermonde-Puurs.
Appels.
Elk jaar (op de maandag van de week waarin 21 juli valt, de Belgische Feestdag) wordt er ook de alomgekende jaarmarkt georganiseerd (de grootste van Dendermonde).
Cultuur.
De stad heeft een Cultureel Centrum, Belgica. Dendermonde herbergt een documentatiecentrum voor jazz- en bluesmuziek: het Jazz Centrum Vlaanderen. Hier vinden thematentoonstellingen over jazz plaats.
De Dendermondse vlaai wordt traditioneel gemaakt voor een kermis of familiebezoek. Onder licentie van de paters van de Benedictijnen wordt sinds 1997 in Peizegem het abdijbier Dendermonde gebrouwen.
Industrie.
Het industrieterrein Hoogveld is gelegen tussen de N41, de hoofdweg 'Hoogveld' en de Mechelsesteenweg, in Grembergen is er ook nog het Zwaarveld. In Oudegem is er een belangrijke golfkartonfabriek (VPK).
Verkiezingsresultaten sinds 1976.
Bij de gemeenteraadsverkiezingen van 1976 behaalde de CVP 51,9%; in 2000 was dit nog slechts 25,2%. De SP haalde in 1976 18,3% en de lijst Inzet 26,5% in 2000. Het stemmenpercentage van de PVV steeg van 13,6% in 1976 naar 18,4% in 2000. De VU haalde in 1976 13,6% en de KPB 2,6%. Het Vlaams Blok behaalde in 2000 12% van de geldige uitgebrachte stemmen, Agalev 5,5% en de lijst Samen 12,4%.
2013-2018.
Burgemeester is Piet Buyse (CD&V). Hij leidt een coalitie bestaande uit CD&V en sp.a. Samen vormen ze de meerderheid met 20 op 35 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Onderstaande grafiek toont de evolutie van de zetelaantallen binnen de Dendermondse gemeenteraad.
Badminton.
Badmintonclub Drive bestaat sinds 1980 en is een van de grootste badmintonclub van België. Met meer dan 350 leden, waarvan 220 jeugdleden is de club een van de belangrijkste clubs van de VBL.
Gymnastiek.
Turnclub GymMAX werd in 2005 opgericht als fusieclub uit Turnclub Sint-Joris en Turnvereniging Werken Baart Kracht, beiden club van ruim een eeuw oud. Deze fusie kwam er na de brand in de sporthal waar WBK trainde. Hierdoor kregen ze van het stadsbestuur de belofte een moderne competitiezaal ter beschikking te krijgen. Turnclub GymMAX behoort tot de 10 grootste clubs van België.
Voetbal.
In Dendermonde spelen de voetbalclubs KFC Baasrode, KAV Dendermonde, SK Grembergen, SK Oudegem, FC Juventus Schoonaarde en KV Sint-Gillis
Rugby.
In Dendermonde speelt één rugbyploeg die meestrijdt in de hoogste afdeling van België, Dendermondse RC
Volleybal.
VC Oudegem komt uit in de dames Ereklasse en speelt Europees.
Basketbal.
BBC Grembergen en BBC Panters Baasrode. Beide ploegen komen uit in de Vlaamse Basketballiga
Handbal.
HBC Dendermonde is de enige handbalclub. De herenploeg komt uit in de Superliga. De damesploeg komt uit in de Liga afdeling.
Korfbal.
Appels KC, deze club komt uit in de 2de klassecompetitie.
Tennis.
Dendermonde heeft 4 tennisclubs; KAVD Dendermonde, TC Dendertennis, TC Scheldedreef en TC Vlaskia
Waterpolo.
Dendermonde heeft 1 waterpoloclub: Dzo waterpolo in de olympos
Diensten.
Dendermonde is de hoofdplaats van het gerechtelijk arrondissement Dendermonde. In de stad bevinden zich een gerechtsgebouw en een gevangenis.
In Dendermonde staat ook een ziekenhuis AZ Sint-Blasius.
Parochies en kerken in Dendermonde.
De protestantse kerkgemeente omvat Dendermonde, Hamme en Zele. De Evangeliekerk bevindt zich op de hoek van de Lindanusstraat en de Oude Vest.
Dialecten.
In Dendermonde zijn ruwweg een viertal dialecten te onderscheiden. De differentiatie tussen die dialecten valt te verklaren door de ligging op een kruising van rivieren. Rivieren zijn sterke demarcaties van dialectgroepen. Net als in de rest van Vlaanderen verarmen de dialecten en is het aantal courante sprekers sterk afgenomen.
Het in Grembergen gesproken dialect leunt aan bij de Wase dialecten, zoals dat van de buurgemeenten Zele en Hamme. In Appels, Oudegem, Mespelare en Schoonaarde, die aan de linkerzijde van de Dender liggen hoort men de Oost-Vlaamse variant van het dialect van de Denderstreek. Sint-Gillis-bij-Dendermonde en Baasrode hanteren de Brabantse variant. Een sterke differentiator tussen die twee is de uitspraak van de "g", die sterk gutturaal is aan Brabantse zijde en zwak aan Oost-Vlaamse.
Ten slotte is er het merkwaardige stadsdialect van Dendermonde zelf, dat kenmerken van het Denders en Wase combineert met invloeden van andere stadsdialecten. Onder meer de lange "aa", die "oe" wordt, is ontleend aan de inwijking van Brusselse arbeiders in de 19e eeuw, toen Dendermonde een sterk oplevende industrie kende. Zij bewoonden de wijken die ontstonden aan de "Brusselse forten", de overblijfselen van het Vauban-verdedigingssysteem van de stad, en gaven een stevig pigment aan het dialect binnen de wallen.
Dendermonde Filmstad.
Dendermonde vormt een geliefd decor voor verscheidene televisiereeksen, films en programma's. Zo was Dendermonde fragmentarisch te zien in de film "Rundskop" uit 2011, werden de centrumstraten als decor gebruikt in "Buitenspel" (de film van Jan Verheyen uit 2005) en het Heilig-Maagdcollege was zowel de school van "Ben X" uit 2007 als die van de film "Daens" uit 1993. Voor de satirische Woenstijnvisreeks Neveneffecten werd er in het zwembad van het Heilig-Maagdcollege gedraaid en aan het stationsgebouw van Schoonaarde. Het Dendermondse gerechtsgebouw was in 2001 meermaals te zien in de VRT-serie "Stille Waters" en de grote markt en het stadhuis waren sinds 2009 vaste buitenlocaties voor de succesreeks "FC De Kampioenen". Ook de filmploeg van de soap "Thuis" strijkt regelmatig neer aan het AZ Sint-Blasius en de bisschopswijding van 'pastoor Walter' uit de VTM-soap "Familie" werd opgenomen in het kerkje van Vlassenbroek.
In juni 2011 streek het praatprogramma "Villa Vanthilt" (één) voor vijf weken neer op de grote markt van Dendermonde en enkele weken later werd bekendgemaakt dat een Dendermonds koppel aan het televisieprogramma "Mijn Restaurant" (VTM) zal deelnemen. Dendermonde werd in "Duizend Zonnen" (één) voorgesteld door stand-upcomedian Veerle Malschaert die er geboren en getogen is. Dendermonde was ook te zien in de film "Yuri" van Liesbeth Marit uit 2012. Mede doordat de jonge cineaste woont in het Dendermondse werd de film voornamelijk in Dendermonde, Lebbeke en omstreken opgenomen. Begin 2013 was de ondergesneeuwde grote markt te zien in het reclameblok van de zender VIER. In 2014 was de omgeving van het sluizencomplex in Oudegem te zien in de reeks "In Vlaamse Velden" uitgezonden op één.
Ook het stoomtreinspoor aan het oud station van Baasrode Noord is een geliefkoosde locatie voor films en series. Zo waren er opnames voor de film "Toto le héros" van Jaco Van Dormael uit 1991 en de TV-serie "Ons geluk" (VTM) uit 1995. Anno 2012 gebruikte Studio 100 deze locatie ook voor de opnames van de de Mega Mindy film "In vuur en vlam".
