Witte Dame (gebouw).
De Witte Dame is een gerenoveerd fabrieksgebouw aan de Emmasingel in het centrum van Eindhoven. Het is in 1928-1931 gebouwd onder architectuur van Dirk Roosenburg volgens de regels van de nieuwe zakelijkheid. Philips heeft het gebouw vanaf het begin gebruikt als productiefaciliteit voor gloeilampen. Het maakte deel uit van een groter complex van Philips, met de Eerste gloeilampenfabriek en de Lichttoren, aan de Emmasingel, Mathildelaan en Willemstraat.
Het gebouw heeft zijn markante "witte" kleur pas in 1953 gekregen.
In de jaren tachtig kwam het gebouw leeg te staan doordat Philips de productie verplaatste naar andere landen. Philips wilde het pand slopen, maar de gemeente verleende hiervoor geen vergunning. Het gebouw werd gerenoveerd door architect Bert Dirrix. De Witte Dame werd op 27 mei 1998 heropend door minister van Onderwijs, Cultuur en Wetenschappen Jo Ritzen. De gebouwdelen EE, EF en EH zijn sinds 2002 beschermd als rijksmonument.
De volgende instanties zijn in het gebouw gevestigd: de Design Academy Eindhoven, Fontys Hogescholen, Stimulus, Atelier van Licht, de Bibliotheek Eindhoven en de GGD Zuid-Oost Brabant. Daarnaast is in de onderste laag aan de straatkant een aantal bedrijven, winkels en banken gevestigd.
