Urban Trad.
Urban Trad is een Belgische folkgroep, die bestaat uit zowel Vlamingen als Walen.
Biografie.
Urban Trad nam deel aan het Eurovisiesongfestival 2003, waar ze tweede werden met het lied "Sanomi" (35.000 verkochte exemplaren in België), een moderne folksong in een fantasietaal gezongen. Een paar maanden voor het festival werd besloten dat zangeres Soetkin Collier niet mee kon doen. Collier zou een verleden hebben met extreemrechtse sympathieën. Later bleek dat uit een rapport van Comité I dat de inlichtingendiensten controleert, dat het verouderde informatie betrof en Collier de laatste vijf jaar (voor de deelname) niet meer was opgedoken bij nationalistische en extreemrechtse verenigingen. Later heeft Collier een proces aangespannen tegen de RTBF.
Na het voltooien van het album "Kerua" (35.000 verkochte exemplaren in België) verliet Didier Laloy de band en werd vervangen door de jonge accordeoniste Sophie Cavez. In september 2004 werd hun nieuwe album "Elem" uitgebracht die 13.000 exemplaren verkocht in Duitsland. Eind maart 2007 bracht de folkgroep na bijna drie jaar een nieuw album uit, dat "Erbalunga" gedoopt werd naar de naam van een dorp in Noord-Corsica.
In 2012 is de groep officieel gestopt. Op 5 februari 2012 speelden ze voor een afscheidsconcert. Op 5 juli 2013 traden ze toch nog eens op op de folkavond van Beleuvenissen in Leuven. In 2015 is de groep sporadisch opnieuw met optreden begonnen in gewijzigde bezetting. Een try-out met besloten toegang vond plaats in folkclub 't Ey in Belsele op 23 juni. Op Transfolk in Zwevegem, opvolger van het ter ziele gegane Deerlycke in Deerlijk, volgde het eerste concert in de nieuwe samenstelling. De groep brengt in die samenstelling nog steeds muziek met traditionele invloeden, maar doedelzak, fluiten en accordeon werden geschrapt. In 2016 brachten ze een eerste comebacksingle uit.
