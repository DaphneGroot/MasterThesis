	'De verhevenheid van het alledaagsche' PROEFSCHRIFT OVER HUIZINGA EN DE NEDERLANDSE CULTUUR
	SERENITEIT, HELDERHEID, innerlijke rust - dat waren volgens de historicus Johan Huizinga de meest karakteristieke trekken van de Nederlandse natie. Haar cultuur is er een 'van bevrediging en rust', schreef hij ergens aan het begin van deze eeuw in zijn aantekeningen. De Nederlander gaat zich niet te buiten, maar laat zich evenmin het goede van het leven ontzeggen. 'Dat valt nogal mee' is de uitspraak waarin de essentie van de Nederlandse volksaard besloten ligt.
Wij vormen een volk van zwijgers, aldus Huizinga, niet in staat 'over de dingen te spreken, die ons beroeren'. Nederland bracht geen Shakespeare of Goethe voort, maar wel een bloeiende schilderkunst. 'God dank er waren handen en er was verf en koper. Zwijgende hebben wij gezegd, wat nu eerst de wereld begint te weten: de verhevenheid van het alledaagsche', aldus Huizinga, verwijzend naar het werk van Van Goyen, Ruysdael, Vermeer en de andere Hollandse meesters, die in deze jaren meer dan ooit in de belangstelling stonden.
In deze aantekeningen, gemaakt toen hij buiten de kleine kring van vakgenoten nog een volslagen onbekende was, zette Huizinga de toon van zijn latere werken over de Nederlandse cultuur. Termen als geestelijke en morele evenwichtigheid, matigheid, harmonie en innerlijke rust zouden in zijn latere geschriften telkens weerkeren. Vanwege deze kwaliteiten schatte Huizinga de Nederlandse cultuur in haar bloeiperiode hoger dan de aristocratische, op uiterlijke schoonheid gerichte Italiaanse Renaissance.
Sluitstuk van deze beschouwingen was Nederland's beschaving in de zeventiende eeuw, dat verscheen in 1941, een jaar na de Duitse inval. De slotregels, waarin Huizinga zijn visie op de Nederlandse geschiedenis nog eens samenvatte, zullen door zijn landgenoten zijn opgevat als een hart onder de riem: 'Wij Nederlanders weten dat van het beste wat onzen Staat en ons volk in de zeventiende eeuw groot heeft gemaakt, de kracht, de wil tot daden, het besef voor recht en redelijkheid, de barmhartigheid, de vroomheid en het Godsvertrouwen, ook nu en voor de komende tijden nog niets verloren is.'
Het karakter van de Nederlandse cultuur vloeide in de ogen van Huizinga rechtstreeks voort uit de geografische, economische en politieke positie van het land. Ingesloten tussen drie grote politieke en culturele mogendheden - Frankrijk, Engeland en Duitsland - viel Nederland de rol van bemiddelaar als vanzelf toe. De Nederlander had zijn middenpositie tot zijn natuur gemaakt, niet alleen in de internationale politiek, maar ook in het dagelijks leven, in kunst en cultuur, die werden gekenmerkt door harmonie, evenwicht en ingetogenheid.
In het onlangs verschenen proefschrift van Anton van der Lem, Het Eeuwige verbeeld in een afgehaald bed, is de wording van Huizinga's gedealiseerde voorstelling van het Nederlandse volkskarakter en de Nederlandse beschaving in de zeventiende eeuw minutieus in kaart gebracht. Van der Lem heeft daartoe alle publicaties van de grote historicus bestudeerd, al zijn lezingen en brieven, zelfs de snippers met aantekeningen uit het archief, en dit alles vervolgens in een indrukwekkend vlechtwerk bijeengebracht.
Van der Lem kent het onderwerp van zijn studie als weinig anderen. Van zijn hand verscheen in 1993 Johan Huizinga - Leven en werk in beelden en documenten, een gellustreerde biografie, en hij maakte bovendien deel uit van het selecte driemanschap dat enkele jaren eerder de driedelige uitgave van Huizinga's Briefwisseling bezorgde.
Met deze dissertatie is Van der Lem weer op gelijke hoogte gekomen met zijn collega-redacteuren van de Briefwisseling, W.E. Krul en Lon Hanssen. Krul promoveerde al in 1990 op een aantal opstellen over het leven en de werken van Huizinga, gebundeld onder de veelzeggende titel Historicus tegen de tijd, terwijl Hanssen vorig jaar van zich deed spreken met zijn proefschrift Huizinga en de troost van de geschiedenis - Verbeelding en rede (1996), een studie over de intellectuele achtergronden van Huizinga's opvattingen.
Aan de drie proefschriften is nauwelijks te zien dat Hanssen, Krul en Van der Lem ooit zo intensief met elkaar hebben samengewerkt - zo groot is het verschil in stijl, aanpak en onderwerp. En het moet gezegd worden: vergeleken bij de afgewogen en erudiete beschouwingen van Krul en de wijdlopige en onevenwichtige, maar ook bevlogen en prikkelende exercities van Hanssen verschrompelt Het Eeuwige verbeeld in een afgehaald bed - ondanks de sprekende titel - tot bijna zielloos boekhouderswerk.
Natuurlijk is het interessant te weten hoe Huizinga's opvattingen zich ontwikkelden, voordat zij zich uitkristalliseerden in Nederland's geestesmerk (1934) en Nederland's beschaving in de zeventiende eeuw (1941), maar het moet toch mogelijk zijn die geschiedenis op een onderhoudende en inzichtelijke wijze te vertellen. Van der Lem voert de lezer langs het smalle pad van de chronologie en staat uitvoerig stil bij ieder spoor dat Huizinga heeft achtergelaten, zonder werkelijk acht te slaan op de omgeving of de prachtige vergezichten.
Van der Lem komt vaak niet verder dan een nauwgezet navertellen van al datgene wat hij heeft bestudeerd, met als resultaat een vergaande verkruimeling. Pas in de laatste hoofdstukken wordt de chronologische benadering ingeruild voor een thematische en krijgt het betoog relif. Maar dan is het eigenlijk al te laat. De indruk die het boek als geheel achterlaat, is die van een verzameling fiches uit de kaartenbak 'Huizinga: Nederlandse geschiedenis'. Van der Lem kent zijn onderwerp, maar beheerst het niet.
De verdienste van deze studie ligt in de systematiek waarmee de bronnen en publicaties zijn doorgewerkt. De conclusies zijn op zichzelf weinig verrassend. Zij onderstrepen en illustreren de gedachte dat het Huizinga als historicus niet te doen was om het verloop van de gebeurtenissen, maar om datgene wat - in de woorden van Krul - 'achter de tijd gelegen is'. Aanvankelijk zocht hij dit 'tijdloze' in het boeddhisme en de mystiek, later in de geschiedenis en in de kunst.
Het waren vooral de Vlaamse Primitieven en de meesters van de zeventiende eeuw die een bijzondere aantrekkingskracht op hem uitoefenden. In de werken van de gebroeders Van Eyck, de interieur- en landschapsschilders en - bovenal - Vermeer zag hij 'de adem van het leven er zelf ingaan'. Elders gewaagde hij van 'het mysterie van het alledaagsche' - een gevoel dat ook doorklonk in de half-verbaasde uitroep 'Het eeuwige verbeeld in een afgehaald bed', genoteerd na het zien van een huiselijk tafereel van Esaias Boursse. Het schilderij toont een vrouw die het haardvuur opstookt, met achter haar een kind in de wieg en beddengoed dat is afgehaald.
Huizinga's bewondering voor de Nederlandse beschaving was eerder spiritueel dan politiek van aard, al vertoonde zij de trekken van het liberaal genspireerde culturele nationalisme van de late negentiende eeuw. Zijn diepgevoelde verlangen naar geestelijke rust - een behoefte die nauw samenhing met zijn manisch-depressieve stemmingen en werd gevoed door het verlies van zijn echtgenote op betrekkelijk jonge leeftijd - deed hem in de geschiedenis zoeken naar precies datgene waaraan het in de moderne tijd ontbrak: het gevoel voor maat, waarlijke schoonheid en harmonie.
Hij geloofde niet in de vooruitgang. Zijn morele en esthetische idealen werden nooit zo dicht benaderd als in de bloeitijd van de Republiek, de zeventiende eeuw. De geestelijke strijdbaarheid van de natie, haar vrijheidsdrang en tolerantie, soberheid, eenvoud en eerlijkheid, maar ook de politieke en maatschappelijke harmonie rechtvaardigden in zijn ogen de aanduiding van deze periode als een Gouden Eeuw.
Met de moderne samenleving had Huizinga weinig op, al was in zijn ogen de geest van de zeventiende eeuw nog niet uit de Nederlandse cultuur verdwenen. De wereld was, meende hij, geleidelijk in een staat van geestelijke ontbinding geraakt - een gevoel dat sterker werd naarmate de barbarij in de jaren dertig oprukte.
Het contrast tussen het gedealiseerde verleden en de rauwe politieke werkelijkheid kreeg daarmee een nieuwe dimensie. Huizinga's historische studies en cultuurkritische werken - waaronder het somber stemmende, maar uiterst populaire In de schaduwen van morgen - werden door sommigen gezien als een vlucht in het verleden of een rechtvaardiging van uiteenlopende conservatieve en nationale sentimenten. Huizinga zelf leek de mening toegedaan dat het verleden geen pasklare oplossingen kon bieden. Geschiedenis was in feite niet meer dan balsem op de wonden van de tijd.
Frank van Vree
Anton van der Lem: Het Eeuwige verbeeld in een afgehaald bed - Huizinga en de Nederlandse beschaving.
Wereldbibliotheek; 399 pagina's;  59,50.
ISBN 90 284 1751 6.

Foto
	'Schrijvende vrouw met dienstbode' van Johannes Vermeer, omstreeks 1670. UIT CATALOGUS VERMEER-TENTOONSTELLING

