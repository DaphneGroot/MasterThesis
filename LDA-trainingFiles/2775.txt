	Meeste jongeren nemen heersende denkbeelden geruisloos over 'Alleen dertigers linkser dan ouderen'
	Van onze verslaggever
Peter Giesen

BREDA
Alleen dertigers, opgegroeid in een tijd van krakers, kruisraketten en kernenergie, zijn gemiddeld wat linkser dan de rest van Nederland. Maar het overgrote deel van de jongeren denkt hetzelfde over politiek en samenleving als de veertigers. Dat blijkt uit een onderzoek van de socioloog dr. H. Vinken, waarop hij gisteren aan de Katholieke Universiteit Brabant promoveerde.
Sinds de jaren tachtig is geregeld geschreven over de 'verrechtsing van de jeugd'. Vinken: 'Bij zulke onderzoeken werden alleen de jongeren zelf onderzocht. Ik heb ook de ideen van ouderen bekeken.' Jongeren blijken niet te verschillen van ouderen: in economisch opzicht zijn zij steeds liberaler geworden en in cultureel opzicht steeds progressiever en toleranter.
Sinds de jaren zestig wordt verwacht dat elke generatie haar eigen, bevlogen ideen koestert. Toch is dat allerminst vanzelfsprekend. In 1959 omschreef de socioloog Goudsblom jongeren als 'nuchter, redelijk en reel'.
'Ze weten dat tussen de maatschappij waarin zij leven en het land van belofte een oceaan van moeilijkheden ligt. Daarom blijven ze liever in de veilige binnenwateren van het dagelijks leven. Hun kompas wijst wel naar een ideaal, maar het is een ideaal dat alleen hun persoonlijk aangaat; zij willen geen schipbreuk lijden voor een nietbestaand Atlantis,' aldus Goudsblom in zijn onderzoek De nieuwe volwassenen. De verstandige jongeren van Goudsblom vertonen een opvallende gelijkenis met de 'pragmatische generatie' van nu.
In de naoorlogse geschiedenis vormen de sixties een uitzondering. Plots kreeg de jeugdcultuur een politiek karakter, terwijl de belangstelling voor politiek onder jongeren traditioneel gering was. Vinken: 'In de jaren zestig was de periode tussen kindertijd en volwassenheid langer dan ooit.
De jongeren van toen hadden heel veel tijd om te experimenteren, om los van de volwassen maatschappij een eigen stijl te ontwikkelen. Sinds de jaren tachtig is die vrijheid veel kleiner geworden. Je studeert nu om zo snel mogelijk klaar te zijn en een baan te vinden.'
Het onderzoek van Vinken ondersteunt in grote lijnen de theorie dat jongerencultuur een vorm van aanpassing is, hoe rebels, gepierced en getatoeerd zij soms ook oogt. Het gezin is, althans voor de meeste kinderen, een warm bad, waarin zij worden aangemoedigd en gekoesterd.
De jeugdcultuur is daarentegen een trainingskamp voor het volwassen leven. Op het schoolplein of in de disco leert een scholier of student zijn sterke en zwakke punten kennen. 'In een groep met andere jongeren ontdek je de waarde van competitie, je leert hoe je status moet verwerven', zegt Vinken.
Als de jeugdcultuur een vorm van verzet zou zijn, zoals marxistische sociologen in de jaren zeventig hoopvol poneerden, zouden jongeren anders over samenleving en politiek denken dan ouderen. Daar is echter geen sprake van, zegt Vinken.
Slechts bij n groep vond hij sterk afwijkende ideen. Ongeveer 30 procent van de jongeren bestaat uit zogeheten 'jeugdcentristen'. Deze jongeren hebben een hekel aan de volwassen wereld en haar vertegenwoordigers, zoals politie-agenten, leraren en ouders. Doorgaans zijn het jongens met een lage opleiding. Over de meeste politieke of sociale kwesties denken zij niet wezenlijk anders, maar ze hebben een conservatief beeld van vrouwen.
Vinken: 'Het zijn jongens die zelf grote moeite hebben om een plaats in de maatschappij te verwerven. Daarom houden ze niet van andere buitenstaanders die ook een part van de koek willen. Vaak zijn ze ook niet erg dol op allochtonen en homo's.' Al te radicaal is deze groep overigens niet: de steun voor extreem-rechtse groeperingen is gering.
In het algemeen nemen jongeren de heersende mores geruisloos over. Jongerenactiegroepen als Niet Nix of Alles begint met Nix verkondigen dan ook geen hemelbestormende nieuwe ideen. Hun voorstellen over onderwijs of milieu zouden even goed afkomstig kunnen zijn van kritische veertigers of zittende kamerleden.
Ook dat is geen nieuw verschijnsel. De socioloog Goudsblom schreef al bijna veertig jaar geleden in 1959: 'Stoute plannen, grootse visoenen hebben zij niet. Het meeste wat ze te zeggen hebben, is al eens door ouderen gezegd. Ze zijn jong in jaren, maar ze dragen onmiskenbaar de tekenen der volwassenheid. Ze aanvaarden de maatschappij, en de maatschappij aanvaardt hen.'

Foto
	Dr. H. Vinken. FOTO ARNO LINGERAK

