Hamme (Oost-Vlaanderen).
Hamme is een gemeente in de Belgische provincie Oost-Vlaanderen. De gemeente telde op 1 januari 2017 in totaal 24.767 inwoners, die Hammenaars worden genoemd.
Hamme ligt aan de monding van de Durme in de Beneden-Schelde en heeft een nagenoeg vlak landschap (Polder). De Mirabrug, een in 2003 gerenoveerde draaibrug, kreeg haar naam van de film "Mira" uit 1971 van Fons Rademakers naar het boek van Stijn Streuvels uit 1927: "De Teleurgang van de Waterhoek".
Geschiedenis.
De naam van de plaats zou afkomstig zijn van "ham", een gebied dat steeds op het water werd herwonnen. Pre-Romeinse en Romeinse vondsten wijzen op oude nederzettingen uit deze perioden. Reeds rond de 7de eeuw ontstond het dorp als een Frankische nederzetting, na een schenking door Reinhilde van Kontich aan de benedictijnen van de abdij van Lobbes.
In de middeleeuwen kwam het gebied onder de Graaf van Vlaanderen en later de Spaanse Kroon. Het dorp kreeg te lijden onder verwoestingen in de periode van de geuzenopstanden, toen de streek bijna volledig protestants was geworden. Het Spaanse gezag werd in de Tachtigjarige Oorlog "manu militari" hersteld. De "Schansse van Dry-goten" werd ingenomen en het gebied onder water gezet. Tijdens de Franse overheersing op het eind van de 18de eeuw kwam de bevolking in opstand tegen de conscriptie en de antikerkelijke maatregelen. Zo werden in het geheim missen gedaan in het "Spaans Hof".
Kernen.
De huidige gemeente Hamme omvat ook de deelgemeente Moerzeke. In Hamme-Centrum ligt naast de eigenlijke dorpskern ook de dorpen Sint-Anna en Zogge. In Moerzeke ligt het kerkdorp Kastel. Hamme heeft naast de oudste parochie Sint-Pietersbanden nog de parochie "Heilige Familie" in de wijk "Drie Goten" en de parochie "Heilig Hart".
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
2013-2018.
Burgemeester is Herman Vijt (CD&V HammeMoerzeke). Hij leidt een coalitie bestaande uit CD&V HammeMoerzeke en Open VLD. Samen vormen ze een meerderheid met 15 van de 27 zetels.
Resultaten gemeenteraadsverkiezingen sinds 1976.
Onderstaande grafiek toont de evolutie van de zetelaantallen binnen de Hamse gemeenteraad.
