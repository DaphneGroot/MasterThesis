Phileas (bustype).
Phileas is een middel van openbaar vervoer en een bustype dat mede is ontwikkeld door Samenwerkingsverband Regio Eindhoven.
De formule bestaat uit een geavanceerde geleide bus met de eigenschappen van een tram. Het voordeel van een geleide bus ten opzichte van een traditionele tram is de kostenbesparing: de infrastructuur is veel goedkoper in aanleg en onderhoud, door het ontbreken van rails en bovenleiding. Het project is in 1998 ontstaan uit de wens om technologische kennis en innovatie in de regio Eindhoven te behouden en om werkgelegenheid te verschaffen. Phileas is genoemd naar "Phileas Fogg", de hoofdpersoon uit het boek "De reis om de wereld in tachtig dagen" van Jules Verne, en moest hoge snelheid en de stiptheid symboliseren.
Op 25 november 2014, precies 10 jaar na introductie, is de bouwer van de Phileas, Advanced Public Transport Systems (APTS) in Helmond, failliet verklaard.
Geleiding.
De Phileas rijdt grotendeels over een vrije busbaan. De geleiding bestaat uit een voorgeprogrammeerde route, die geverifieerd wordt door middel van in het wegdek verwerkte magneten. De gebruikte FROG-techniek maakt het mogelijk deze bussen automatisch te laten rijden. Er is nog altijd wel een chauffeur aanwezig omdat bezuinigingen op de originele begroting het niet mogelijk maakten om het Phileas traject volledig gescheiden te houden van het verkeer. Een chauffeur is dan verplicht volgens de Nederlandse wetgeving. In 2008 is besloten om volledig af te zien van het automatisch geleidingssysteem.
Materieel.
De Phileas is een geleide bus van 18 (enkelgeleed) of 24 meter lang (dubbelgeleed. De bus is in het eerste stadium gebouwd met serie-hybride aandrijving (lpg-elektrisch) met elektromotoren in alle wielen, uitgezonderd de voorwielen. Vanwege aanhoudende problemen is besloten de aandrijving om te bouwen naar parallel-hybride waarbij alleen de achterste as wordt aangedreven door een diesel-elektromotor. Alle wielen worden bestuurd, waardoor schuin zijdelings naar het halteperron kan worden gereden ("krabbegang"). In combinatie met de automatische besturing kan zeer nauwkeurig gehalteerd worden, waardoor een volledig gelijkvloerse instap kan worden geboden, wat met een gewone bus praktisch niet mogelijk is.
Een van de bussen heeft een vliegwiel in plaats van accu's voor het opslaan van energie.
De carrosserie, gebouwd volgens een modulair systeem, werd geleverd door Fokker Hoogeveen, naar het ontwerp van Duvedec. Dit ontwerp is bekroond met de Eindhoven Design Award 2006.
De Phileasbussen zijn gebouwd door APTS ("Advanced Public Transport Systems"), een consortium dat bestond uit onder meer busbouwer VDL Bus & Coach en de Brabantse Ontwikkelingsmaatschappij (BOM). De bussen zijn eigendom van het SRE en worden verhuurd aan de concessiehouder.
Mislukking.
Algeheel beschouwd lijkt het erop dat het innoverende Phileasconcept zijn tijd te ver vooruit te was. De serie-parallelaandrijving en het automatisch geleidingssysteem zijn geannuleerd, waardoor de Phileas in technisch opzicht steeds minder verschilt met een normale lange stadsbus. Ondertussen kwamen concurrenten als Van Hool met gelijkaardige, maar veel minder geavanceerde, hybride lange stadsbussen als de ExquiCity, net als de Phileas ook wel als een 'trambus' aangeduid.
Regio Eindhoven.
Na voorzichtige inzet vanaf juni 2004 werd de Phileas op 5 september 2004 in gebruik genomen op de lijnen 401 Eidnhoven; de officiële opening vond plaats op 30 oktober 2004. Het voertuig is tot 11 december 2016, met onderbrekingen door technische problemen, door Hermes ingezet op lijn 401 van station Eindhoven naar Eindhoven Airport en lijn 402 van Eindhoven naar Veldhoven.
De Phileasvoertuigen ondervonden veel problemen met de accu's en de software voor de aansturing daarvan. Ook de verkeerslichtbeïnvloeding was niet optimaal ingesteld. Van de automatische besturing kon dan ook nooit gebruikgemaakt worden. Van 8 november 2004 tot 6 juli 2005 werden de Phileasvoertuigen geheel uit de dienstregeling gehaald. De problemen met de Phileas bleven zich voordoen. Daarom werden alle Phileassen in november 2007 opnieuw uit dienst genomen en vervangen door gewone stadbussen. De Phileassen werden omgebouwd naar een betrouwbaarder systeem en zijn iets langer geworden. Met ingang 7 februari 2009 keerden de 9 beschikbare Phileassen terug in dienst. Echter sinds maart 2009 moesten een aantal bussen wederom uit de dienstregeling worden genomen vanwege problemen met de aandrijfas; deze bleek te zwak en brak bij meerdere bussen.
Frankrijk.
In juni 2005 heeft APTS een contract gesloten voor de levering van twaalf soortgelijke voertuigen aan het stadsvervoerbedrijf van de Noord-Franse stad Douai. De in Eindhoven ondervonden problemen zijn bij deze voertuigen opgelost: het hybride aandrijfsysteem is geheel herzien.
Op 18 november 2006 werd de "Évéole" op de Place Charles de Gaulle gepresenteerd aan de bewoners van Douai. De Evéole is genoemd naar Eolus, de Griekse god van de wind. De Évéole lijkt op de van Phileas met een nieuwe, kortere neus en een ander interieur, evenals de Phileas ontworpen door Duvedec. Anders dan de Phileas heeft de Évéole deuren aan beide zijden. Voor de Evéole is een vrije busbaan aangelegd tussen Douai en Guesnain, met 21 haltes met tussenafstanden van ca. 400 m. Met een frequentie van 10 min. kunnen op deze lijn 900 passagiers per uur vervoerd worden. Vanaf 2 juli 2008 werden de voertuigen op deze lijn ingezet. Een 2e lijn was gepland voor 2011 en een 3e en 4e in 2020, maar in december 2014 zijn alle voertuigen buiten dienst gesteld en vervangen door bussen van het type Mercedes-Benz Citaro G.
Turkije.
In de stad Istanboel (Turkije) was een soortgelijk project in uitvoering. Hier sloot APTS in 2007 een contract af voor de levering van 50 van deze voertuigen. Vanaf oktober 2007 reden er al enkele demovoertuigen. De voertuigen werden speciaal voor Istanbul ontworpen. Ze hebben een lengte van 26 meter en een capaciteit van 230 personen (52 zitplaatsen en 178 staanplaatsen).
In maart 2009 werden 35 van de 50 voertuigen buiten dienst gesteld vanwege aanzienlijke problemen met de aandrijving..
Korea.
Verder is in Korea een licentieovereenkomst afgesloten voor technologieoverdracht. Doel is het ontwikkelen van een variant van de Phileas met een brandstofcel voor de hybride-aandrijving. Gedacht werd aan een potentieel van 600 voertuigen.
Nijmegen.
In 2008 en 2009 heeft de Hermes 1212 afkomstig uit Eindhoven tijdelijk dienstgedaan in Nijmegen bij Novio. In 2009 is de bus teruggekeerd naar Eindhoven.
Amsterdam / Keulen.
Phileas 007 van het GVB bij het centraal station in Amsterdam
Er zijn vier Phileasvoertuigen gebouwd die op waterstof rijden. Dit zijn waterstofbussen van achttien meter lang. Van begin 2012 tot en met eind 2014 reden twee voertuigen voor GVB in Amsterdam. Deze twee bussen, die eerder reden Regionalverkehr Köln GmbH (RVK) in Keulen, rijden sinds 2017 tijdelijk bij Hermes.
