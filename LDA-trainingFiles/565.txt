	Nederland schenkt bus aan museum Auschwitz
	ANP
LEIDEN
Een delegatie van het museum van het voormalige concentratiekamp Auschwitz in Polen heeft maandag in Leiden een Mercedesbus in ontvangst genomen van de Nederlandse regering. Het was maandag precies 52 jaar geleden dat Auschwitz werd bevrijd.
De bus is bestemd voor het vervoer van personeel en materialen in Auschwitz en tussen het concentratiekamp en het voormalige onderdeel Birkenau. Het geld voor de bus komt uit een potje van twee miljoen gulden dat vorig jaar door Nederland voor Auschwitz werd bestemd, aldus een woordvoerder van het ministerie van Volksgezondheid, Welzijn en Sport (VWS).
Ook de brandveiligheid en de verwarming van het Nederlandse paviljoen moeten van dat geld worden verbeterd. De delegatie heeft maandag ook afspraken met Nederland gemaakt over de verbetering van de brandveiligheid. Overleg over de bestemming van het resterende geld volgt later.

