Eurotunnel.
Eurotunnel Plc of Groupe Eurotunnel SE is het Frans-Britse bedrijf dat de Kanaaltunnel in concessie exploiteert gedurende de eerste 99 jaar na opening.
Activiteiten.
Eurotunnel is een beursgenoteerd bedrijf dat is ontstaan in 1986 voor aanvankelijk een exploitatieperiode van 55 jaar (1987-2042). De duur van de concessie is tot 65 jaar verlengd in 1993 en tot 99 jaar in 1999.
Eurotunnel beheert ook een kleine veerdienst met drie schepen in het Kanaal. Toezichthouders vonden begin 2015 dat Eurotunnel een te hoog marktaandeel had op het transport tussen beide landen en eisten een verkoop van "MyFerryLink". Eurotunnel benaderde eerst SCOP SeaFrance, een Frans coöperatie van zeelui, maar deze kon onvoldoende steun verkrijgen en uiteindelijk werd het Deense DFDS Seaways de koper. In 2014 vervoerde MyFerryLink zo’n 400.000 vrachtwagens en bijna evenveel personenwagens en behaalde een omzet van 93 miljoen euro. Er werken zo’n 600 mensen waarvan 500 in Frankrijk. De overnamesom is niet bekendgemaakt.
In november 2015 verkocht Eurotunnel de Britse vrachtvervoerder over het spoor, GB Railfreight, aan EQT Infrastructure II. Met de verkoop verdwijnt een activiteit die een bijdrage leverde van zo’n £125 miljoen aan de jaaromzet van Eurotunnel.
Het bedrijf had vanaf het begin te kampen met een hoge schuldenlast. In 2006 was dit opgelopen tot zo'n 9 miljard euro vooral een gevolg van de hoger dan verwachtte kosten voor de aanleg van de onderzeese spoorverbinding tussen Frankrijk en Engeland en tegenvallende passagiersaantallen. Eurotunnel vroeg op 13 juli 2006 een gerechtelijke schikking aan. In januari 2007 keurde de rechtbank in Parijs het plan goed van Eurotunnel voor een schuldherstructurering. Na uitvoering van de plannen resteerde een schuld van iets meer dan 4 miljard euro.
Resultaten.
In de periode 2009 tot en met 2014 is de omzet van Eurotunnel verdubbeld dankzij een betere benutting van de capaciteit door passagiers- en vrachttreinen. De schuldenlast blijft echter groot waardoor een groot deel van het bedrijfsresultaat wordt besteed aan rentelasten. De nettoresultaten laten een grillig patroon zien ook als gevolg van veranderingen in de wisselkoers van het pond en de euro.
In 2015 telde het bedrijf bijna 4000 medewerkers, waarvan ongeveer twee derde werkzaam in Frankrijk en de overige een derde in Engeland.
In 2016 werden 2,7 miljoen personen- en 1,64 miljoen vrachtwagens door de tunnel vervoerd. Het aantal Eurostar passagiers overtrof de 10 miljoen in dit jaar. In de twintig jaar dat Eurotunnel in bedrijf (1994-2014) is, maakten in totaal zo'n 350 miljoen passagiers gebruik van de tunnel.
