	Een lijkje in het souterrain
	Boulder in Colorado was tot Kerstmis 1996 niet meer dan een rustiek Amerikaans universiteitsstadje, dat gezien vanaf de prairie in het nachtelijk uur als een mooie droom van duizenden lampjes ligt aangeplakt tegen de hellingen van de met sneeuw bedekte Rocky Mountains. Een typisch yuppenstadje ook, met zijn 89 procent blanke bevolking en zijn bovengemiddelde hoeveelheid Volvo's.
Maar Boulder is Boulder niet meer. Op 26 december trof zakenman John Ramsey, een van de meest welvarende inwoners van het stadje, zijn zesjarige dochter JonBenét dood aan in het souterrain van zijn vijftien kamers tellende woning. Het meisje was gewurgd met een nylon koord, haar mond afgeplakt met tape. Voor Boulder was het de eerste moord van het bijna voorbije 1996.
Amerikanen raken snel in de ban van who-dunnits, maar de aandacht die dit murder mystery in de Verenigde Staten krijgt is obsessief groot. 'Het is de optelsom van alle verschillende componenten die deze zaak zo fascinerend maakt', zegt Daniel Glick, die vanuit Boulder voor Newsweek verhalen over de Ramsey-case aanlevert en zag hoe zijn laatste bijdrage over de moordzaak deze week werd gebombardeerd tot coverstory:
* de zesjarige vermoorde JonBenét Ramsey was een schoonheidskoninginnetje ('Little Miss Colorado'), dat met make-up, gepermanente blonde lokken en gehuld in kleren voor volwassenen talloze keren werd vereeuwigd door beroepsfotografen;
* moeder Patsy Ramsey, ook al een voormalige schoonheidskoningin, die nu aan kanker lijdt, vond in de vroege ochtend van 26 december in haar woning een handgeschreven brief, waarin werd vermeld dat JonBenét was ontvoerd en dat er een losgeld van 118 duizend dollar werd geëist. De brief was geschreven op een notitieblok dat reeds in het huis van de Ramseys aanwezig was;
* vader John Ramsey, president-directeur van Access Graphics, dochteronderneming van Lockheed Martin, huurde na de moord een dure advocaat en een pr-adviseur in, hetgeen hem in de ogen van het publiek verdacht maakte;
* op het lichaam van JonBenét zijn sporen aangetroffen die wijzen op bruut en seksueel geweld;
* in de woning van de Ramseys zijn geen sporen van braak gevonden, hetgeen erop lijkt te duiden dat de moordenaar een bekende, zo niet een lid van de Ramsey-familie is;
* de combinatie seks, kindermoord en Kerstmis maakt de zaak extra bizar.
De eerste paar dagen na de moord is alleen de staat Colorado gegrepen door de zaak-Ramsey, maar als Patsy en John Ramsey een interview afstaan aan CNN, breidt de aandacht voor de zaak zich als een olievlek uit over de rest van de VS. Alle grote tv-stations strijken neer in Boulder. The Globe, een in Florida uitgegeven sensatieblad, heeft via via kopieën gekocht van foto's die zijn gebruikt door de lijkschouwer; waar het blad met de foto's van de dode JonBenét in de schappen ligt, is het razendsnel uitverkocht. The Philadelphia Daily News krijgt honderden telefoontjes van lezers die willen weten hoe de laatste zin luidde van een door een zetfout deels geschonden column over de Ramsey-zaak. Frank Scandale, chef stadsredactie van The Denver Post, heeft tien verslaggevers op het onderwerp gezet. 'De zaak-Ramsey staat inmiddels drie weken onafgebroken op de voorpagina en er heeft nog geen lezer gebeld met de mededeling dat er nu wel genoeg aandacht is geweest voor deze zaak', verzekert hij.
'Er loopt een moordenaar rond', zei Patsy Ramsey in het CNN-interview. 'Vaders en moeders van Boulder, hou uw kinderen dichtbij u' In Boulder blijven de straatmuzikanten op hun hoorns blazen, maar een winkelende dame stelt dat ze haar kinderen geen moment meer uit het oog verliest. Het mooie Boulder heeft een niet meer te verbreken connectie met wat Newsweek aanduidt als 'de meest intens gevolgde moordzaak in de VS sinds O.J. Simpson'.
John Wanders

