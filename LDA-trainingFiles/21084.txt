Mies Bouwman.
Maria Antoinette (Mies) Bouwman (Amsterdam, 31 december 1929) is een Nederlands voormalig televisiepresentatrice.
Carrière.
Nadat ze als 18-jarige de middelbare meisjesschool had verlaten, had Bouwman diverse baantjes. Zo was ze onder meer stewardess op de Europabus en kantoorjuffrouw. Ze werd omroepster van de allereerste televisieavond van de KRO op 16 oktober 1951. Ze was uitgekozen na een presentatietest voor de camera, waarvoor ze niet lukraak gevraagd was: ze was de dochter van de secretaris van de KRO. Van haar vader zei ze dat hij een stille, harde werker was, die katholiek was, maar niet rooms.
De spreekvaardigheid erfde ze van haar moeder. Altijd opgewekt en aimabel was ze op het scherm en ze opende vaak een programma door de kijkers aan te spreken met "Dag lieve mensen". Dit allereerste programma bestond uit een demonstratie pottenbakken en een dansje van doofstommen.
Bouwman presenteerde 25 jaar lang de intocht van Sinterklaas op de Nederlandse televisie. Maar echt beroemd werd ze op 26/27 november 1962 door de eerste grote liefdadigheidsactie op de Nederlandse radio en televisie. Samen met de initiatiefnemer dokter Arie Klapwijk presenteerde ze "Open het Dorp". Het doel was geld in te zamelen voor de bouw van Het Dorp, een gehandicaptenwijk in Arnhem. Gedurende een 23 uur durende radio- en televisie-uitzending werd 16,4 miljoen gulden ingezameld, een bedrag dat later opliep tot ruim 50 miljoen gulden. Dit waren voor die reclameloze tijd spectaculair hoge bedragen. In 1993 werd zij door koningin Beatrix benoemd tot Ridder in de Orde van Oranje-Nassau.
Na het presenteren.
In 1993 stopte Bouwman definitief met haar televisiewerk. Ze was alleen incidenteel in programma's te zien, zoals het "Rode Kruis-Gala" van RTL 4 in 1996 en een speciale uitzending over Foster Parents. Op 6 januari 2005 schoof ze aan in een speciale uitzending van "RTL Boulevard" naar aanleiding van de tsunami in Azië en op 21 oktober 2005 was ze rechtstreeks te zien in het AVRO-programma "Televizierring 40 jaar". In 2007 werkte ze mee aan de "Grootste Bingo Show Ooit", die de TROS en Sponsorloterij op 1 juli organiseerden.
Op 17 mei 2011 verscheen Mies Bouwman als tafeldame in een speciale aflevering van VARA's "De Wereld Draait Door". Het betrof een hommage aan Willem Duys, wiens programma "Voor de vuist weg" eveneens een populair praatprogramma was.
Ook in 2011 was Bouwman te zien in het 46e Gouden Televizier-Ring Gala in Koninklijk Theater Carré. Wegens het 60-jarig jubileum van de televisie in Nederland reikte Mies Bouwman de ring uit aan het programma "Voetbal International" van RTL 7.
Haar stem is sinds 31 mei 2012 dagelijks te horen in de Efteling bij de fonteinenshow Aquanura. Mies Bouwman vertelt de inleiding van de show, een samenvatting van het sprookje van de Kikkerkoning, in het Nederlands en het Engels.
Op 15 april 2017 verscheen haar boek 'Gewoon Mies', waarin een deel van de columns die ze in de jaren zeventig en tachtig voor weekblad Margriet schreef zijn gebundeld. In een interview liet de dan 87-jarige Bouwman zich ontvallen 'het liefst helemaal niets meer te willen'.
Op maandag 8 mei 2017 was zij wegens de renovatie van Het Dorp te Arnhem weer terug in Het Dorp.
Kinderboeken.
Mies Bouwman schreef (ten minste) drie kinderboeken.
In 1971 verscheen "Mies Bouwman vertelt", geïllustreerd door "Hans van der Linden" en uitgegeven door De Gooise Uitgeverij.
In 2002 verscheen "Rambamboelie" en in 2007 "Jammerdejammer", beide geïllustreerd door Philip Hopman en uitgegeven door Uitgeverij Ploegsma.
Privé.
Mies Bouwman was getrouwd met regisseur Leen Timp van 1955 tot diens overlijden in 2013. Timp en Bouwman hebben vier kinderen, onder wie de muzikant en zanger Joost Timp. Tevens heeft Bouwman dertien kleinkinderen. Tijdens haar omroepjaren woonden Mies Bouwman en haar familie aan de Prins Hendriklaan in Blaricum, daarna verhuisde ze naar Elst (Utrecht). Op 28 mei 2009 onderging ze een hartoperatie, die succesvol verliep.
