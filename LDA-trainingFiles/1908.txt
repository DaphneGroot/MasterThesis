	Publiciteit leidt tot meer kindermoorden, zegt prof. R. Surette; 'Media kunnen kinderdoding vorm van legitimiteit geven'
	Van onze verslaggever
DEN HAAG
De media moeten zich zeer terughoudend opstellen in hun verslaggeving rond kindermoorden. De Amerikaanse criminoloog prof. dr. R. Surette schaarde zich maandag in Den Haag aan de zijde van de Utrechtse traumatoloog prof. dr. W. Wolters, die eenzelfde prudentie bepleit. Een mediastilte van zes maanden, zoals gewenst door Wolters, wijst Surette echter af.
De hoogleraar aan de University of Central Florida hield een lezing voor dertig politiewoordvoerders en persofficieren van justitie. Surette onderzoekt de relatie tussen criminaliteit en persuitingen. Hij deed een oproep aan zijn toehoorders: zij moeten vertegenwoordigers van de media overtuigen van de gevaren van gedetailleerde beschrijvingen van gevallen van kindermoord. De voordracht van Surette valt in een serie over misdaadpreventie, georganiseerd door onderzoeksburo Eysink Smeets & Etman.
Bij kindermoord, maar ook bij bijvoorbeeld zelfdoding, is de kans groot dat publiciteit nieuwe, vrijwel identieke gevallen zal oproepen. Surette, voorafgaand aan de lezing: 'Mensen met een probleem, die misschien wanhopig zijn, zien plotseling een oplossing. De media plaatsen als het ware een advertentie voor een wanhoopsdaad.'
Bovendien blijkt een wanhopige ouder plotseling lotgenoten te hebben, waarmee hij zich kan identificeren. 'Het gebeurt elders ook, dus krijgt kinderdoding plotseling een zekere legitimiteit. Dat proces van identificatie wordt versterkt als de media langdurig, uitgebreid en sensationeel over de gebeurtenis blijven berichten. Ook bestaat het gevaar dat een dader in gedetailleerde verslagen de nodige technische aanwijzingen vindt voor zijn zogenaamde oplossing.'
Surette, die vooral de Amerikaanse situatie onderzocht, ziet echter geen aanleiding een kindermoord van bijvoorbeeld de voorpagina te houden. 'Daarvoor is het ook een te dramatische gebeurtenis. Bovendien vormt de grote concurrentie tussen verschillende media een reÂ‰el gegeven. Kranten en televisiemakers maken nu eenmaal een commercieel product. Dat is ook een voorwaarde voor een vrije pers. Maar het zou plezierig zijn als media zich bewust worden van de impact van hun werk. Het is niet de bedoeling geweld te verzwijgen, maar wel valt na te denken over de wijze van presentatie. Welke informatie geef je door en welke foto's publiceer je?'
De pers heeft geen talent voor zelfregulering, stelt Surette vast. Dus moeten justitie en politie het voortouw nemen, maar mag ook van het publiek een inspanning worden gevraagd. 'Het probleem is dat kranten die alle bloederige details geven het commercieel gezien vaak erg goed doen. Dus zal een redactie het over haar verslaggeving eens moeten worden met haar publiek.'
Traumatoloog Wolters waarschuwde in januari voor de voorbeeldfunctie die kindermoord voor anderen kan hebben. Naast persoonlijke omstandigheden kan ook de publiciteit een impuls zijn, zo vermoedde hij. Hij maakte zijn opmerkingen na zes gevallen van kindermoord in Nederland, sinds begin januari vorig jaar. Kranten- en televisieredacties hebben zich tegen een mediastilte gekeerd. Minister Sorgdrager van Justitie heeft met het Openbaar Ministerie afgesproken dat deze slechts beperkt informatie vrij zal geven in geval van kindermoord.

Foto
	Prof. R. Surette FOTO BERT VERHOEFF - DE VOLKSKRANT

