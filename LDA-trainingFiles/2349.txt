	Van Hanegem weet tenminste nog van wie het voetbal is
	Van onze verslaggever
AMSTERDAM
'De vijftigste verjaardag van Willem van Hanegem vond ik mooi', zegt Johan Steenbergen. 'Hij liet al het eerbetoon van bestuurders en sponsors apathisch over zich heen gaan, maar toen de oude mannetjes naast het trainingsveld van Feyenoord een taart hadden meegenomen en voor hem zongen, moest hij huilen. Een man als Van Hanegem weet nog van wie het voetbal is: van de doodnormale supporter.'
Steenbergen is co-auteur van het onlangs verschenen boek Fair Play in de sport, dat het ministerie van Volksgezondheid, Welzijn en Sport gaat verspreiden op middelbare scholen. De sportfilosoof van de Vrije Universiteit Amsterdam maakt zich zorgen over 'de achteloosheid waarmee sportbestuurders hun oren laten hangen naar de commercie'.
In zijn boek wordt de scholieren duidelijk gemaakt dat sport volgens de regels en volgens de geest gespeeld moet worden. Het is juist de geest van de sport waarover Steenbergen zich zorgen maakt. 'Veel sportbestuurders zijn pure zakenmannen, die zoveel mogelijk geld proberen te verdienen, maar die geen benul hebben van het wezen van de sport.
'Een stadion als de Arena is puur om commercile redenen gebouwd, maar de beleidsbepalers hebben geen rekening gehouden met de sfeer van het voetbal. Ik vind het begrijpelijk dat mensen zeggen dat het een evenementenhal is en geen stadion. Er is veel fout gegaan: je kunt de F-Side niet zomaar uit elkaar halen en ook een frikadel mag niet te duur zijn.'
De sportfilosoof hangt geen naef of romantisch ideaal aan van een ongeschonde sportwereld waarin voor commercie geen plaats is. 'Commercie in de sport is goed. Mensen die uitblinken in een bepaalde tak van sport kunnen veel geld verdienen.'
Steenbergen vindt alleen dat de invloed van commercie in de sport nauwelijks gecontroleerd wordt. 'In sommige gevallen wordt het wezen van een bepaalde sport haast terloops veranderd om tegemoet te komen aan de wensen van de commercie. Bestuurders doen net alsof die veranderingen bijzaak zijn en er is niemand die er iets tegen kan doen.'
'Het is helemaal niet erg dat er nu wordt getennist met gele ''televisieballen'' in plaats van de oorspronkelijke, grijze ballen. Dat is een aanpassing die niets verandert aan de eigenheid van de sport, maar een sport als surfen is veel te ver gegaan. Surfwedstrijden beginnen tegenwoordig als de tv-uitzendingen beginnen. Wind of geen wind, als de camera's draaien wordt er gesurfd. Iedere beoefenaar weet dat je niet altijd kunt surfen, maar voor de bestuurders is dat bijzaak.
'Een sport als biatlon is door de tv volkomen veranderd. Vroeger werd bij iedere misser een minuut bijgeteld. Tegenwoordig moet de langlaufer gewoon een extra rondje maken, omdat dit overzichtelijker is voor de tv-kijker. Bij de biatlon is snel langlaufen veel belangrijker geworden dan zuiver schieten.'
Steenbergen erkent dat vooral marginale sporten geneigd zijn om te marchanderen met de regels om nog een beetje geld te genereren. 'Maar ook een sport als voetbal is aan het veranderen. Voetbal is een volkssport, maar tegenwoordig zijn de toegangsprijzen zo hoog dat veel mensen het zich niet kunnen permitteren om naar een wedsrijd te gaan. De tribunes worden steeds meer bezet door sponsors en, heel opmerkelijk, door kunstenaars en artiesten. Tegenwoordig is het in die kringen bon ton om voetballiefhebber te zijn, maar tien jaar geleden zag je niemand. Ik voorspel dat ze binnenkort weer net zo snel verdwenen zijn als ze zijn gekomen.'
Het absolute schrikbeeld voor Steenbergen is het ABN Amro-tennistoernooi. 'Dat was altijd uitverkocht, maar tijdens de eerste sets zat er geen hond op de tribune. Alle stoelen waren opgekocht door sponsors om hun relaties een dagje-uit te kunnen aanbieden. Maar die gaven helemaal niks om tennis. Ze hangen wat rond in de vip-room en komen alleen in de laatste set kijken. Maar daardoor maken ze het degenen die wel genteresseerd zijn onmogelijk naar tennis te kijken.'
Steenbergen vindt het kwalijk dat bestuurders geen tegenwicht krijgen van mensen die de kern van hun sport willen uitdragen. 'Rinus Michels heeft ooit gezegd dat hij wel over voetbal kan praten, maar er niets over te zeggen heeft. Dat moet veranderen. Iedere sportbond moet een forum opzetten waarin mensen uit de sport zelf plaatsnemen die meebeslissen over het commercile beleid van een bestuur.'

