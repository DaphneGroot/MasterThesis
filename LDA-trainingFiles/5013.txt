	Amateurclubs bepleiten nieuwe opzet hoofdklasse
Het amateurvoetbal in de hoofdklassen is dringend aan een reorganisatie toe. Dit vinden verscheidene clubs, die inmiddels de sectie amateurvoetbal KNVB hebben opgeroepen een buitengewone vergadering te beleggen.
De initiatiefnemers, Be Quick '28 uit Zwolle en Bram Rondberg, regio-afgevaardigde van het district Midden, wilen een andere structuur voor in totaal zes hoofdklassen.
Voorgesteld wordt om de sterkste vijf clubs uit elke hoofdklasse plus de beste nummer zes te verenigen in twee topklassen, die zaterdag en zondag spelen. Later zou een hoofdklasse van zestien clubs voor het totale amateurvoetbal moeten worden opgericht.
Met het nieuwe systeem hoopt Rondberg, nu nog demissionair secretaris van zondaghoofdklasser Elinkwijk, dat de top van het amateurvoetbal dichter bij de eerste divisie komt te liggen.

