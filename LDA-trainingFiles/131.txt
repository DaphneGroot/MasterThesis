	Burgemeester van Reeuwijk weg na 'zomerhuisaffaire'
	ANP REEUWIJK
Burgemeester Verstoep (58) van Reeuwijk is onverwacht per 1 februari benoemd tot waarnemend burgemeester van Markelo (Overijssel). Het was de bedoeling dat Verstoep komende maandag na een langdurig ziekteverlof weer aan het werk zou gaan als burgemeester in Reeuwijk. Ze heeft echter vanaf maandag twee weken verlof opgenomen, zodat ze formeel niet meer als burgemeester hoeft op te treden.
Verstoep is veertien jaar in Reeuwijk actief geweest en volgt in Markelo burgemeester Van Haersma Buma op. Die vertrok in december vorig jaar naar Voorburg.
Het vertrek van Verstoep staat in verband met de 'zomerwoningaffaire', die de gemoederen van Reeuwijk jarenlang heeft beziggehouden. Tegen de regels in bewoonde zij vrijwel permanent haar tweede huis bij het Reeuwijkse plassengebied.
De gemeente Reeuwijk liet dit oogluikend toe, omdat de echtgenoot van de burgemeester toentertijd ongeneeslijk ziek was. Na de dood van haar man bleef Verstoep in het zomerverblijf wonen.
Op grond van haar functie werd deze handelwijze haar zwaar aangerekend.
In 1985 wees een onafhankelijk onderzoek uit dat burgemeester Verstoep 'een professionele misstap' had begaan. Begin 1996 werd zij getroffen door een hartinfarct, waarna zij in juli Reeuwijk verliet om in familiekring te herstellen.

