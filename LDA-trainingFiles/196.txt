	CDA'er Van Velzen ziet in Lodders goede lijsttrekker
	Van onze verslaggeefster
DEN HAAG
Tineke Lodders, vice-voorzitter van het CDA, is een heel goede kandidaat om de lijst te trekken bij de verkiezingen in 1998. Voormalig CDA-voorzitter Van Velzen, tegenwoordig europarlementariÃ«r, zegt dit in een interview met Vrij Nederland, dat morgen verschijnt.
'Moet u zich eens voorstellen hoe goed dat werkt: een frisse persoon tussen die oudere mannen Van Mierlo, Bolkestein en Kok. Ja, ze zou goed campagne kunnen voeren en ze zal zich ook staande kunnen houden in de Haagse slangenkuil', voorspelt Van Velzen.
De vraag wie de CDA-lijst gaat trekken, zal de christendemocraten de komende maanden bezighouden. De drie meest genoemde kandidaten zijn CDA-leider Heerma, vice-fractievoorzitter De Hoop Scheffer en Lodders. Heerma en Lodders maken samen met partijvoorzitter Helgers en fractievoorzitter Van Leeuwen uit de Eerste Kamer een rondgang in de partij om de meningen te horen. Vermoedelijk zal dit viertal voor de zomer een advies uitbrengen.
Tot nu toe houdt Lodders vol dat ze niet beschikbaar is voor de functie van lijsttrekker. Maar het is een publiek geheim dat Heerma met plaats twee genoegen zal nemen als zij de lijst wil aanvoeren. Anders dan Heerma ligt de protestantse Lodders ook bij de katholieken in het CDA heel goed.

