	Ik, ik en nog eens ik - dat is het onderwerp SCHRIJVERS VERTELLEN TEGENWOORDIG ALLEEN NOG MAAR OVER HUN EIGEN LEVEN
	TOEKOMSTIGE geschiedschrijvers die het gezinsleven van de late twintigste eeuw willen beschrijven, hebben het makkelijk. De literatuur van de jaren negentig is een rijke vindplaats voor de mores in de Nederlandse huiskamer. Geboorte en sterven, vreemdgaan en scheiden, ziekte en depressie, kinderen opvoeden en daarin falen - sla er de literatuur maar op na om te zien hoe dat ging bij ons. Wat we erbij voelden vooral.
A.F.Th. van der Heijden, Adriaan van Dis, Nicolaas Matsier, Carl Friedman en Mensje van Keulen schreven over hun gestorven ouders. Monica van Paemel over de dochter die zij verloor. Connie Palmen en Helga Ruebsamen over hun jeugd. Bril & Van Weelden over het jonge-vaderschap. Germaine Groenier over haar boze stiefvader. Geerten Meijsing deed verslag van zijn jongste depressie.
Natuurlijk, schrijvers hebben altijd geput uit eigen ervaringen. En de bovengenoemde auteurs verschillen nogal in de wijze waarop zij hun gratis materiaal verwerken. Er zijn schitterende, ontroerende romans bij, zoals Gesloten huis van Matsier, waarbij het er eigenlijk niet toe doet wat echt gebeurd is en wat niet, het ontstijgt de platte werkelijkheid toch wel. Het levensverhaal van een geliefd auteur trekt meer dan dat van een volslagen onbekende, zoals foto's van dierbaren leuker zijn dan de diaserie bij de buren.
Opvallend echter is dat er de laatste jaren zelden een roman verschijnt die niet autobiografisch is. Zelfs Harry Mulisch, de magir onder de schrijvers, deed opvallend veel eigen geschiedenis in De ontdekking van de hemel. Rascha Peper en Nelleke Noordervliet, die verzonnen werelden neerzetten, zijn een uitzondering. Opmerkelijk is ook dat niemand meer de moeite neemt zich met de sluier van de fictie te bedekken. De hoofdpersonen heten gewoon Tjit, Adri of Mensje, hun broers, kinderen en geliefden verschillen geen haar van de echte exemplaren.
Waar gebeurd is een kolossale aanbeveling. Dat vinden de makers van bekentenisprogramma's waarin mensen zonder enige schroom kakelen over hun vraatzucht, hun impotentie, hun kleptomanie of welke aberratie ook. Ik, ik, en nog eens ik, dat is het onderwerp. Dat is ook zo in de boekjes met stuntelig opgedist leed waar uitgevers zo tuk op zijn: 'Ik en mijn zwakzinnige zoon', 'Mijn leven met borstkanker', of 'Hoe ik van de drank afraakte' - zulke boeken voorzien in een behoefte en dat is mooi. Lastiger is het als de scheidslijn tussen die ellende-industrie en de literatuur flinterdun wordt. Geerten Meijsings laatste roman wordt aangeprezen als een nuttig zelfhulpboek voor sucidalen. Is dat een grapje van de uitgever of een poging om een slapend marktsegment mee te pikken?
Vervelend bijverschijnsel is dat debutanten lijken te denken dat het hoort, autobiografisch schrijven. Of erger nog, dat een integraal uitgetikt verslag van het eigen leven vanzelf literatuur is. En dat een uitgever denkt bij twee kilo printerpapier vol ware gebeurtenissen een authentiek meesterwerk in handen te hebben. Dat laatste lijkt het geval bij het debuut van Hadewijch Griffioen, De plaatsen van de jeugd. Of deze roman autobiografisch is, staat niet vast. Zo niet, dan is het een verbluffende imitatie van het genre: bijna vijfhonderd pagina's met tientallen scnes uit een onbekend leven, soms schrijnend, soms schattig, meestal alledaags.
Het enige dat deze snapshots gemeen hebben, is dat de ik-figuur zich het slachtoffer acht van haar medemens of de omstandigheden. Een naar leven. Scheiding, incest en drankproblemen ontbreken niet, net als in het echt. Het slachtoffer zelf ontbeert een helder zicht op haar repeterende problemen, en ook dat is realistisch. In deze 'roman' ontrolt zich ongevraagd het intieme leven van de buurvrouw en dat is pijnlijk.
En jammer. Want daarmee is niet gezegd dat Griffioen geen talent heeft en nooit een aardige roman zal schrijven. Zij heeft een adequate, rustige stijl en kan dialogen natuurlijk laten klinken. Er staan ontroerende passages in het boek, zoals een scne waarin het meisje wegrent uit het huis van haar ruzinde oom en tante, bij wie haar ouders haar hebben gedumpt nadat de moeder een kind had gekregen dat maar n dag leefde. Beeldend en tragisch - maar veel te lang - is het verhaal van het kwezelige zusje Sieltje dat zich laat dopen bij de Pinkergemeente. Maar die passages slepen iemand niet vrijwillig de roman door. Uitgevers zouden hun debutanten wat meer de helpende hand moeten bieden alvorens ze voor de leeuwen te werpen.
De plaatsen van de jeugd is geen roman, maar een materiaalverzameling voor een roman. Wat er nog aan ontbreekt is alles wat een relaas tot literatuur kan maken: verbeelding, verdichting, versnelling en vertraging, hoogte-en dieptepunten. En weglaten, vooral een heleboel weglaten. Een kwestie van stijl en compositie, en nog iets. Iets wat de gebeurtenissen optilt en het geheel tovert tot meer dan de som der delen. Bigger than life maakt. Noem het visie, thema desnoods. Griffioens 'thema', wat zij vijfhonderd pagina's lang probeert duidelijk te maken, blijft ongewis. Of het moet deze medeling zijn, in een als motto afgedrukte passage: 'Mensen zouden elkaar nooit moeten leren kennen, het is beter om op afstand te blijven.' Dat is wel een heel treurige platitude als opwarmertje voor de dikke turf die volgt.
Waar gebeurd of niet, die vraag zou geen rol moeten spelen in de literatuur. Wat kan het ons schelen waar een schrijver zijn materiaal opdoet. Uit zijn jeugd of uit zijn duim, het doet er niet toe. Goede literatuur liegt altijd de waarheid.
Aleid Truijens
Hadewijch Griffioen: De plaatsen van de jeugd.
Contact; 490 pagina's;  39,90.
ISBN 90 254 2294 2.

Foto
	Hadewych Griffioen FOTO DANIEL KONING - DE VOLKSKRANT

