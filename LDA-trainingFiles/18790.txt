La Roche-en-Ardenne.
La Roche-en-Ardenne (Waals: "Li Rotche") is een stad en gemeente aan de oever van de Ourthe in de provincie Luxemburg in België. De stad telt bijna 4200 inwoners (2013).
De plaats trekt in het zomerseizoen veel toeristen, er zijn veel mogelijkheden voor actieve sporten zoals mountainbiken, kajakken en parasailing.
Iedere zomeravond is er een voorstelling waarin een spook (genaamd Berthe) met een bel op het middeleeuwse kasteel verschijnt, een lokale legende. In het oorlogsmuseum van La Roche-en-Ardenne is te zien dat de stad tijdens de Tweede Wereldoorlog volledig werd platgebombardeerd.
Economie.
Landbouw,bosbouw en toerisme zijn de economische pijlers van deze stad. Het toerisme is de belangrijkste economische activiteit en de grootste werkgever. Veel plaatselijke bewoners hebben zich gericht op de opvang en entertainment van toeristen. Zij werken vooral in de hotels, winkels, campings, restaurants en de vele buitensport bedrijven.
In de landbouwsector is het aantal boerderijen gedaald van 123 in 1999 tot 89 in 2007 (laatste telling). De gemiddelde omvang van de landbouwbedrijven is in die periode gegroeid van 32 hectare tot 74 hectare. In de biologische landbouw is er een grote groei te zien in het aantal hectare dat hiervoor gebruikt wordt; een toename met 100 hectare tot 394 hectare in 2007 (laatste telling) per boerderij.
Uit de bossen (productiebos) in de gemeente worden jaarlijks rond 20.000 m3 hout gekapt en in de houtindustrie verwekt.De omliggende bossen trekken ook veel wandel- en mountainbike- liefhebbers aan.
Ook de non-profit sector schept banen in La Roche en Ardenne. Met name in de diverse onderwijsinstellingen zoals het 'Athenee Royal La Roche', verschillende sociaal-economische instellingen, een verpleegtehuis, een bejaardentehuis en het postkantoor zijn een groot aantal mensen werkzaam.
Feodaal kasteel van La Roche-en-Ardenne.
Het kasteel werd gebouwd tussen de elfde en veertiende eeuw op een plek die reeds vroeg bewoond was. Dit werd in de twintigste eeuw aangetoond door opgravingen van prehistorische en Romeinse voorwerpen.
Vanaf de twaalfde eeuw speelde het kasteel een belangrijke rol in de verdediging van de stad en de ontwikkeling van de handel en werd het een halte op de handelsroute van Engelse wol naar Lombardije. De vesting werd bewoond tot in 1780. De Franse koning Lodewijk XIV van Frankrijk veroverde het kasteel op 10 augustus 1681. Door keizer Jozef II opgegeven, verviel het kasteel in ruïnes en werd het in de negentiende eeuw ontdaan van alle bruikbare materialen door de inwoners van La Roche.
Overige kernen.
Beausaint, Cielle, Samrée, Ortho, Hives, Warempage en Halleux.
Demografische evolutie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2007-2014.
Het bestuur van La Roche-en-Ardenne bestaat uit de lijst MR die de meerderheid van de zetels heeft.
