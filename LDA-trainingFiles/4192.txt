	Nederlanders op filmfestival blijven meestal in marge
	Van onze verslaggever
Peter van Bueren
ROTTERDAM
De Nederlandse bijdragen aan het 26ste International Film Festival Rotterdam moeten vooral gezocht worden in de marge. Enkele zijn van een zodanig extreem of experimenteel karakter dat ze ook in die marge zullen blijven hangen. De meeste kans om, na het festival, een groter publiek te trekken heeft de speelfilm Hufters en hofdames van Eddy Terstall, die eerder Transit en Walhalla maakte.
Hufters en Hofdames is voor het luttele bedrag van nog geen halve ton in twee weken gemaakt en als je dat in ogenschouw neemt is het een heel behoorlijk, enthousiast filmpje, over een paar jonge Amsterdammers. De hufters van de titel zijn macho's die gemakkelijk scoren bij de dames, terwijl de hofdames met een meer gevoelige benadering niet verder komen dan vriendschap.
'Hofdame' Dimitri heeft een zuiver platonische verhouding met een vriendin, maar zou wel meer willen en probeert zich daarom wat hufteriger op te stellen, terwijl de 'hufter' Gino zijn vriendin ervan juist tracht te overuigen dat hij toch echt ook hofdame-eigenschappen bezit. Rond dit gegeven boetseert Terstall een komische zedenschets waarin ruimte is voor een paar aardige grapjes. Dat niet alle acteurs ervaring hebben is soms merkbaar en diep gaat de film niet, maar hij zou wel aanleiding kunnen zijn om Terstall meer geld en ruimte te geven voor een degelijke publieksfilm.
De meeste discussie levert de documentaire Ik zal je leven eren van Cyrus Frisch op. De 28-jarige regisseur smeekte tot nu toe met enkele exhibitionistische zelfportretjes om aandacht, vooral door een mengeling van onbeschaamd narcisme en masochisme. Reality-tv met de maker zelf als klagend middelpunt.
In december overleed de buurman van Frisch, de filmcriticus en docent Hans Saaltink, aan een hartverlamming. Op het moment dat Saaltink in zijn trapportaal aan het sterven was, kwam Frisch thuis en pakte zijn camera. In Ik zal je leven eren verslaat Frisch het sterven en de crematie van Saaltink. Op zijn minst nogal persoonlijk, maar in tegenstelling tot bij zijn eerdere films houdt Frisch zich op de vlakte en weet hij precies binnen de grens van kiesheid te blijven.
Sterker nog: Ik zal je leven eren is een ontroerend document, zelfs op het moment dat de regisseur na de crematie uit nieuwsgierigheid met zijn camera in de oven van het crematorium kijkt hoe het lichaam van Saaltink in vlammen op gaat.
Extreem, meer in onderwerp dan in de film zelf, is ook de documentaire Sex, Death and Sacrilege van Brigit Hillenius en Marten Rabarts. De film is een portret van de Amerikaanse fotograaf Andres Serrano, die op 22 februari een tentoonstelling in het Groninger Museum opent, met onder meer een aantal erotische foto's die hij de afgelopen maanden in Nederland fabriceerde. Serrano wordt gevolgd bij het zoeken naar modellen en het creren van zijn foto's.
Het is een aardige, op zichzelf niet echt bijzondere televisiereportage, met een paar 'schokkende' momenten. Het tentoonstellingsaffiche bijvoorbeeld toont een vrouw die urineert in de mond van een man. De film laat zien hoe de foto tot stand kwam, zoals ook gefilmd is hoe een naakte vrouw de gerecteerde penis van een paard in haar hand neemt. En nog wat van dergelijke scnes. De provocatie ervan is wellicht net zo sterk als de artistieke kwaliteit van de foto's en de tentoonstelling in Groningen zal ongetwijfeld opzien baren.
Van een veel degelijker aard is de documentaire De toekomst is over een uur van Ram¢n Gieling, over de laatste smid van Sevilla, de zigeuner Salvador Vega. Eind jaren zestig was hij getrouwd met een Ierse zigeunervrouw. De politie pakte hem op wegens vermeende handel in hasj en tijdens zijn verblijf in de cel verdween zijn vrouw met hun vier maanden oude kind.
In zijn naviteit dacht Vega haar wel 'ergens', in Parijs of elders in het buitenland, te kunnen vinden en hij begon aan een zwerftocht door Europa, zonder natuurlijk ooit toevallig vrouw en kind tegen te komen. Toen draaide hij zijn leven om: hij begon te denken en te dichten, waarna hij terugkeerde naar Sevilla. In een volkswijk woont Vega met zijn vrienden, onder wie een messenslijper en een zanger.
Gieling laat Vega en diens vrienden zien in hun leven, waarin de toekomst over een uur aanbreekt, en intussen schuift de geschiedenis van de smid en zijn maten het filmverhaal binnen. Een mooi verhaal, dat mooi wordt verteld.
Piepklein, slechts zeven minuten durend, is een nieuw filmpje van Frans Zwartjes, de Haagse grootmeester van de heftige emotie. Hij heeft veel tijd genvesteerd in een schitterend intensief beeld van een vrouw die in een Japans aandoend gewaad zit tegen een decor dat een bos suggereert. De vrouw is zo prachtig rond dat Rubens vanuit de hemel met grote jaloezie zal toezien hoe Zwartjes met zijn camera deze vrouw in zijn net vangt. De camera staat stil, de vrouw maakt enkele sierlijke bewegingen, de kimono gaat aan en uit. Dat levert zeven intensieve minuten van een grote visuele spanning op.

