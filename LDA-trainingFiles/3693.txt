	PLATEN: Country
	Earle werkt door alsof de dood hem op de hielen zit
Steve Earle: El Coraz¢n. Warner Bros 9362-46789-2.
Hij kent de gevangenis van binnen en buiten, was verslaafd en kickte af, trouwde zes keer en scheidde even zo vaak. Steve Earle is 42 jaar en door vele wateren gewassen.
Sinds hij twee jaar geleden weer vrij man werd, werkt hij alsof de dood hem op de hielen zit om al die levenservaring creatief ten nutte te maken. Hij begon het platenmaatschappijtje E-Squared, produceerde diverse groepen, staat bijna elke avond op de planken (in november weer in Nederland), werkt aan een verhalenbundel en bracht onlangs zijn derde cd in twee jaar uit.
Country kun je El Coraz¢n eigenlijk niet noemen (zoals trouwens niets wat dit keer hier besproken wordt). De cd raakt aan bijna alle Amerikaanse muziek. Voor elk nummer heeft Earle de optimale entourage gezocht.
Soms is hij dat zelf, zoals in het openingsnummer Christmas in Washington, begeleid door niet meer dan gitaar en traporgeltje. De middle-age grungerocker NYC wordt gestut door The Supersuckers, Taneytown zingt hij in temerige harmonie met Emmylou Harris, The Other Side of Town komt dicht bij oercountry in de buurt, en Telephone Road krijgt dankzij The Fairfield Four een statig gospelrefrein.
Zo'n variteit aan stijlen is niet zonder risico. Maar Earle is inmiddels niet alleen als zanger en songschrijver, maar ook als producer meester over zijn middelen. Ondanks die verscheidenheid balanceert elk nummer op het scherpst van de snede. El Coraz¢n is onvervreemdbaar Earle, een man met een doordringende, dreigende stem en gebeeldhouwde teksten, waarin de echo klinkt van een onstuimig leven.
John P. Strohm: Caledonia. Demon Records FIENDCD 932.
John P. Strohm, indie-muzikant uit Bloomington, Indiana, bekeerde zich een tijdje geleden tot de countryrock. Caledonia laat horen dat dat een wijs besluit was. Hier klinkt een muzikant die z'n draai gevonden heeft. De liedjes klinken zoals dat hoort: meteen vertrouwd, daarna mee te neurin en na de derde keer blijven hele flarden tekst hangen.
De muziek volgt de voetsporen die Gram Parsons lang geleden zette. Het is de hoek van The Jayhawks of Golden Smog, maar Strohm heeft net wat meer stevigheid en wat minder vocaal raffinement. Slip Away is een melodieuze neuzeldeun, maar het prijsnummer is Geronimo's Cadillac, dat meteen met grote vanzelfsprekendheid doordreint.
Kelly Joe Phelps: Roll Away the Stone. Rykodisc rcd10393.
R. L. Burnside: Acoustic Stories. MC Records MC0034.
In zijn appartement, ingeklemd tussen politiesirenes en vliegtuiglawaai, werkt Kelly Joe Phelps aan een opmerkelijk oeuvre. Aan stem en gitaar heeft hij genoeg om eigen wereldje op te roepen, waarin bedachtzaam de scherpe hoeken worden omzeild. Op Roll Away the Stone, zijn tweede cd, staan elf langere stukken, waarop hij in duet met zichzelf slide en gewone akoestische gitaar speelt en zingt. De muziek neigt naar blues, maar is bedachtzamer en niet aan vaste patronen gebakken.
R.L. Burnside is trouwer aan zijn bronnen. Sinds de cd met de John Spencer Blues Explosion is de bluesveteraan een halve beroemdheid geworden, wat het voor platenfirma's lucratief maakt zijn oudere werk uit te brengen. Op Acoustic Stories staan elf in 1988 in New York opgenomen nummers, waarin Burnside wordt bijgestaan door harmonicaspeler John Neremberg. De bluesopvatting van Burnside is hier even eigenzinnig als die hij met de Blues Explosion aan de dag legde. Maar akoestisch klinkt dat allemaal heel wat minder dolgedraaid. Aanbevolen aan wie wil horen hoe Burnside klinkt als hij op z'n gemak is.
Alan Lomax Collection: Fred McDowell (Rounder CD1718), Brown girl in the ring (Rounder CD 1716) en Ozark Frontier (Rounder CD1707).
Rounder Records gaat voortvarend door met het uitbrengen van de erfenis van de Amerikaanse muziekpionier Alan Lomax. Ozark Frontier is het zevende deel uit de muzikale rondreis door de zuidelijke staten van de VS, met zang van vooral de blanke plattelandsbevolking, en prachtige stemmen als die van Almeda Riddle en Ollie Gilbert.
Tot de bijzondere artiesten die in deze muziekbibliotheek een eigen cd krijgen, behoort bluesman Fred McDowell, in 1959 voor het eerst door Lomax opgenomen. The First Recordings laat horen dat McDowell het verdient te worden opgenomen in de rijen van de grote muzikanten van de Mississippi-delta.
Musicoloog Lomax stelde zijn opname-apparatuur ook buiten de VS op. Brown Girl in the Ring is de eerste in de serie Caribbean Voyage. In de meer dan zestig Caribische kinderliedjes op deze cd, gezongen door stemmen die stralen van enthousiasme, klinkt een veelheid aan muzikale invloeden door.
Ariejan Korteweg

