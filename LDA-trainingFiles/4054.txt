	WETERING GALERIE; Schuchter werk van Reinoud van Vught
	 Op recente schilderijen van Reinoud van Vught cirkelen vliegenzwammen in alle kleuren van de regenboog. Sommige zwammen dijen uit tot leliebladeren, andere zijn slechts druppels die dansen op het doek. Toch veroorzaken de immense schilderijen die nu in de Amsterdamse Wetering galerie hangen geen visueel bombardement. Daarvoor zijn zelfs de felste kleuren te vaal. Een zachte sluier houdt de voorstelling op afstand. Het zijn ingetogen schilderijen.
Van Vught (1960) kreeg dit jaar de Finest Selection aanmoedigingsprijs. De jury rekent zijn werk tot de traditie waarin de natuur de leermeester is van de kunst. Maar het feit dat er op zijn schilderijen aan de natuur ontleende vormen te zien zijn, zegt niet veel. In eerdere schilderijen van Van Vught is een herkenbaar beeld van de natuur afwezig. De vormen op het doek doen weliswaar denken aan micro-organismen of kwallen, maar wat ze voorstellen doet er niet toe.
Voor elk schilderij geldt dat het de neerslag is van de handeling van het schilderen, maar in het werk van Van Vught vormt dat gegeven het uitgangspunt. Wat je ziet is niet een streep, maar het trekken van een streep, niet een vlek, maar het uitdijen van een vlek, niet een ronde vorm, maar het maken van een draaiing. Dat het werk geen spoor draagt van effectbejag komt doordat Van Vught zich niet verliest in de handeling. Hij gaat aandachtig, haast schuchter zijn gang.
Totaal anders van karakter is het werk dat Van Vught in gezamenlijke arbeid maakt met de schilders Marc Mulders en Paul van Dongen. Marc Mulders is bekend van zijn pasteuze schilderijen van karkassen en bloemen. Paul van Dongen schildert naaktportretten van zichzelf. Sinds 1996 vormen zij het driemanschap 'Themes in Painting' (T.I.P), dat de bravoure heeft van een jongensclubje. In het Tilburgse podium voor hedendaagse kunst FAXX toont T.I.P. een twintigtal van zijn werken, voor het merendeel litho's.
Van Vught, Mulders en Van Dongen delen een fascinatie voor de samenhang tussen bloei en verval, leven en dood. Die fascinatie werken ze uit binnen een christelijke traditie, waarin de kunstenaar het als zijn opdracht ziet om verwondering over de schepping op te wekken n mededogen om de hardheid van het menselijk bestaan.
Schilderen en tekenen op hoog niveau is het driemanschap wel toevertrouwd, maar de samenwerking levert niet altijd boeiende beelden op. De meeste litho's tonen traditionele symbolen van leven en dood. Schedels en vlinders wedijveren met bloemen, doornen en heiligen. Sommige werken zijn een vrijblijvende opeenstapeling van plaatjes. Bij andere werken komt het gebruik van symbolen geforceerd over.
Voor de expositie bij FAXX hebben de schilders assemblages gemaakt en die gecombineerd met knipsels uit tijdschriften. Het zijn voorstellingen van bloei en bederf, die afzonderlijk een grote zeggingskracht hebben. Maar de wijze van presenteren doet daar afbreuk aan. De voorstellingen zijn steeds gerangschikt in de vorm van een kruis. Zo worden ze gereduceerd tot illustraties van een symbool. Daarmee komt wat de schilders aan de orde willen stellen, dicht in de buurt van het clich.
Een enkel werk van T.I.P. heeft het ingetogen karakter dat het individuele werk van Reinoud van Vught kenmerkt. De aandacht waarmee de rib van een karkas of de veren van een uiltje zijn getekend, veroorzaakt een intensiteit die ontroert.
Erik Hagoort
Reinoud van Vught, Wetering galerie t/m 20 dec. Lijnbaansgracht 288, Amsterdam, wo t/m za 12.30-17.30u. Themes in Painting, (Reinoud van Vught, Marc Mulders en Paul van Dongen) FAXX t/m 14 jan., Dunantstr. 1, Tilburg di t/m vr 10-17u, za/zo 13-17u.

