Malmedy.
Malmedy (Waals: "Måmdey", Duits, verouderd: "Malmünd") is een stad en faciliteitengemeente voor Duitstaligen in de provincie Luik in België. De stad telt ruim 12.000 inwoners.
De stad is gevestigd op de plaats waar de Warchenne uitmondt in de Warche.
Kernen.
Naast Malmedy zelf heeft de gemeente nog twee andere deelgemeenten, namelijk Bévercé en Bellevaux-Ligneuville. Verspreid over het grondgebied van deze drie deelgemeenten bevinden zich ruim over de 30 dorpen en gehuchtjes.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Malmedy ontstond rond de abdij die kort voor 650 door Remaclus gesticht was en sinds de 10e eeuw behoorde het samen met Stavelot tot het Abdijvorstendom Stavelot-Malmedy. Het plaatsje lag dicht bij de Germaans-Romaanse taalgrens, maar heeft waarschijnlijk altijd een Romaanstalige meerderheid gehad. Na de Franse annexatie van de Zuidelijke Nederlanden in 1795 behoorde het tot het Ourthedepartement. Het Congres van Wenen wees de Oostkantons inclusief Malmedy in 1815 aan Pruisen toe. In dat land behoorde de stad tot het district Malmedy in de Rijnprovincie. Er werden pogingen ondernomen om het plaatsje te verduitsen, onder meer door de invoering van Duitstalig onderwijs en de plaatsnaamwijziging naar "Malmünd" (zie verder). Krachtens het Verdrag van Versailles kwam Malmedy in 1919 toe aan België. Gedurende de Duitse bezetting van België in de Tweede Wereldoorlog stond Malmedy opnieuw onder een Duits bestuur. In 1944 doodden Duitse troepen vele tientallen Amerikaanse gevangenen, deze gebeurtenis staat vandaag bekend als het Bloedbad van Malmedy.
Volgens de officiële talentelling in Malmedy zou het aandeel Duitstaligen tussen 1920 en 1947 teruggevallen zijn van 21% tot 9,7%. Bij de vastleggen van de taalgrens in 1961-'63 werd bepaald dat Malmedy tot het Franse taalgebied behoort, maar faciliteiten voor Duitstaligen levert.
Monumenten zijn de voormalige benedictijnenabdij (gesticht ca. 650, opgeheven in 1797) en de abdijkerk (1775-1784), die in 1920 zetel van de bisschop van Eupen-Malmedy werd. Na opheffing van het bisdom in 1925 bleef de kathedrale titel behouden. De kathedraal bewaart de relieken van de Heilige Quirinus.
Naam.
De naam "Malmedy" is vermoedelijk van Gallo-Romeinse oorsprong. De vroegste vermelding van het klooster Malmedy stamt uit 670: "de monasterio Malmundario". Latere vormen zijn "Malmedie" (1287), "Malmundier" (1288), "Malmonder" (1367), "Melmender" (1388) en "Malmeder" (1451), en sindsdien werd de plaats in het lokale dialect "Malmder" genoemd, wat ten slotte "Måmdey" werd. De autoriteiten gebruikten "Malmedy", zoals in Stavelot-Malmedy. Onder invloed van Duits nationalisme werd de plaats na de Pruisische annexatie in 1815 hernoemd in "Malmünd" (ook wel "Malmünde"), waarop men in het Franse taalgebied reageerde door voortaan "Malmédy" te schrijven; beide accenten zijn uniek voor beide talen en legden daarom een duidelijke aanspraak op de identiteit van de plaats, hoewel het strikt genomen geen historische namen waren. Na de Belgische annexatie in 1919 werd de naam weer "Malmedy" -zonder accent- en verdwenen geleidelijk de andere spellingen.
Bestuur 2007-2012.
Het bestuur van Malmedy bestaat uit een coalitie van de lijsten Alternative, Forces Vives en de PS.
Op 20 augustus 2008 werd de coalitie vervangen door een andere, met André Denis als burgemeester. Hierbij maakte de gemeenteraad gebruik van de wet Courard, die het mogelijk maakt een bestaande meerderheid in de gemeenteraad omver te werpen. Malmedy is de eerste Waalse gemeente die van deze mogelijkheid gebruikmaakt.
Sport.
Malmedy is jaarlijks het toneel van de Grand Prix d’Europe, een internationale topwedstrijd voor mountainbikers.
