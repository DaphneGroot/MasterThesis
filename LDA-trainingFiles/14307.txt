M*A*S*H (televisieserie).
Alan Alda, Mike Farrell en Harry Morgan (1975)
Loretta Swit, Alan Alda, McLean Stevenson en Wayne Rogers (1972)
M*A*S*H was een Amerikaanse komische televisieserie op basis van een eerdere film uit 1970. De serie werd voor het eerst uitgezonden tussen 1972 en 1983.
De serie handelt over de avonturen van de bemanning van een mobiel veldhospitaal tijdens de Koreaanse Oorlog in de jaren 50. De tragiek en ellende van alledag wordt verdrongen door humor. De afkorting M.A.S.H. staat officieel voor "Mobile Army Surgical Hospital".
William Self, directeur van 20th Century Fox, besloot een televisieserie te maken naar aanleiding van de film. Het decor was nog voorhanden en Fox had de rechten op de verhaallijn, dus de productie van de serie was relatief goedkoop. Gary Burghoff, die het karakter "Radar O’Reilly" speelde, was de enige acteur uit de film die werd gevraagd in de serie te spelen. McLean Stevenson speelde de rol van "Henry Blake", terwijl hij liever "Hawkeye" wilde spelen. De juiste persoon voor de rol van Hawkeye werd pas op het laatste moment gevonden. Alan Alda hield de boot tot het laatste moment af, omdat hij zijn twijfels had over het spelen in een mogelijk langlopende serie en omdat hij de oorlog niet leuker wilde doen lijken dan in de werkelijkheid het geval was. Om dit te voorkomen liet hij in zijn contract opnemen dat iedere aflevering minstens één scène moet bevatten die zich afspeelt in de operatiekamer. Alda, die de serie ook gedeeltelijk regisseerde, was als enig personage te zien in iedere aflevering. Gedurende de elf jaar dat de serie speelde reisde hij ieder weekend van Los Angeles, waar de serie werd opgenomen, naar zijn gezin in New Jersey. In 1980 verdiende hij per week 200.000 dollar voor zijn bijdrage aan de serie.
De serie kwam na 251 afleveringen tot een einde, na het winnen van talloze onderscheidingen, waaronder 14 Emmy Awards. De laatste aflevering is een van de best bekeken programma’s ooit.
In Nederland werd de comedyserie M*A*S*H uitgezonden door de AVRO. De serie werd meermalen door commerciële omroepen herhaald.
De gehele serie is inmiddels op dvd verschenen.
De serie is genoemd naar en gebaseerd op het boek van Richard Hooker.
