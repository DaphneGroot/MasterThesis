Spree.
De Spree (Sorbisch: "Sprowja") is een rivier in het oosten van Duitsland in de deelstaten Saksen, Brandenburg en Berlijn. Ze ontspringt in Saksen in het Lausitzer Gebergte en mondt bij Berlijn uit in de Havel. De lengte bedraagt 382 à 403 km, afhankelijk van de bron vanwaar gemeten wordt. Het stroomgebied bedraagt 10.105 km².
Loop.
De drie bronnen van de rivier bevinden zich nabij de Tsjechische grens ten zuidoosten van Ebersbach. Even westelijker stroomt de Spree door de "Fugauer Zipfel", een zeer smal stukje Tsjechisch grondgebied.
In de stad Bautzen stroomt de Spree door een kort diep dal. Daarna stroomt zij tot haar monding door het laagland met een zeer gering verval. Nabij de steden Cottbus en Lübben vormt de Spree in het Spreewald een binnendelta met vele vertakkingen.
In het middelpunt van de Duitse hoofdstad Berlijn bevindt zich het Spree-eiland, een eiland waar zich Cölln bevond. Dit was één van de twee delen wat uiteindelijk samen uitgroeide tot de stad Berlijn. Tegenwoordig zijn op het noordelijk deel van het eiland, het zogeheten Museumsinsel, bekende Berlijnse musea te vinden. In het westelijk stadsdeel Spandau mondt de Spree in de Havel.
