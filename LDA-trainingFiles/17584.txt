 MOGELIJK MEER ARRESTATIES IN BOLSWESSANEN-ZAAK. 
 AMSTERDAM, 4 sept (Reuter) - Het openbaar ministerie sluit niet uit dat er meer arrestaties zullen volgen in de voorkenniszaak van BolsWessanen. 
 Vanmorgen maakte het openbaar ministerie in Amsterdam bekend dat er een medewerker van BolsWessanen op het niveau van de concernstaf is aangehouden, zonder de functie van de betroffene verder te specificeren. 
 De persofficier zei desgevraagd tegen Reuters dat in het belang van het onderzoek naar de voorkennis-affaire geen verdere details naar buiten komen, maar zei niet uit te sluiten dat er meer aanhoudingen zullen volgen. 
 Drie andere verdachten, die eerder werden gearresteerd, zijn inmiddels weer op vrije voeten. Deze verdachten waren niet afkomstig uit het drank-en voedingsconcern. 
 Vanmorgen bracht de Telegraaf naar buiten dat op de lijst van verdachten in deze voorkenniszaak de namen zouden staan van zeker vijf handelaren op de optiebeurs. 
 Het onderzoek in de voorkenniszaak spitst zich toe op de effectenhandel in de periode januari 1994 tot september 1994 en de periode januari 1995 tot juli 1995. 
 In juli 1995 stelde het bedrijf de winstverwachting naar beneden bij. - redactie Amsterdam, +020 - 504 5000. 
 (c) Reuters Limited 1996. 
