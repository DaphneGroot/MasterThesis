	Geert Jan Jansen exposeert eigen werk heel bescheiden in Middelstum en Hooghalen De klassieke opleiding van een meestervervalser
	Van onze verslaggever
Rob Gollin

AMSTERDAM
De narratieve penseelstreken van Marc Chagall, het fauvisme van Henri Matisse en de 'ik rotzooi maar wat aan'-techniek van Karel Appel; de meestervervalser slingerde het uiteenlopende repertoire gemakkelijk op doek en papier. Maar nu kost alleen al de omschrijving van zijn eigen stijl Geert Jan Jansen (53) moeite. 'Eh, abstract, lrisch abstract, zou ik zeggen. Maar toch ook figuratief, ja. En collage-achtig.' Jansen is, in afwachting van een proces in Frankrijk wegens kunstzwendel van ongekende omvang, weer opgedoken in Amsterdam. Nederland had hij in 1988 hals over kop verlaten na de ontdekking van honderden door hem geproduceerde valse Appel-prenten.
Met een jonge hond aan de lijn en een lichtkleurige pet op het hoofd, wandelt hij een café in Amsterdam binnen. Binnenkort exposeert hij, kondigt hij aan. Alleen eigen makelij, ja. 'Ik signeer het werk twee keer.' Een brede grijns. 'Om elk misverstand uit te sluiten.'
Pronken zijn falsificaties in musea van naam en in catalogi van respectabele veilighuizen, het podium voor de productie van eigen hand is minder prestigieus. Vanaf 6 februari hangt zijn werk in herberg In de Valk te Middelstum, Groningen, en vanaf 9 maart in galerie Maya Wildevuur te Hooghalen.
Hij werkt sinds enkele weken in een door een kennis beschikbaar gesteld atelier. Platzak is hij, en mentaal enigszins gedeukt na zes maanden cel in het maison d'arrêt van Orléans, en een door de Franse justitie opgelegd verblijf van twee jaar binnen de grenzen van het departement Loiret. Hij was in mei 1994 opgepakt, met zijn vriendin Ellen van Baren, nadat hij in maart van dat jaar argwaan had gewekt bij een veilinghuis in München met doeken van Appel, Chagall en Asger Jorn. In hun boerderij bij Poitiers ontdekten gendarmes honderden 'verkeerde' meesterwerken.
Onderzoeksrechter Patrick Gachon van justitie in Orléans laat maar weinig los. Er is nog geen datum voor het proces, het onderzoek loopt nog. De aanklacht luidt oplichting, valsheid in geschrifte en schending van auteursrechten. Jansen moet zich nog altijd geregeld bij de Franse politie melden, nu eens per drie maanden. Het was tot voor kort drie keer per week. In Nederland heeft hij niets meer te vrezen. Het dossier over de valse Appels is gesloten, liet de politie in Amsterdam al tweeënhalf jaar geleden weten. De delicten zijn verjaard.
Het bevalt wel, een eigen oeuvre opbouwen, bekent Jansen. 'Niemand om je achter te verschuilen, echt iets van jezelf tonen.' Hij heeft tijdens het departementsarrest in Frankrijk bijna obsessief gewerkt, soms aan acht tot twaalf schilderijen tegelijk. Of hij geen spijt heeft dat hij daaraan niet eerder begon? 'Nee, nee. Zonder die andere ervaring had ik dit niet gekund. Je zou kunnen zeggen dat ik een heel klassieke opleiding heb gevolgd. Veel natekenen.' Een nieuwe grijns.
Maar het imiteren had ook z'n charme. Een leeg papier, aan de slag met penseel, krijt of potlood en dan de magie: de handtekening van, noem eens iemand, Picasso eronder en de wetenschap dat het daardoor duizenden guldens kan opbrengen. 'Een soort toverstafje was het.' Een 'G.J.J.' zou 'nauwelijks een kop koffie' hebben opgebracht.
Het heeft hem, blikt hij terug, uiteindelijk meer trammelant dan plezier opgeleverd. Hoewel justitie in Frankrijk gewag maakte van bankrekeningen in fiscale paradijzen, is Jansen er nooit rijk van geworden, houdt hij vol. De kosten waren hoog: reizen, een atelier, drukwerk, een hele bibliotheek bijhouden. Boekhouden was niet zijn roeping. Hij heeft schulden gemaakt, ja. Maar met zijn verdiensten heeft hij, toen hij nog een galerie had in Amsterdam, jonge artiesten een kans gegeven. 'Je zou kunnen zeggen dat ik meewerkte aan de democratisering van de kunst.'
Na zijn vrijlating uit de Franse cel kon hij geen werk krijgen. Een uitkerinkje van dertienhonderd francs per maand dekte nauwelijks de helft van de huur voor een appartement in Orléans. Vriendin Ellen werkte als bejaardenhulp, familie en vrienden moesten bijspringen. Het ging maar nèt. Marterharen penselen en een rol behang werden uit de schappen weggegrist, for the sake of art.
Jansen: 'Het is toch vreemd. Je belandt in de bak, intussen werd onze boerderij leeggeplunderd, daarna word je nog eens twee jaar in de tang gehouden, je mag niks, je kan niks, en dat alles is mogelijk zonder veroordeeld te zijn.'
Of het ooit tot een proces komt, is volgens hem nog maar de vraag. Hij heeft de politie natuurlijk nooit bekend dat hij vervalsingen maakte. Hij heeft bij het aanbieden van werken aan veilinghuizen ook nimmer gezegd: ziehier, een Appel. Nee, altijd was het: kijkt u hier eens naar. En dan klonk het al snel: aha, een Appel! 'Dat maakt juridisch een heel verschil.' Het gemak waarmee veilinghuizen en galeries zijn werk accepteerden heeft hem altijd verbaasd. München, dat had hij niet moeten doen. Twee Nederlandse handelaren waren hem al voor geweest, ook met werk van hem.
Op het in het bezit hebben van kopieën staat geen straf, weet hij. Het waren trouwens geen zestienhonderd meesterwerken, zoals justitie beweert, maar twaalf. 'Ze hebben alles wat ik had meegeteld: hele series litho's, kindertekeningen, werken die ik echt had aangekocht.' Dat in de boerderij typemachines uit de jaren dertig en veertig werden aangetroffen, en oud papier voor het maken van certificaten, is in zijn optiek ook al geen doorslaggevend bewijs. 'Ik ben een verzamelaar. Ik had ook veel oude kachels.'
Hij geeft toe: de schijn is tegen. Maar zwaar weegt volgens Jansen dat ondanks herhaalde oproepen op radio en tv zich geen enkele gedupeerde zich bij de politie heeft gemeld. Hij weet wel waarom. 'Veel werken zijn herhaaldelijk van eigenaar gewisseld, via kunsthandelaren. Er zal wel enige overtuiging zijn over de goede herkomst. Maar bovendien: ik denk dat veel klanten heel tevreden zijn.' Onderzoeksrechter Gachon wil niets kwijt over de aantallen 'slachtoffers'.
Wroeging is er bij Jansen niet. 'Veel mensen hebben aan mijn werk verdiend, terwijl ze wisten dat het niet in orde was.' Hij bevestigt nu, waar de omstreden kunsthandelaar en publicist Adriaan Venema in zijn memoires Verleden Tijd nog vaag over deed: Venema, die in 1993 een eind aan zijn leven maakte, behoorde tot zijn belangrijkste afnemers.
Over hype en hypocrisie in de kunst zou hij wel een boek kunnen schrijven. Ooit komt het er wel van. Maar nu eerst Middelstum en Hooghalen. Komt zijn reputatie als meestervervalser hem niet mooi van pas? Welnee, hij zal er meer last dan lust van hebben. Hij ziet de kunstkritieken al voor zich: het werk komt de recensenten wel erg bekend voor.

Foto
	Geert Jan Jansen in zijn atelier. FOTO MARCEL MOLLE

