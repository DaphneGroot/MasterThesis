	Hoogleraar politierecht Naey vindt afkoelingsperiode enige uitweg in ruzie korpsleiding Rotterdam 'Ondernemingsraden verlammen besluitvorming'
	Van onze verslaggever
Marc van den Eerenbeemt

AMSTERDAM
Hoofdcommissaris Brinkman van Rotterdam moet blijven. De ondernemingsraad en de vakbonden zijn met de korpschef namelijk verwikkeld in een 'ordinaire machtsstrijd', zegt prof.dr. J. Naey, hoogleraar Politierecht aan de Vrije Universiteit in Amsterdam. Hij meent dat de Rotterdamse perikelen niet op zichzelf staan. 'Ze zijn exemplarisch voor de hele Nederlandse politie. De besluitvorming wordt verlamd door de ondernemingsraad.
'Menig korpschef voelt zich gegijzeld door het opgeblazen instemmingsrecht van de ondernemingsraad. Brinkman is een gevecht aangegaan waarbij de andere korpschefs er groot belang bij hebben dat hij het wint', zegt Naey.
In het politieconflict is een afkoelingsperiode van drie maanden de beste uitweg, denkt Naey. De wetenschapper verwacht weinig van de eerste bemiddelingsronde. 'De neergelegde claims zijn zo hard, dat een afkoelingsperiode van drie maanden het hoogst haalbare is. Dat geeft de enige kans het conflict op zijn waarde te schatten. Welke bezwaren tegen Brinkman en zijn plannen zijn zakelijk van aard, en welke persoonlijk? De korpschef zal in die periode natuurlijk even geen ingrijpende beslissingen kunnen nemen.'
Brinkman en Peper kunnen het zich permitteren het spel hard te spelen, denkt Naey. 'Als de bemiddelingsronde mislukt, moeten zij gewoon doorregeren. Als de politiebonden acties van de grond krijgen, kunnen die gewoon aan de rechter in kort geding worden voorgelegd. Dat zou ik doen als ik Brinkman was. De rechter zal ongetwijfeld oordelen dat er geen redelijk belang is voor een staking. Hij zal niet onder de indruk zijn als de bonden roepen dat de korpschef ''geen visie'' heeft. Dank je de koekoek. De bonden bedoelen gewoon: de korpschef heeft niet ¢nze visie. Als Peper zijn politiechef blijft steunen, moet iedereen gewoon weer aan het werk.'
Naey nam met gefronste wenkbrauwen kennis van de opstelling van de politiebonden. 'Ik ben verbaasd door hun fanatisme. De onderhandelingsruimte die ze hadden, hebben ze ongenuanceerd dichtgetimmerd. Dat zal zich tegen hen keren. Ze kunnen niet meer terug en dat is behoorlijk stom. De enige stap die ze, zonder gezichtsverlies, kunnen maken is de zaak lamleggen. Een rechter zal oordelen dat staking bij een dergelijk meningsverschil niet proportioneel is.'
De bonden hebben geen zin in sterke korpsleiders, oordeelt de specialist politierecht. 'Ze zijn bezig met ordinaire belangenbehartiging. Hun opstelling is misschien te verklaren als onderdeel van een veel bredere, nationale strijd om hun in de jaren tachtig gevestigde positie te verdedigen. Die wordt aan alle kanten bedreigd.'
Brinkman past als korpschef beter in deze tijd, zegt Naey. 'Hij neemt zijn verantwoordelijkheid. Dat siert hem, want het is volkomen in de geest van de aanbevelingen van de commissie-Van Traa na de IRT-affaire. Bovendien wil minister Dijkstal de centrale sturing van de politie versterken. Burgemeester Peper zal worden afgerekend op zijn resultaten. Dus heeft hij een sterke korpschef nodig.'
Peper moet Brinkman tot het bittere einde steunen, vindt Naey. 'Hij heeft geen keus. Wie moet hij anders daarna nemen? Dat wordt dan iemand van het korps mariniers of juist een echte softie. Die opvolger weet dan dat hij twee bazen zal moeten dienen: de korpsbeheerder en de ondernemingsraad.'

