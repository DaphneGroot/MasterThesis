	Nieuwe leider Indiase Congrespartij gevaar voor regering-Gowda
	AP, Reuter
NEW DELHI
Sitaram Kesri (80) is de nieuwe leider van de Indiase Congrespartij. De keuze van Kesri lijkt de positie van de centrum-linkse regering van premier Deve Gowda te verzwakken. Kesri staat nogal kritisch tegenover Gowda. De Indiase pers veronderstelt dat hij de regering van het Verenigd Front wil laten vallen, zodat de Congrespartij een kans krijgt de macht te heroveren.
Kesri wees dit scenario gisteren van de hand, nadat hij was gekozen als voorzitter van zijn parlementsfractie. Hij herbevestigde de gedoogsteun van de Congrespartij aan de regering-Gowda. 'Al dat gepraat over het terugtrekken van onze steun voor het Verenigd Front is verkeerd', zei hij tegen partijgenoten. 'Het is een opzetje om jullie angst aan te jagen.'
Kesri werd gekozen als opvolger van P. V. Narasimha Rao (75), die in mei het premierschap moest opgeven nadat hij de verkiezingen had verloren. In september nam Kesri het partijvoorzitterschap al over van Rao. Het fractieleiderschap is in de Congrespartij een belangrijker functie.
Tegen veler verwachting in overleefde Rao als partijleider de verloren verkiezingen, maar zijn positie werd onhoudbaar toen vervolging tegen hem werd ingesteld wegens drie corruptiezaken.
Kesri heeft ministersposten vervuld onder Indira Gandhi en haar zoon Rajiv. Hij was actief in de Indiase bevrijdingsbeweging, waarin hij werkte met Mahatma Gandhi. Hij is afkomstig uit de lagere kasten. Als verzamelcategorie de grootste maatschappelijke groep, die de afgelopen jaren politiek bewuster en belangrijker is geworden.
De nieuwe partijleider heeft de huidige regering Ã©n die van zijn partijgenoot Rao gehekeld wegens gebrek aan aandacht voor de armen. Kesri is erin geslaagde diverse facties in de partij te doen terugkeren die ruzie hadden met Rao. De basis van de partij is daardoor verbreed.

