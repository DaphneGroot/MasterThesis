	Christelijke scholen zijn in de mode
	Van onze verslaggever
Robert Sikkes

AMSTERDAM
Protestantse en katholieke scholen zijn in de mode. In hun speurtocht naar een goede school kijken ouders slechts zijdelings naar de eindexamenresultaten, maar letten vooral op of de school hecht is georganiseerd en past bij hun opvoedingsnormen. Confessionele scholen slagen er beter in om die sfeer op te roepen dan openbare.
Het godsdienstonderwijs heeft meestal plaatsgemaakt voor algemenere lessen over 'zingeving', die in het openbaar onderwijs vaak ontbreken. Dat maakt dat veel ouders die vroeger zonder meer voor een openbare school zouden kiezen, nu overstappen naar het confessioneel onderwijs. Omdat ze het toch nuttig vinden dat hun kinderen ten minste iets meekrijgen van de christelijke cultuur.
Dat samenspel van factoren verklaart volgens de onderwijsonderzoekers A. Dijkstra, J. Dronkers en R. Hofman in het deze week verschenen boek Verzuiling in het onderwijs (Wolters-Noordhoff,
ÂŸ 59,-) het hardnekkige voortbestaan van de verzuiling in het onderwijs. Want nog steeds bezoekt ruim tweederde van alle leerlingen een confessionele school, terwijl de ontkerkelijking enorm is toegenomen.
Die paradox verwonderde de onderzoekers. In het boek signaleren zij de trend dat protestantse en katholieke scholen ouders trekken die vroeger hun deur voorbij zouden lopen. 'Ouders kijken niet alleen naar schoolprestaties, maar maken zich ook zorgen over vragen als: gaan mijn kinderen niet aan de drugs', zegt de onderwijssocioloog Dronkers.
'Ze zoeken een school waar de ouders en leerkrachten min of meer dezelfde normen hanteren. Een school die erop let dat niemand uit de boot valt. Blijkbaar zijn protestantse en katholieke scholen effectiever in staat om dat gemeenschapsgevoel te bieden, onder meer omdat ze effectiever bestuurd worden. Het openbaar onderwijs zit in een nadelige positie omdat die scholen vastgebakken zitten aan de bureaucratie en het gemeentebestuur.'
Het is een wat onverwachte uitkomst van de ontkerkelijking. In de jaren zestig, toen de secularisatie keihard doorzette, verwachtte menigeen nog dat de protestantse en katholieke scholen zouden leeglopen. Onkerkelijke ouders zouden als vanzelfsprekend opteren voor openbaar onderwijs. 'Maar van die voor bijzondere scholen kwetsbare periode heeft het openbaar onderwijs niet geprofiteerd', constateert Dronkers.
'Het openbaar onderwijs zag niet dat ouders op zoek gingen naar een ''goede school'' en wachtte rustig af. Ondertussen leverden politici een veldslag rond het onderwijs, waar vooral de openbare scholen onder hebben geleden. De VVD wilde bijvoorbeeld geen middenschool, de PvdA wel.'
Intussen maakten de confessionele scholen een belangrijke omslag door. De wekelijkse mis en het dagelijkse gebed zijn vrijwel verdwe nen. Als 'vieringen' zijn alleen Kerstmis en soms Pasen overgebleven. Catechisatie heeft plaatsgemaakt voor algemene lessen over 'zingeving'. Openbare scholen laten die levensvragen vaak links liggen, waardoor protestantse en katholieke scholen voor veel onkerkelijke ouders aantrekkelijker zijn geworden. Want een grote groep liberale ouders vindt het volgens de onderzoekers toch nodig dat hun kinderen nadenken over levensvragen, zonder meteen in new-age-achtige richtingen te vluchten.
Maar er is nog een aantal belangrijke elementen die de schoolkeuze bepalen. Ouders kijken ook naar de samenstelling van de leerlingenpopulatie. Bijzondere scholen zijn vaak 'witter' dan openbare, wat een deel van de aantrekkingskracht verklaart. Wat ouders ook trekt is dat het bestuur van de bijzondere scholen dicht bij de leraren en de ouders staat. Het is een tendens die zich volgens Dronkers in de hele westerse wereld aftekent.
'Noem het geen verzuiling, maar parental choice en je stuit op een van de belangrijkste onderwijsdiscussies in de Verenigde Staten. Er is voor de vrije schoolkeuze die hier bestaat overal in de wereld erg veel belangstelling. Een door particulieren bestuurde school werkt effectiever, omdat ouders, leerkrachten en bestuur onderling blijkbaar beter communiceren dan bij een door de overheid bestuurde school.'
De auteurs van de studie over de verzuiling verwachten dat de verzuiling een nieuw gezicht krijgt. Openbare scholen worden door de gemeenten steeds vaker verzelfstandigd. Het verschil tussen protestantse, katholieke en openbare scholen zal vervagen. In plaats daarvan ontstaan allemaal neutrale scholen, sommigen met een licht christelijk sausje, qua smaak passend bij de oudergemeenschap die voor die ene school heeft gekozen.
'Ik maak me er alleen zorgen over dat er basisscholen overblijven die niemand wil besturen. Scholen met veel laaggeschoolde autochtone kinderen, de Nederlandse arbeiderskinderen en scholen voor ''verse'' immigranten. Dat worden dan misschien wel de laatste scholen die onder de hoede van ambtenaren komen. Als de overheid die scholen aan de onderkant ook nog wil verzelfstandigen, gaat het heel erg mis. Dan bestaat het gevaar dat er enorme kwaliteitsverschillen optreden tussen goede en slechte scholen.'

Foto
	J. Dronkers FOTO MAJELLA VAN DER WERF

