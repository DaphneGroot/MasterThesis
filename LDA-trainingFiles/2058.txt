	'Dit was propaganda voor het voetbal'
	Van onze verslaggeefster
Tynke Landsmeer

EINDHOVEN
Vuurwerk zette het stadion in lichterlaaie voorafgaande aan PSV's laatste Champions League duel, maar op het veld knalde het alleen aan het begin van de tweede helft. De doelpunten van Jonk en De Bilde waren niet voldoende om de ploeg van Dick Advocaat naar de kwartfinales te helpen, maar dat werd vooraf al beschouwd als een schier onmogelijke taak.
'PSV kan met opgeheven hoofd de Champions League verlaten', zei Advocaat tevreden. 'Zo'n wedstrijd als deze zie je niet vaak. Dit was propaganda voor het voetbal. Maar we moesten wel risico nemen. We mÂ¢esten winnen.'
Het coachen van zijn ploeg moest Advocaat overlaten aan zijn assistent Rob Baan. Zelf zat hij een schorsing uit, omdat hij twee weken geleden wegens provocerend gedrag van het veld was gestuurd in de wedstrijd tegen Dinamo Kiev. Ook de kleedkamer was verboden terrein voor de coach.
Vanaf de tribune wist hij desondanks contact met de bank te onderhouden, maar de manier waarop weigerde hij te onthullen. 'Anders gaat het me geld kosten.' Telefonisch contact, zoals vooraf verwacht werd, had hij niet gevoerd met Baan omdat de UEFA dat had verboden en nieuwsgierige fotografen hem voortdurend in de gaten hielden. 'Maar dit stadion biedt andere mogelijkheden', zei hij geheimzinnig.
Advocaat loofde de aanvallende wijze waarop zijn ploeg Barcelona tegemoet trad en noemde het gelijke spel een revanche voor het dramatische verlies tegen Willem II van afgelopen zondag. 'Maar we misten Stam in de verdediging, dus we moesten improviseren. De ploeg valt niks te verwijten. De spelers konden na afloop niet meer op hun benen staan.'
Van Gaal was ingenomen met het spel van beide ploegen en herhaalde nog maar eens dat de Champions League te vroeg was begonnen voor Barcelona. 'We hadden zoveel geblesseerden, dat ik de eerste vier maanden niet met een vaste basis heb kunnen spelen. Maar gelukkig is de competitie veel belangrijker voor de Spanjaarden en wat dat betreft zitten we nog steeds op de goede lijn', zei Van Gaal, die met Barcelona aan de leiding gaat in de primera division.

