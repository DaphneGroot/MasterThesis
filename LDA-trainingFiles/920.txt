	'Britten krijgen allerbeste nummersysteem ter wereld'
	
Van onze correspondent
Bert Wagendorp
 LONDEN
Groot-Brittannië beschikt, aldus de overtuiging van veel Britten, in veel zaken al over 'het beste ter wereld'. Wordt er iets nieuws bedacht, dan luidt het vaste argument dat Groot-Brittannië na invoering van de modernisering over 'het beste ter wereld' zal beschikken. Wordt besloten alles bij het oude te laten, dan gebeurt dat omdat het land toch al 'het beste ter wereld' in huis had.
Een en ander geldt voor de Britse voetbalcompetitie, Britse pop, de Britse democratie, Britse vissticks, de Britse rechtspraak, Britse chocolade, de Britse pers, Britse kerstpudding, de Britse koningin, de Britse wegenwacht en nog enkele verworvenheden.
Zoals, binnenkort, het systeem van telefoonnummers. Ook dat zal, na vernieuwing, 'het beste ter wereld' zijn. Don Cruickshank, directeur van Oftel, de overheidsorganisatie die het geprivatiseerde British Telecom in de gaten houdt, zei het dinsdag zelf. 'Begin volgende eeuw zullen we de overgang hebben gemaakt naar het meest duidelijke, flexibele en klantvriendelijke nummersysteem ter wereld.'
Maar helaas voor Cruickshank heerst twijfel aan zijn woorden. Want het is nog niet zo lang geleden dat British Telecom ook een vernieuwing van het telefoonnummersysteem doorvoerde, met de belofte dat het land hierna over de beste telefoonnummering ter wereld zou beschikken.
Dat was in april 1995, toen BT de operatie PhONEday uitvoerde. Veel netnummers kregen er een één bij, het centrum van Londen werd bijvoorbeeld van 017 veranderd in 0171, de daaromheen liggende ring kon voortaan worden bereikt met 0181, in plaats van 018. De operatie, die volgens Cruickshank het land voor lange tijd van genoeg nieuwe nummers zou voorzien, kostte BT 300 miljoen gulden.
En destijds al gingen er stemmen op, zelfs in Groot-Brittannië, dat hiermee helemaal niet het beste nummersysteem ter wereld was bedacht. Integendeel, er bereikten BT waarschuwingen dat binnen de kortste keren opnieuw een tekort aan telefoonnummers zou optreden.
Dat is nu inderdaad reeds het geval. BT wil daarom onder meer Londen opnieuw gaan omnummeren. 0171 zou 0207 moeten worden, 0181 0208. Daarnaast is een systeem bedacht waarin het bedrijfsleven met 05 beginnende nummers kan krijgen die altijd geldig blijven, ook als de firma naar een andere plaats verhuist.
Maar Nigel Griffiths, woordvoerder van Labour voor consumentenzaken, zei dinsdag dat het publiek er volgens hem niet in gelooft dat het nieuwe systeem het beste van de wereld zal worden. 'Hoe kan het publiek erop vertrouwen dat meneer Cruickshank nu wél gelijk heeft?' Ook uit het bedrijfsleven vielen protesten te horen.
Cruickshank zelf zaaide intussen ook twijfel. 'Als ik in de sterren naar de volgende eeuw kijk, heb ik het bange vermoeden dat e-mail en telefonie via het Internet de oude nummers zal hebben vervangen.'

