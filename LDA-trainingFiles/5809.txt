Pallieter (roman).
Standbeeld te Lier van de hand van Jan Alfons Keustermans uit 1986
Pallieter, de hoofdpersoon uit de gelijknamige roman (1916), is de beroemdste creatie van de Vlaamse auteur Felix Timmermans uit Lier. Pallieter staat voor een levensgenieter, één die "de dag plukt".
Achtergrond.
Met de roman drukte Timmermans, na een zware geestelijke crisis, zijn vreugde om een vernieuwd levensinzicht uit. Deze lofzang op de natuur en de ongeremde levensvreugde is een meesterwerk voor alle tijden. Volgens Timmermans zit er in iedereen een zogenaamde "ongeschonden mens", een "blauwdruk", die tijdens de groei naar volwassenheid stilaan bedolven raakt onder opvoedkundige regeltjes, religieuze dreigingen en andere vervuiling. Pallieter maakt komaf met het teveel aan vervuilingen om zo de "ongeschonden blauwdruk", de schone mens, weer terug te halen.
De in 1921 verschenen tiende druk van de roman was het eerste door Anton Pieck geïllustreerde boek.
Pallieter is een symbool geworden van het Vlaamse volk, hoewel Timmermans hem niet als symbool bedoeld had.
Vertalingen en adaptaties.
"Pallieter" is in 13 talen vertaald, en werd in 1976 verfilmd onder regie van Roland Verhavert, met Eddie Brugman als Pallieter, Sylvia de Leur als Charlotte, en Jacqueline Rommerts als Marieke.
Ter gelegenheid van het vijftigste sterfjaar van Timmermans werd in 1997 te Lier een Pallieter-musical opgevoerd met in de titelrol Gunther Levi.
Op 25 mei 1986 werd door het Felix Timmermans Herdenkingscomité een beeld van Pallieter onthuld. Het beeld staat voor het Koninklijk Atheneum aan de Netelaan te Lier. In het begijnhof van Lier staat eveneens een beeldje dat een passage uit het boek van Pallieter uitbeeldt van de hand van Pierre Van Eester.
