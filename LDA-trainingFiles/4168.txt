	De killing fields van Sudan
	BEGIN DECEMBER ontvluchtte de Sudanese oud-premier Sadiq al-Mahdi zijn vaderland. In een met de hand geschreven brief aan een krant in Saudi-Arabi verklaarde hij dat zijn leven gevaar had gelopen als hij langer in Sudan was gebleven.
Hij overdreef allerminst. Sinds een groep fundamentalistische legerofficieren op 30 juni 1989 zijn gekozen regering afzette en de democratie afschafte, was hij een gijzelaar in de handen van het nieuwe regime. Zijn beide huizen in de hoofdstad Khartoem werden zo ongeveer belegerd door de Sudanese geheime dienst. Hij werd verschillende malen gearresteerd als hij zijn aanhangers weer eens had opgeroepen zich van de junta te ontdoen, en zijn behandeling in de gevangenis werd steeds slechter.
Wie hem de afgelopen jaren desondanks te spreken kreeg - hij ontving nog altijd journalisten - hoorde bittere verwijten. Het beleid van de fundamentalisten beschreef hij als een 'operette'. Door hun toedoen was het straatarme Sudan, ooit het troetelkind van de westerse hulporganisaties, een internationale paria geworden.
Hij heeft gelijk. Sudan heeft op het ogenblik niet alleen ruzie met vier van zijn negen buurlanden, die het land betichten van steun aan de militante islam binnen hun grenzen, maar vooral ook met de VS. Washington verwijt Sudan een fundamentalistisch gidsland te zijn geworden, waar de zeloten van Hamas, Hezbollah en het Algerijnse FIS op steun en onderdak kunnen rekenen. Sudan zou ook de drie verdachten herbergen van de moordaanslag in 1994 op de Egyptische president Mubarak. Het gevolg is dat de Veiligheidsraad van de VN onder Amerikaanse druk Khartoem aan een sanctieregime heeft onderworpen.
Tijdens zijn interviews vergat Sadiq al-Mahdi nooit de burgeroorlog in het zuiden aan de kaak stellen. Sinds deze uitbrak, in 1983, zijn meer dan 1,5 miljoen mensen gecrepeerd in de strijd tussen het regeringsleger en de rebellen van het Sudan People's Liberation Army (SPLA). De ex-premier verweet de fundamentalisten de oorlog onnodig te verlengen door er een religieus conflict van te maken, en gaf de bezoeker vervolgens een foldertje mee, waarin hij zijn eigen vredesvoorstellen uitlegde. Nooit had hij meer boter op zijn hoofd als op zo'n moment. Want niemand minder dan hijzelf was grotendeels verantwoordelijk voor de dood van honderdduizenden Sudanezen tussen 1986 en 1989, de periode dat hij premier was.
'Sadiq stond volledig onverschillig tegenover de toestand in het zuiden', oordelen J. Millard Burr en Robert O. Collins in Requiem for the Sudan. Toen in 1986 tienduizenden vluchtelingen in het zuiden dreigden te sterven van de honger, verklaarde de premier doodleuk: 'Het bieden van hulp bij hongersnood is de verantwoordelijkheid van het rijke Westen, niet van welke Sudanese regering dan ook.'
De auteurs stellen dat niet alleen oorlog en droogte debet zijn aan de menselijke ellende in Sudan, maar ook corruptie, bureaucratische hardvochtigheid en politieke spelletjes in het noorden, ongeacht het bewind in Khartoem.
Burr en Collins hebben een monumentaal werk geschreven over de killing fields van Sudan. De menselijke tragedie in dat land doet in omvang niet onder voor Rwanda of het Cambodja van Pol Pot, maar wordt door de westerse media veelal als niet interessant terzijde geschoven. Met het verschijnen van Requiem for the Sudan kan niemand echter meer volhouden dat hij het niet geweten heeft.
De titel suggereert dat beide auteurs weinig hoop hebben dat het ooit nog wat zal worden met het land. Burr was cordinator van Operation Lifeline Sudan, die in 1989 velen van de hongerdood redde. De historicus Collins is al meer dan dertig jaar een autoriteit op het gebied van Sudan. Beiden hebben rijkelijk geput uit de archieven van de talloze internationale hulporganisaties die altijd in Sudan aanwezig zijn geweest.
Hun boek begint in 1983. In dat jaar onttrekt de Sudanese dictator Nimeiri zich eenzijdig aan een eerder gesloten akkoord met het zuiden. Bovendien onderwerpt hij het gehele land, inclusief het overwegend animistische en christelijke zuiden, aan de sharia, de islamitische wet. Er volgt een rebellie van zuidelijke soldaten onder leiding van luitenant-kolonel John Garang. Zijn guerrillaleger, het SPLA, presenteert zich als een nationale beweging. Het verklaart zich tegen afsplitsing van het zuiden en voor een verenigd, seculier Sudan waarin alle 450 etnische groepen gelijke rechten zullen genieten. Garang eist afschaffing van de sharia, die hij ziet als een instrument waarmee de Noord-Sudanese Arabieren, 39 procent van de bevolking, hun overheersende positie willen bevestigen.
Het betekent het begin van een uitzichtloze strijd die tot op de dag van vandaag onbeslist is gebleven, maar een ongekende menselijke tragedie heeft veroorzaakt. Burr en Collins wijzen op de sinistere beslissing van de Sudanese regering Arabische stammen in het noorden te bewapenen. Deze keren zich vooral tegen hun traditionele vijanden, de Dinka's, tevens de belangrijkste steunpilaar van het SPLA. Dorpen worden verwoest, oogsten verbrand, runderen gestolen, mannen vermoord, vrouwen verkracht, kinderen als slaven afgevoerd.
De oorlog drijft een leger van wandelende skeletten naar de vluchtelingenkampen in het noorden en het SPLA-gebied of, erger, naar de door rebellen belegerde garnizoenssteden in het zuiden, waar zij op geen enkele clementie van het leger kunnen rekenen. Hun geografische verspreiding maakt westerse voedselhulp onbedoeld tot een wapen in de strijd, waarbij de internationale organisaties krampachtig proberen neutraal te blijven. Vooral de regering in Khartoem koestert een diep wantrouwen jegens 'de mantel van altrustisch humanisme waarin de hulporganisaties zich hulden'. De meeste doden vallen in de bureaucratische strijd over het transport van voedsel naar de getroffen gebieden, dat dan ook meestal niet op de bestemde plaats komt.
Burr en Collins noemen verbijsterende voorbeelden. Voedsel ligt te rotten in doelbewust tegengehouden treinen, terwijl honderd kilometer verderop duizenden verhongeren. Voorraden, die na veel moeite zijn verscheept over de Nijl, worden gevorderd door het leger of verdwijnen in de pakhuizen van handelaren die daarmee de voedselprijzen kunstmatig willen opvoeren. Pas als de Amerikaanse media in 1988 lucht krijgen van de 'selective starvation' in Sudan, gebeurt er iets. Onder zware internationale druk stemt premier Sadiq al-Mahdi toe in Operation Lifeline Sudan. Het was de enige noodhulpoperatie sinds 1983 in Sudan die succesvol was, menen de auteurs. Na alle tegenwerking in de jaren daarvoor, bleek het toen mogelijk in een half jaar tijd honderdduizend ton voedsel te distribueren.
De auteurs oordelen dat verschillende partijen schuldig zijn aan het Sudanese drama. De huidige Sudanese regering, die voedselhulp als een 'vernedering' ziet, heeft onder het motto 'we willen niet meer om ons voedsel bedelen' de meeste hulporganisaties het land uit gepest. Het regime exporteert graan om van de opbrengst elders wapens te kopen.
De Amerikanen wordt verweten Sadiq al-Mahdi uit politieke overwegingen veel te lang de hand boven het hoofd te hebben gehouden. Senatoren als Ted Kennedy kwamen alleen uit pr-overwegingen naar Sudan. Ook sommige hulpverleners zouden de ramp veel te laat hebben onderkend. Alleen het SPLA wordt door Burr en Collins tamelijk buiten schot gehouden, wat tevens de enige zwakte van hun boek is.
Ook War of Visions van Francis M. Deng is geen boek voor optimisten. Deng diende als minister van Buitenlandse Zaken onder Nimeiri en was ambassadeur van Sudan in Scandinavische landen, de VS en Canada. Hij heeft een aantal boeken over het Dinka-volk op zijn naam staan, alsmede een explosieve politieke roman over de nadagen van Nimeiri. Deng stelt dat de burgeroorlog in Sudan het gevolg is van een ernstige identiteitscrisis. Het zuiden voelt zich Afrikaans, terwijl de noordelingen zichzelf zien als Arabieren. Zij kijken neer op de Afrikanen.
Deng stelt dat de Sudanese samenleving veel gemeen heeft met Zuid-Afrika onder de apartheid. Religie, huidskleur en beheersing van het Arabisch bepalen wie wat krijgt van het systeem. Zuiderlingen hebben daardoor minder kansen. Daar ligt, volgens Deng, de kern van het conflict. Dit noordelijke superioriteitsgevoel is flauwekul, zegt hij, want objectief gezien zijn de Noord-Sudanezen 'een gemengd Arabisch-Afrikaans ras, waarin het Afrikaanse element het duidelijkst is, maar dit wordt ontkend'.
Beide identiteiten versterken elkaar voortdurend. 'Zonder de confrontatie met het noorden, een nog steeds levend verleden van roofzuchtige invasies door noordelijke slavendrijvers en de recente pogingen van noordelijke regeringen om de zuidelijke volkeren te overheersen, zou het zuiden nooit een levensvatbare politieke identiteit zijn geweest', betoogt Deng. Omgekeerd beschouwt hij de fundamentalistische staat, waaraan sinds 1989 in Sudan wordt gebouwd, als een ultieme daad van defensieve zelfbevestiging van het noorden. Deze polarisatie maakt het zoeken naar een oplossing voor het conflict er niet gemakkelijker op.
Deng noemt drie opties: een nieuw, verenigd Sudan op seculiere grondslag, een federatie van noord en zuid, of afsplitsing van het zuiden. In zijn krachtige, maar niet altijd even genuanceerde pleidooi suggereert hij dat hij de laatste optie als de enig haalbare ziet. Zijn boek is in feite een cri de coeur van een Sudanees die zijn vaderland naar de knoppen ziet gaan en wil redden wat er nog te redden valt. Het alternatief is immers de 'Somalisering' van Sudan - een oorlog van iedereen tegen iedereen.
Dat de vlucht van Sadiq al-Mahdi naar het buurland Eritrea, waar de Sudanese oppositie een militaire invasie voorbereidt, onlangs werd gevolgd door ernstige schermutselingen aan de grens, is in dit verband een teken aan de wand.
Leo Kwarten
J. Millard Burr & Robert O. Collins: Requiem for the Sudan - War, Drought and Disaster Relief on the Nile.
Westview Press; 385 pagina's;  50,20.
ISBN 0 8133 2121 2.
Francis M. Deng: War of Visions - Conflict of Identities in the Sudan.
Brookings Institution; 577 pagina's; ongeveer  95,-.
ISBN 0 8157 1794 6.

Foto
	Guerrillastrijders van het SPLA, februari 1995. FOTO REUTER

