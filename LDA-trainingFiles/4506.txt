	Morsdode Christus, aaibare vrouwenhals De tekening als dynamisch uitdrukkingsmiddel
	SOMS ZIJN nieuwe media heel handig. Zo komt het schilderij De ambassadeurs van Hans Holbein de jongere (1497/98-1543) op de cd-rom 'Microsoft Art Gallery' van de National Gallery in Londen beter tot zijn recht dan in het museum zelf. Op een animatiefilmpje op de cd hangt het namelijk langs een trap, in het museum niet. Terwijl dat essentieel is om het paneel goed te kunnen bekijken.
Want het schilderij bevat een beeldraadsel. Aan de voeten van de twee stemmig in het zwart geklede heren bevindt zich een vreemde, ondefinieerbare, langgerekte vorm. Wanneer je gewoon voor het kunstwerk staat, zoals meestal bij schilderijen, kun je onmogelijk bedenken wat die sliert voorstelt. Zo mis je een deel van de pointe van het werk.
De cd onthult die betekenis wel. Eerst zie je het paneel frontaal. Daarna daalt op het filmpje je blik langzaam, tree voor tree, de trap af. Je perspectief verandert en daarmee de anamorfose (want dat is het) onderaan het schilderij. Schuin van onderen bekeken, is hij duidelijk herkenbaar als een schedel.
Hans Holbein was dol op dit soort beeldraadsels. De kijker moet bewegen om het maximum uit zijn werk te halen. Je moet het beschouwen als sculptuur: nooit in een blik te overzien.
Frontaal bekeken valt er veel te genieten. Holbein was een vakman. Zijn renaissancekleuren zijn diep en verrukkelijk - mosgroen, turquoise en helderrood - en zijn stofuitdrukking is van een verbijsterende perfectie. Het fluweel van zijn mantels oogt warm, vol en dik, het brokaat van zijn japonnen is fijn als filigrein en zijn blote vrouwenhalzen moet je haast wel aanraken, zo donzig zacht en aaibaar ogen ze. Holbeins portretten zijn echte renaissanceportretten van zelfbewuste persoonlijkheden: de mens en niet langer god gold als maatstaf van de dingen.
Maar daarmee is de kous niet af. Behalve vakkundig schilder en tekenaar was Holbein vooral een conceptueel kunstenaar. Op de tekeningententoonstelling Drer - Holbein - Grnewald in het Kunstmuseum Basel hangt een zeer goed voorbeeld van deze opvatting. Rond 1518 tekende Holbein een heilige familie: Jozef, Maria en een andere vrouw op een verhoging in een fraai decor. Een deel van de tekening is in lijnen opgezet, een deel is plastisch uitgewerkt met schaduwen en witte hoogsels. Een knap staaltje ruimtesuggestie, denk je als kijker op het eerste gezicht, met warmbloedig verbeelde heiligen.
Dan onderneem je het eerder genoemde onderzoek. Je loopt voorbij de tekening en kijkt erlangs. Maria en Jozef zijn nu sterk vertekend en nauwelijks meer herkenbaar, maar des te beter zie je het Christuskind en ineens kun je achter hem tussen een vooruitspringende zuil en de muur door kijken.
Holbein ging verder dan Drer. Hij gebruikte niet alleen het technisch geconstrueerde centraalperspectief, maar beschouwde de wereld uit meer dan n gezichtspunt. De boodschap is duidelijk: als je bijna niets meer ziet, zie je eigenlijk het meest. Holbein tekende een vrije vertaling van Plato's leer: achter de zichtbare dingen schuilt de werkelijkheid.
Met de tekeningententoonstelling Drer - Holbein - Grnewald viert Basel Holbeins vijfhonderdste geboortedag. Weliswaar verhuisde de kunstenaar pas op achttienjarige leeftijd naar Basel (hij was afkomstig uit de welvarende Duitste handelsstad Augsburg), maar hij woonde en werkte er een tijdlang, trouwde een Zwitserse en liet zijn gezin in Basel achter toen hij naar Londen vertrok om hofschilder te worden van Hendrik VIII.
Basel bezit de grootste, oudste en meest betrouwbare collectie werk van de meester ter wereld. Vrijwel alle tekeningen van Holbein in de tentoonstelling zijn van het museum zelf. Om de meester in zijn tijd te plaatsen zijn daar tekeningen van andere meesters aan toegevoegd. Van Albrecht Drer, de grootste graficus van zijn tijd en met Holbein degene die de inzichten van de Italiaanse renaissance naar het noorden haalde.
Van Matthias Grnewald, de mysterieuze eenling uit de Elzas, die een ongekend expressieve beeldtaal ontwikkelde. En van tijdgenoten als Albrecht Altdorfer, Ludwig Schongauer, Hans Baldung Grien, Holbeins vader Hans Holbein de oude en zijn broer Ambrosius. Alles wat niet uit de collectie van het Kunstmuseum komt, is van het prentenkabinet van de Staatliche Museen zu Berlin; Basel bezit bijvoorbeeld geen enkele tekening van Grnewald.
Moeten we dus naar Basel reizen voor honderdtachtig tekeningen, waarvan een groot deel zich permanent in Basel bevindt? Jazeker, want niet alleen zijn zelden of nooit zoveel werken van renaissancemeesters bijeen te zien, veel van het werk uit Basel is lange tijd niet getoond. Sinds de jaren zestig lag het meeste onaangeroerd in portfolio's. Pas de afgelopen jaren zijn de tekeningen onderzocht, gecategoriseerd en beschreven.
Christian Mller, Holbein-deskundige en samensteller van deze tentoonstelling, kwam in 1985 naar het Kunstmuseum om dit monnikenwerk te verrichten. Vorig jaar legde hij de laatste hand aan deel twee van de serie overzichtscatalogi van de collectie tekeningen van oude meesters, dat ingaat op het werk van Hans Holbein de jongere en zijn broer Ambrosius.
Gaande zijn onderzoek ontdekte Mller veel nieuwe gegevens over Holbein. Sinds 1985 is het aantal tekeningen dat aan de meester werd toegeschreven, behoorlijk uitgedund. Het grootste deel van die 'onechte' Holbeins bevindt zich overigens in andere musea. De collectie-Basel is vrijwel onaantastbaar, omdat de stad haar al eeuwenlang bezit.
ASIS VAN de verzameling van het Kunstmuseum vormt het Amerbach-Kabinett, de voormalige Kunstkammer (zo heette indertijd een verzameling die kunst combineerde met voorwerpen die voor wetenschappelijke studie bestemd waren) van de welvarende koopman Basilius Amerbach. Amerbach was een groot liefhebber van het werk van Holbein.
Toen hij in 1661 overleed, kocht de stad zijn collectie om hem open te stellen voor publiek. Het was een van de eerste verzamelingen benoordende Alpen die niet door een vorst, maar door een humanistisch gevormd burger was samengebracht, en bovendien een van de eerste openbare kunstverzamelingen.
Daar Amerbach zijn Holbeins vrij kort na de dood van de kunstenaar aankocht, is de kans dat er vervalsingen bij zijn relatief klein. De Holbeins van andere musea zijn doorgaans veel later, vaak pas in de negentiende eeuw, geschonken of aangekocht.
Maar ook de Amerbach-collectie bleek twintig onechte Holbeins te bevatten. Mller ontdekte dit met behulp van nog niet eerder verricht watermerkonderzoek, waaruit bleek dat bepaalde soorten papier nooit eerder door Holbein gebruikt waren, of gemerkt waren met een datum na zijn dood.
Waarschijnlijk is dit werk van leerlingen of anderen uit zijn directe omgeving en was het achtergebleven in zijn atelier. Amerbach kocht direct van de kunstenaars die uit de werkplaats hadden gerfd en nam dus ook het resterende leerlingenwerk over.
In de renaissance ontstaat de tekening als zelfstandig, dynamisch uitdrukkingsmiddel. Het werk op de tentoonstelling was niet voor de markt gemaakt; begin zestiende eeuw was het nog niet gebruikelijk om werk op papier als zelfstandig kunstwerk te beschouwen. Waarschijnlijk maakten de kunstenaars het voor zichzelf. Voor studies of schetsen is het te mooi afgewerkt met kleurkrijt en aquarel.
Als de tekeningen gesigneerd en gedateerd zijn, mag je aannemen dat ze voor de kunstenaar een bijzondere waarde vertegenwoordigden. Drer bevestigt dit in zijn brieven; hij signeerde ook wel tekeningen die nooit voor publiek bedoeld waren. Zijn monogram was vaak deel van de compositie. Op den duur begonnen verzamelaars tekeningen aan te kopen.
Wat de datering van Holbeins tekeningen betreft, is Mller nog niet zo ver als hij zou willen. Zelf dateerde de kunstenaar vrijwel nooit. Bovendien biedt zijn stijl nauwelijks houvast voor tijdsbepaling. In 1520 werkt hij niet beduidend anders dan in 1540. Daardoor is zijn ontwikkeling slecht te volgen, want ook uit zijn leven zijn weinig data bekend. We weten dat hij in 1520 al enige naam heeft gemaakt als ontwerper van houtsnedes en schilder van gevels en portretten. Hij heeft dan een exemplaar van Erasmus' Lof der Zotheid gellustreerd en de geleerde en profil vereeuwigd: de humanist straalt een intellectueel gezag uit dat voorheen slechts aan theologen voorbehouden was.
Verder kennen we het jaar dat hij vanwege de opkomst van de reformatie naar Londen vertrok met een aanbevelingsbrief van Erasmus aan Thomas More met het verzoek om de kunstenaar te helpen, want in Basel 'vroren de kunsten dood'. Bij zijn terugkeer na twee jaar gebruikte Holbein het in Engeland verdiende geld om een huis voor zijn gezin te kopen. Basel was echter zo streng protestant geworden dat de kunstenaar opnieuw naar Londen uitweek; door de beeldenstorm was er geen behoefte aan religieuze kunst.
Dat is zo'n beetje wat we weten. Veel vragen blijven onbeantwoord. Wie waren zijn opdrachtgevers, behalve Erasmus, Hendrik VIII, Anna Boleyn en andere bekende edellieden wier portret hij schilderde? Waartoe dienen zijn in Zwitserland geschilderde religieuze werken die we voor het gemak maar altaarstukken noemen? Echte altaarstukken zijn het waarschijnlijk niet, gezien het wantrouwen van de reformatie tegen het sacrale beeld. Alleen de tekeningen ervan zijn bewaard, dus die zullen het moeten uitwijzen.
Of moeten nu eerst de schilderijen nader worden bestudeerd? Omdat die wijd verspreid zijn en de meeste musea slechts een enkel stuk van Holbein bezitten, is dat onderzoek bijzonder moeilijk.
Er vallen nog veel beeldraadsels op te lossen. In het Kunstmuseum hangt er nog een waar de kenners over debatteren: een langgerekt schilderij van de gestorven Christus. Het lichaam lijkt zo volkomen dood dat Dostojevski, toen hij het werk voor de eerste keer zag, zou hebben uitgeroepen dat iemand door dit schilderij zijn geloof zou kunnen verliezen. Wat heeft dat dan te betekenen?
Drer - Holbein - Grnewald, tekeningen van oude meesters uit de Duitse renaissance, tot en met 24 augustus in het Kunstmuseum Basel. Open dinsdag tot en met zondag 10-17 uur, woensdag 10-21 uur. Het prentenkabinet van het Kunstmuseum toont tot en met 7 september grafiek van Holbein. Tekeningencatalogus SFr 54, catalogus grafiek SFr 45.

Foto
	De heilige familie, rond 1518. KUNSTMUSEUM BASEL Portret van een jonge man door Ambrosius Holbein; Portret van een man met rode baret door Hans Holbein. Bewegingsstudie van een vrouwelijk lichaam, rond 1535. KUNSTMUSEUM BASEL

