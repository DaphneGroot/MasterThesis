	Revolutie in Berlijn
	Rudi Gebhardt heeft in de oorlog zijn arm verloren. Verbitterd merkt hij na terugkeer in zijn gezin op: 'Het is immers mijn eigen schuld dat ik nu invalide ben. Ik ben toch ook met veel tamtam de oorlog ingegaan. Wat hebben wij sociaal-democraten niet gewaarschuwd voor de oorlog en de oorlogsophitsers en toen het zover was, barstten we bijna van vaderlandsliefde en trouw aan de keizer.' De Eerste Wereldoorlog is bijna afgelopen, maar arbeiders als Gebhardt wacht een nieuwe strijd. Ze hopen op een betere toekomst, een leven zonder oorlog, armoede en honger.
De rode matrozen van Klaus Kordon is het eerste deel van een trilogie. Het tweede deel, Met je rug tegen de muur, en het derde, De eerste lente, verschenen al eerder in een Nederlandse vertaling. Beide boeken werden bekroond met een Zilveren Griffel. Kordon beschrijft een historische gebeurtenis aan de hand van de belevenissen van het arbeidersgezin Gebhardt. Met je rug tegen de muur speelt zich af in de periode dat Hitler aan de macht kwam. Hoe het de familie in de oorlog is vergaan, is te lezen in De eerste lente, dat de laatste oorlogsdagen en de tijd erna beschrijft.
Het is goed te begrijpen dat de Nederlandse uitgever eerst de delen 2 en 3 wilde uitbrengen. Van de historische gebeurtenissen in Duitsland die erin beschreven worden, zijn de meeste Nederlandse kinderen wel op de hoogte. Ondanks de complexiteit van de Duitse politiek kunnen jonge lezers het verhaal zonder al te veel moeite volgen. Over het raakvlak met de geschiedenis van het Duitsland van vlak na de Eerste Wereldoorlog is veel minder bekend. De revolutie die in 1918 in Duitsland uitbrak en de daarop volgende burgeroorlog blijven in de geschiedenisles meestal onderbelicht.
Kordon wekt met zijn trilogie belangrijke stukken recente Europese geschiedenis tot leven. Over zijn bedoelingen is hij duidelijk. In het nawoord van De rode matrozen schrijft hij: 'Als we ons niet bezighouden met de fouten die in het verleden zijn gemaakt, hoe kunnen we dan het heden begrijpen en ons een beeld van de toekomst vormen?'
Wie door het lezen van Met je rug tegen de muur en De eerste lente in de ban is geraakt van de belevenissen van de Gebhardts, zal ook willen weten wat hun is overkomen in de periode vlak na de Eerste Wereldoorlog. De 13-jarige Helle Gebhart is de hoofdpersoon in De rode matrozen. Zijn familie woont in een huurkazerne in de armste wijk van Berlijn. Met zijn vriend Fritz ziet hij hoe de 'rode' matrozen uit Kiel, die weigeren nog langer oorlog te voeren, Berlijn binnentrekken om zich aan te sluiten bij de opstandige burgerij.
Met twee van de matrozen raken de jongens bevriend. Vooral Helle, wiens ouders actieve spartakisten zijn, communisten die de beginselen van Rosa Luxemburg aanhangen, raakt betrokken bij de revolutie. Hij maakt mee hoe vrienden worden opgepakt of zelfs sneuvelen. Fritz heeft een totaal andere achtergrond dan Helle: hij komt uit een ambtenarengezin en gaat naar het gymnasium. De strijd van de arbeiders tegen de regering drijft een wig in de vriendschap. 'Nauke, Trude, Arno, de gevechten, de onrechtvaardigheden - Fritz heeft het allemaal van een afstand, vanuit de huiskamer bij hem thuis meegemaakt. Maar hij, Helle, had er middenin gezeten, hij hoorde bij de mensen die offers moesten brengen.'
Net als in de andere delen maakt Kordon het zijn lezers niet echt gemakkelijk. De dialogen in De rode matrozen gaan voor een groot deel over politiek. De auteur werpt veel vragen op, maar geeft weinig pasklare antwoorden. Met zijn realistische beschrijving van het harde dagelijkse leven in de huurkazerne en de keuzen die de bewoners maken, heeft Kordon vooral de geschiedenis geschreven van mensen aan de onderkant van de samenleving. De spannende avonturen van Helle, zijn ervaringen op school en de worsteling met zijn vriendschap voor Fritz maken dat verhaal toegankelijk voor jongeren.
Selma Niewold
Klaus Kordon: De rode matrozen.
Uit het Duits vertaald door Els van Delden.
Vanaf 14 jaar.
Van Holkema & Warendorf; 400 pagina's; ÂŸ 39,90.
ISBN 90 269 8853 2.

Foto
	Omslagillustratie van Rob Nuijten voor 'De rode matrozen'.

