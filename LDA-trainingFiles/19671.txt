Zwartsluis.
Zwartsluis in 1649 door J. Blaeu
Het beeld "De Veenvaart" (Hans Mes, 2000) drukt de historische verbondenheid van Zwartsluis met de turfwinning uit.
Zwartsluis (Nedersaksisch: "De Sluus") is een Nederlands dorp en een Nederlandse havenplaats in de gemeente Zwartewaterland, Overijssel, gelegen op de plek waar het Zwarte Water en het Meppelerdiep samenkomen. Op 1 december 2015 telt het dorp 4805 inwoners.
Iemand uit Zwartsluis wordt in het regionaal dialect een "Sluiziger" genoemd.
Tot 2001 was Zwartsluis een zelfstandige gemeente, daarna ging het samen met Hasselt en Genemuiden op in Zwartewaterland.
Geschiedenis.
In 1398 werd de haven "Swarte Sluys" voor het eerst genoemd. Zwartsluis is doorvoerhaven geweest voor turf uit Drenthe richting Holland. Tegenwoordig wordt de haven vooral gebruikt door recreanten en vindt men er werkgelegenheid in de scheepsbouw.
Tussen 1765 en 1798 was Zwartsluis de plaats waar uit een wijde omtrek veel Joodse gezinnen hun pasgeboren jongetjes lieten besnijden. In het bewaard gebleven besnijdenisregister zijn plaatsnamen als Dwingeloo, Lemmer, Kampen en Blokzijl terug te vinden.
Onderwijs.
In Zwartsluis zijn twee basisscholen. "De Wijngaard" is een protestants-christelijke school en "De Aremberg" geeft openbaar onderwijs.
In Zwartsluis is een onderdeel van het Agnieten College voor voortgezet onderwijs gevestigd.
Sport en spel.
Zwartsluis heeft een sjoelvereniging genaamd "De Vrolijke Schoevers". Verder is er de voetbalclub DESZ, de volleybalvereniging "Pegasus", de lawntennisvereniging "LTVZ" en de zwemvereniging ZvZ ("Zwem Vereniging Zwartsluis") en de tafeltennisvereniging T.T.V. Zwartsluis.
Muziek.
Zwartsluis heeft een muziekvereniging, genaamd 'Voorwaarts'. Deze is opgericht in 1922. Muziekvereniging 'Voorwaarts' bestaat uit een harmonieorkest en een malletband. Muziekvereniging 'Voorwaarts' is op 21 april 1997 onderscheiden met de Koninklijke Erepenning. Ook had Zwartsluis een majorette-vereniging, maar deze is in 2010 gestopt.
