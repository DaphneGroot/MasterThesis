	Tinkelend lokt aards visioen Pipilotti Rist
	Pipilotti Rist & Samir: The Social Life of Roses or Why I'm Never Sad. Video-installaties. T/m 4 jan. Stedelijk Museum Het Domein, Kapittelstraat 6, Sittard. Di t/m zo 11-17u. De videotape van Rist en Samir is in beperkte oplage verkrijgbaar voor 72,50.
Voor velen was het de spreekwoordelijke donderslag bij heldere hemel. De Zwitserse kunstenaar Pipilotti Rist toonde in 1995 op de tentoonstelling Wild Walls in het Stedelijk Museum een drie muren omvattende video-projectie die de titel Search WOLKEN/SUCH Clouds (elektronischer Heiratsantrag) droeg. Waar bezoekers bij de video-installaties van Georgina Starr, van Douglas Gordon en de zusjes Wilson - die ook op Wild Walls werden getoond - gemiddeld niet langer bleven staan dan de minuten dat de filmpjes duurden, ontstond er bij de zaal van Rist een getalm van jewelste.
Steeds weer opnieuw, tien minuten, twintig minuten, soms langer dan een half uur keek men naar Rists hallucinerende filmbeelden over verloren liefde, onstuitbare levenslust en roemloos verlangen. Het feit dat Rist haar beelden begeleidde door een zelfgezongen en -gekrijste versie van Chris Isaaks 'Wicked Game', droeg er ongetwijfeld toe bij dat maar weinigen de ogen droog hielden. Dat hedendaagse video-kunst z¢ kon ontroeren, was zelden vertoond.
Rist was in Nederland op bescheiden schaal bekend door tentoonstellinkjes in de galerie van Akinci - sinds 1993. Maar na Wild Walls in het Stedelijk Museum, is haar loopbaan in een sneltreinvaart geraakt, met als voorlopig hoogtepunt de toekenning van een prijs voor jong talent op de laatste Biennale van Veneti, en een groot retrospectief in Berlijn dat over drie maanden opent. Rist is pas vijfendertig jaar oud, maar op dit moment - terecht - al n van de meest gevraagde en drukst bezette kunstenaars van Europa. Wie de Zwitserse een beetje gevolgd heeft de afgelopen jaren, weet dat het de tengere kunstenares miraculeus genoeg lukt om haar publiek te raken, te verwonderen en verblijden - steeds weer opnieuw.
Het is daarom des te opmerkelijker dat een klein museum als Het Domein in Sittard er nu in is geslaagd een tentoonstelling met werk van Pipilotti Rist en haar collega Samir te organiseren. Er is werk te zien dat beide kunstenaars eerder alleen toonden - van Rist onder andere haar prijswinnende installatie uit Veneti, Ever is over all; van de in Irak geboren Samir het documentair-historische Babylon 2 (1993), over Zwitserland als 'paradijselijk' chocolade- en vriendelijke mensen-land voor immigranten.
De grootste zalen worden echter ingenomen door het eerste gemeenschappelijke video-project van de kunstenaars, het gigantische The Social Life of Roses or Why I'm never Sad. Deze installatie, die met haar vertoning in Sittard een tournee van ruim een jaar afrondt, beslaat vijf grote projectieschermen en muren, plus nog een zaaltje als 'desert'.
Het merkwaardige is, en dat is werkelijk sneu voor Samir, dat wat je hier aan gemeenschappelijks te zien krijgt, onmiddellijk herkenbaar is als werk van Pipilotti Rist. Ik kon althans nergens de maatschappelijk gengageerde hand van Samir ontdekken, die spreekt uit het al genoemde Babylon 2 en uit (It was) just a job.
Zoals ook het andere werk van Rist, onderga je The Social Life of Roses... als een droom. Je hoort het sprookjesachtige getinkel van belletjes, muziek, je ziet beelden door elkaar heen verglijden, door elkaar opgeslorpt en uitgespuugd worden, en dit in de onwezenlijke, videoclipachtige kleuren, die ook in Ever is over all, in Such Clouds en in Emily, I'm gonna write your name high on the silverscreen voorkomen. Zelf heeft ze over die kleuren een paar jaar geleden opgemerkt: 'Zonder respect voor de techniek rijd ik de zon in de computer tegemoet.' En dat is precies wat ze doet.
Al die prachtige, esthetische uitingen - die 'zon' die de zinnen streelt en prikkelt - zijn bedoeld om ons subtiel te lokken en te leiden naar waar de maakster ons hebben wil: haar aardse visioen.
Dit visioen is er n van super-gesublimeerde vrouwelijkheid, van vrouwelijkheid die levenskracht put uit schoonheid - al is die nog zo artificieel, van lakschoenen afhankelijk en uit make-up potjes afkomstig. het is een visioen van vrouwelijkheid die ruist als water, zacht is en doordringbaar, als een berg van kussens vol zwanendons. Het is ook een visioen van geweld, van vrouwen die het hoofd van hun geliefde samendrukken tussen hun dijen, van een man die zichzelf van het leven berooft, van bizar uitvergrote doornenstruiken, waar je je zelfs met je oog aan kunt prikken, en die je als Doornroosje in een eeuwige slaap doen vallen.
Maar het is ook een visioen van troost dat Rist presenteert. Het is de verbeelding van het panta rhei van Herakleitos, dat alles stroomt en niets blijft, dus uiteindelijk ook niet het werk dat hier wordt getoond. Daarom tref je in de video-installaties van Rist zoveel symbolische verwijzingen naar geboorte en dood, schepping en verval, naar levensfases die als concrete vorm naadloos in elkaar overgaan. Een baby wordt een bloemknop, borsten veranderen in haar en vervolgens in bomen.
Het is die hang naar deze specifieke symboliek, die verklaart waarom Rist als kunstenaar voor film en video m¢est kiezen, en niet voor een statisch medium als verf of klei. Film betekent voor Rist het 'echte' leven, en ze maakt er 'echte' kunst mee, die het leven niet ontkent, maar bejubelt, ook al hoort daar dood en destructie bij.
Lucette ter Borg
VAN GOGH Het schilderij Boerenhuis van Vincent Van Gogh heeft 1.383.840 gulden opgebracht op een veiling bij Christie's Amsterdam.

Foto
	Video-still uit The Social Life of Roses or Why I'm never sad van Pipilotti Rist & Samir. Still uit The Social Life of Roses or Why I'm never sad.

