 MEERDERHEIDSBELANG NAGRON HERPLAATST. 
 DEN HAAG, 10 okt (Reuter) - Vastgoed-en handelsonderneming Nagron Nationaal Grondbezit NV heeft meegedeeld dat een belang van 59,2 procent in haar aandelenkapitaal is herplaatst tegen 150 gulden per stuk. 
 Het belang werd gehouden door Compagnie Fonciere du Chateau d'Eau de Paris SA (FOCEP) en werd onderhands herplaatst door merchant bank Kempen & Co bij binnen-en buitenlandse beleggers. 
 Nagron zegt "ingenomen" te zijn met de herplaatsing van het belang. 
 Verwacht wordt dat de verhandelbaarheid van de aandelen door de herplaatsing zal toenemen, aldus de raad van bestuur. 
 In verband met de verkoop door de Franse grootaandeelhouder zullen A. Cazal en B. Siret, die namens FOCEP in Nagrons raad van commissarissen zaten, terugtreden als commissaris. 
 Het belang van FOCEP bestond uit 988.814 certificaten, waarmee de transactie een totale effectieve waarde heeft van circa 150 miljoen gulden. 
 De identiteit van de instituten die de stukken hebben overgenomen is niet bekend gemaakt. 
 Nagron herhaalde in haar persbericht de eerdere prognose dat voor heel 1996 een winstgroei van zo'n 20 procent wordt verwacht vergeleken met de 21,4 miljoen gulden die in 1995 werd verdiend. 
 In september maakte het bedrijf bekend dat haar winst in de eerste helft van het nu lopende jaar met 15 procent is gestegen tot 9,9 miljoen gulden. 
 Eerder vandaag werd op de Amsterdamse beurs de handel in Nagron onderbroken in afwachting van het door het bedrijf te publiceren bericht. Voorafgaand aan de onderbreking noteerde het fonds een koers van 151,00 gulden, twee kwartjes hoger dan het slot van dinsdag. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
