Tweakers.
Tweakers (voorheen Tweakers.net) is een Nederlandstalige website van De Persgroep met nieuws en informatie over hardware, software, games en internet. "Tweakers" (leden van de site) kunnen op de site commentaar geven op berichten en waardeoordelen geven aan geplaatste commentaren.
De website werd in 1998 opgericht door Femme Taken, een computerliefhebber, onder de naam 'World of Tweaking'. Het woord 'tweak' is Engels voor 'kleine aanpassingen maken', in dit geval het aanpassen van computers met als doel optimalisatie van de prestaties. Tweakers is gegroeid van een kleine website tot een grote en professionele website, die zich richt op de gevorderde computergebruiker. De site is enigszins vergelijkbaar met het Engelstalige Slashdot.
In maart 2006 werd Tweakers overgenomen door het mediabedrijf VNU. In mei 2012 is VNU media overgenomen door de De Persgroep en sindsdien valt Tweakers onder De Persgroep.
Tweakers.net werd in 2009, 2010, 2011, 2012 en 2014 tot website van het jaar uitgeroepen.
Onderdelen.
Tweakers bestaat uit verschillende onderdelen met ieder hun eigen functie.
De frontpage van Tweakers wordt gevuld door een eigen redactie, onder leiding van hoofdredacteur Wout Funnekotter. De redactie schrijft nieuwsberichten, reviews, achtergronden, produceert eigen video's en maakt ook verslagen van grote games- en technologie-evenementen van over de hele wereld.
Pricewatch.
Pricewatch is een verzameling van informatie op het gebied van de verkoopprijzen van hard- en software bij verschillende winkels, die actueel wordt gehouden. Voor de bezoeker wordt het gemakkelijk gemaakt om de laagste prijs voor een product te vinden. Tevens worden er waarderingen gegeven aan de diverse (web)winkels zodat men kan bekijken wat eerdere klanten van de betreffende winkel vonden.
Bij de keuze van een product krijgt men ook het prijsverloop van het product te zien. Ook zijn er links te vinden naar onder andere afbeeldingen en productbesprekingen en naar de vraag- en aanbodrubriek van Tweakers. Deze links hebben vanzelfsprekend te maken met het gekozen product.
Gathering of Tweakers.
Een belangrijk onderdeel van Tweakers is het forum, Gathering of Tweakers (GoT). Het forum kent in vergelijking met andere fora een redelijk streng moderatiebeleid, met als doel het niveau te handhaven. Naast de computerfora zijn er ook (verborgen) fora over niet-computergerelateerde onderwerpen. Deze fora komen, afhankelijk van het soort forum, pas tevoorschijn na een bepaald aantal posts, maanden, op aanvraag of na uitnodiging.
Aanpassingen aan de website.
Op 5 juni 2007 werd de website op vele fronten veranderd. Zo ging de website van Tweakers bestaan uit zogenaamde 'channels', waarin nieuws gesorteerd was op onderwerp. Tevens werd er een moderner uiterlijk geïntroduceerd.
Op 14 maart 2009 heeft Tweakers de karmastore geïntroduceerd. Met behulp van deze karmastore kunnen actieve gebruikers zogenaamde 'karmapunten' inwisselen tegen extra toepassingen op de website en het forum.
Op 18 oktober 2012 vond er wederom een grote wijziging plaats en kreeg de website een nieuw uiterlijk, ontworpen door Femme Taken. Dit nieuwe uiterlijk kreeg veel kritiek van de community, omdat de pagina's een te lage informatiedichtheid zouden hebben en te veel witruimte. Hierop heeft Tweakers toen besloten enkele concessies te doen aan het uiterlijk.
Op 6 januari 2014 introduceerde Tweakers haar Responsive design.
Tweakers Awards.
Sinds 2007 wordt er door Tweakers een stemming gehouden onder de bezoekers van de site. Bij deze stemming genaamd de "Tweakers Awards" kan in verschillende computergerelateerde categorieën een winnaar worden gekozen. De verkiezing wordt gehouden in de laatste twee weken van het jaar. Om te mogen stemmen moet men lid zijn van Tweakers.net. Sinds november 2012 gaat deze prijs door het leven als "Tweakers Awards", voorheen heette het "Tweakers Gouden Steeksleutel Awards"
