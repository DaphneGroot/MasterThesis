Reims.
Reims, in het Nederlands, maar verouderd: "Riemen", is een stad in het noordoosten van Frankrijk, het ligt halverwege Parijs en Luxemburg. Het is een stad met een lange geschiedenis, die beroemd is vanwege haar kathedraal en de champagne die ervandaan komt.
Geschiedenis.
Toen de Romeinen de Gallische gebieden veroverden, woonden de Remi op de plaats waar de naar hen genoemde stad zou ontstaan. De Romeinen noemden Reims Durocortorum en maakten er de hoofdstad van de provincie Gallia Belgica en later Belgica Secunda van. Daardoor zou de stad uitgroeien tot een van de bloeiendste steden van Gallië en later Frankrijk. Reeds in de 3e eeuw had Reims een bisschop. Reims werd in 407 verwoest door de Vandalen, en in 451 door de Hunnen.
De stad herstelde zich onder bisschop Remigius, die er in 496 de Frankische koning Clovis en zijn manschappen doopte. Hierdoor genoten de bisschoppen van Reims heel wat aanzien en Reims zou de kroningsstad van Frankrijk blijven tot 1825.
Stadsbrand en bouw nieuwe kathedraal.
De verwoestingen in Reims in 1916
In 1210 vond in Reims een grote stadsbrand plaats, waarbij de oude kathedraal werd vernietigd. In 1211 begon men met de bouw van de huidige kathedraal. Deze "Notre-Dame" is, ondanks de zware schade die de kerk in de Eerste Wereldoorlog leed, één van de bekendste gotische kathedralen
Te Reims zijn tot 1825 bijna alle Franse koningen gekroond en gezalfd, een traditie die teruggaat op de doop van Clovis, die zelf overigens niet in deze kathedraal werd gedoopt, maar in een kleine kerk bij het Klooster van Saint-Remi in dezelfde stad. Daarbij werd gebruikgemaakt van olie uit een ampul die tijdens Clovis' doop door een duif uit de hemel zou zijn meegebracht. Lodewijk de Vrome kreeg er in 816 van de paus de keizerskroon. De beroemdste kroning is waarschijnlijk die van Karel VII in 1429, tijdens de Honderdjarige Oorlog: de dauphin was door Jeanne d'Arc naar Reims gebracht, nadat zij de stad had op de Engels-Bourgondische alliantie heroverd.
Eerste en Tweede Wereldoorlog.
Tijdens de Eerste Wereldoorlog, 1914-1918, werd de bebouwing van Reims bijna geheel door de Duitsers verwoest, dat gebeurde door artillerievuur. Die bebouwing bestond uit veel huizen in vakwerk. De kathedraal werd door vuur zwaar beschadigd. Na de oorlog kon maar een klein deel van de bevolking terug naar hun eigen huis. Door de moeilijkheden kon pas in 1920 worden begonnen met het wederopbouwen van Reims. Het was een restrictie dat de huizen niet in de oorspronkelijke middeleeuwse stijl mochten worden gebouwd.
De stad Reims werd onderscheiden met het Legioen van Eer, het Franse Oorlogskruis met de palm uit de Eerste Wereldoorlog en het Oorlogskruis uit de Tweede Wereldoorlog. Reims was op 7 mei 1945 de stad waar de Duitsers de capitulatie tekenden. Dat gebeurde in het hoofdkwartier van generaal Eisenhower.
Werkzaamheden in de stad.
In de eerste tien jaar van deze eeuw werden in Reims grote werkzaamheden uitgevoerd, de kathedraal werd gerestaureerd, het station werd gerenoveerd en de nieuwe tram werd aangelegd. Die werkzaamheden waren in 2011 klaar. Een groot deel van de stad, met name het gebied om de kathedraal, werd voetgangersgebied.
Bezienswaardigheden.
Bezienswaardigheden in de stad zijn behalve de kathedraal de romaanse basiliek van Sint-Rémi, het aartsbisschoppelijk paleis: het Paleis van Tau en de Romeinse triomfboog Porte Mars. De eerste drie staan op de Werelderfgoedlijst van de UNESCO.
Het circuit van Reims-Gueux is een oud stratencircuit dat in 1972 vanwege financiële omstandigheden werd gesloten. In 2002 werd het grootste gedeelte van het circuit definitief gesloopt. De vrijwilligersorganisatie "Les Amis du Circuit de Gueux", de Vrienden van het Gueux-circuit, probeert zoveel mogelijk van het circuit te behouden. Het pitcomplex en de tribunes daar tegenover zijn behouden.
Economie.
Tegenwoordig is Reims spoorwegknooppunt en industriestad, maar vooral de stad waar beroemde champagnehuizen zijn gevestigd. Het nabije Épernay is het centrum van de champagneproductie.
Verkeer en vervoer.
De belangrijkste invalswegen voor de stad zijn de A4, de A26 en A34.
In het centrum van Reims ligt het spoorwegstation Reims. Na 1990 werd dit station geschikt gemaakt voor de treinen van de TGV. In de jaren 2000-2009 werd het station, tegelijk met de andere grote werkzaamheden in de stad, ingrijpend gerenoveerd. Verder van het centrum ligt station Reims - Maison-Blanche en in Bezannes aan de zuidrand van de stad werd in 2007 Station Champagne-Ardenne TGV aan de LGV Est geopend.
Reims heeft sinds april 2011 een eigen tramnetwerk, de tram van Reims waarvan lijn B zijn eindstation heeft vlak bij het TGV station.
Door Reims komen de rivier de Vesle en het Canal de l'Aisne à la Marne, zij liggen in Reims maar op een paar meter afstand evenwijdig aan elkaar. De Vesle is in Reims niet meer dan een beek. Het kanaal is meestal maar enkele meters breed, maar is in Reims voor een haven breder. Schepen van CEMT-klasse I kunnen er varen.
Voetbal.
Stade de Reims is de professionele voetbal club van Reims en speelt in het Stade Auguste-Delaune. De club speelde vele seizoenen in Ligue 1, het hoogste Franse niveau. Stade de Reims werd zes keer kampioen van Frankrijk.
In 1938 was Reims speelstad bij het WK voetbal. De wedstrijd werd gespeeld in het Stade Auguste-Delaune.
Wielrennen.
In 1947 werd het WK wielrennen in Reims georganiseerd. Theofiel Middelkamp werd er als eerste Nederlander wereldkampioen bij de beroepsrenners. In 1958 werd voor de tweede keer een WK wielrennen georganiseerd. Dit keer won de Italiaan Ercole Baldini.
Reims was daarnaast 12 keer etappeplaats in de Tour de France. Tien keer lag de aankomststreep van een etappe in Reims. Ondemeer Djamolidin Abdoezjaparov, Robbie McEwen, Alessandro Petacchi en André Greipel wonnen een etappe in Reims. Daarnaast startte er negen keer een etappe in de stad.
Demografie.
Reims, met ruim 180.000 inwoners de 12e stad van het land, is de Franse gemeente met het hoogste inwonerstal die geen departementshoofdstad ("préfecture") is.
Onderstaande figuur toont het verloop van het inwonertal, bron: INSEE-tellingen.
