Meindert Hobbema.
"Het laantje van Middelharnis". 1689. Londen, National Gallery.
Meindert Lubbertszoon Hobbema (gedoopt Amsterdam, 31 oktober 1638 - Amsterdam, 7 december 1709) was een Nederlandse kunstschilder van landschappen.
Biografie.
Hobbema kwam op 17-jarige in de leer bij Jacob van Ruisdael om boodschappen te doen, verf te maken en het atelier op orde te houden. In 1668 trouwde hij met Eeltje Vinck, de huishoudster van de Amsterdamse burgemeester Lambert Reynst. Toen die hem een goed baantje bezorgde als wijnroeier, hield hij vrijwel op met schilderen. Veertig jaar lang peilde hij wijnvaten. Het echtpaar kreeg vijf kinderen, twee stierven op zeer jonge leeftijd.
Hobbema behoort tot de kunstenaars die niet beïnvloed zijn door Rembrandt. De behangschilder Egbert van Drielst en de Engelse landschapschilder Thomas Gainsborough zijn door hem beïnvloed. Zijn werk is niet heroïsch of theatraal, niet eenzaam of somber. Zijn bekendste werk is "Het laantje van Middelharnis" (1689), dat in 1822 werd verkocht door de gemeente Middelharnis en dat tegenwoordig deel uitmaakt van de verzameling van de National Gallery in Londen.
Hobbema woonde op de Rozengracht tegenover Rembrandt en werd op 14 december 1709 begraven naast de Westerkerk.
