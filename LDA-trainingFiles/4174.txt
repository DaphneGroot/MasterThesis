	Grimmig zicht op het voorgeborchte Berlijn eert Kienholz met een groot overzicht
	TOEVAL BESTAAT niet. Kijk maar naar dit verhaal.
Er was eens een jong gehuwd stel dat straatarm was. Het kostbaarste bezit van de man was zo'n ouderwets horloge dat je aan een ketting draagt. Het kostbaarste bezit van de vrouw was haar haar, dat lang hing tot op haar middel en zelfs in het donker glansde. De vrouw zag dat haar man verdrietig was omdat hij wel een horloge had maar geen ketting om het te dragen. Dus besloot ze op een dag het volgende: ze knipte haar haar af en verkocht het. Van het geld kocht ze een horlogeketting voor haar man.
Die avond kwam de man thuis van zijn werk. Hij was opgetogen, want hij had een cadeau bij zich voor zijn vrouw. Overdag had hij besloten zijn horloge te verkopen, van het geld had hij een kam voor haar gekocht.
Vorig jaar maakte Nancy Reddin Kienholz (1943) een beeld naar aanleiding van dit verhaal. 'Ik deed het puur voor de lol, alleen voor mezelf,' zegt ze en ze bedoelt daarmee dat ze het bij toeval deed. Maar wie het werk van het kunstenaarsduo Kienholz kent, is verwonderd. Want nog nooit in de artistieke loopbaan van de Amerikaanse kunstenaar Edward Kienholz (1927-'94) en Nancy Reddin Kienholz bleek een motief als het bovenstaande inspirerend. Kienholz, vanaf 1972 samenwerkend en samenlevend met Reddin, maakte grimmig werk - surrealistische tableaus die grote maatschappelijke thema's tot onderwerp hadden zoals racisme, de bewapeningswedloop, vrouwenonderdrukking of kindermisbruik. 'Onze drijfveer was woede,' zegt Reddin. 'We wilden de wereld veranderen, liefst in een etmaal.'
En nu dan dat zoetige drama over liefde en opofferingsgezindheid. Het is de suikerkant van het leven die Nancy Reddin heeft geprobeerd uit te beelden in 1996, twee jaar nadat Ed Kienholz, haar levensgezel, 'bentmaat' en vader van haar kinderen aan een hartaanval overleed. Haar poging klinkt als een weloverwogen saluut.
Reddin wil dit recente werk niet laten zien op het grote Kienholz-retrospectief dat vandaag in de Martin Gropius Bau in Berlijn opengaat. Want het is alleen voor haarzelf gemaakt, zegt ze nog een keer. Na New York en Los Angeles doet de tentoonstelling nu als derde en laatste halteplaats Berlijn aan, de stad waar de Kienholzes sinds 1973 de winters sleten.
Waren er op de expositie in de Verenigde Staten 'slechts' negentig kunstwerken te zien, in Berlijn is de tentoonstelling uitgedijd tot ruim 120 werken - van de tweedimensionale abstracte houtrelifs uit het begin van de jaren vijftig tot de driedimensionale tableaus, assemblages en environments uit de jaren tachtig en negentig. Het is de grootste Kienholzexpositie ooit georganiseerd, groter dan het overzicht dat in 1989 in Dsseldorf te zien was. En ding is nu al zeker: Berlijn heeft er met dit retrospectief opnieuw een 'blockbuster' bij.
Alle bekende en minder bekende werken van Kienholz zijn voor twee maanden bij elkaar. Particuliere verzamelaars, musea in onder andere Duitsland, Nederland, de Verenigde Staten, Zweden en Denemarken stonden hun moeilijk te transporteren eigendom in bruikleen af. Kienholz' eerste vrijstaande constructie, de eeuwige verliezer John Doe (1959), is op z'n wandelwagen gekomen, samen met z'n armetierige vrouw Jane Doe. Roxy's is opgebouwd, dat morbide bordeel uit 1960-'61 waar de kijker in rond kan lopen. Kienholz vestigde er in n klap zijn naam binnen en buiten Amerika mee als een van de belangrijkste Amerikaanse assemblagisten en 'environmental artists' van zijn tijd, samen met Robert Rauschenberg en George Segal. De Illegale abortus staat er, de Beanery uit het Stedelijk Museum is er, het State Hospital, en, van later, Sollie 17, The Ozymandias Parade, de Merry-Go-World (1991-'94), en nog veel meer. 'Alles tonen, was ons plan,' zegt Reddin tijdens het opbouwen van de tentoonstelling in de Gropius Bau. 'Ed, die al in 1989 het idee voor de tentoonstelling had, wilde simpelweg alles laten zien. Alles, in chronologische volgorde.'
Maar alles bleek niet mogelijk. Japan leende z'n Five Car Stud niet uit, en het Museum of Modern Art in Los Angeles weigerde z'n Back Seat Dodge '38 af te staan. Ook de Pedicord Apps, die bijna levensechte kopie van een doorsnee gang met appartementen, ontbreekt. En The Mine Camp is er niet, het in brons gegoten kampvuurtafereel dat Kienholz als een eerbewijs aan zijn vader maakte. Dat is jammer want het is het enige tableau met een zelfportret van Edward Kienholz, zittend op een boomstam.
Toeval bestaat niet, zegt Walter Hopps. Kijk maar naar de plaats.
Hopps is kunsthistoricus, sinds de jaren vijftig bevriend met Kienholz, en een van de curatoren van het retrospectief in de Berlinische Galerie. Geen wereldtoeval, maar een 'real-world coincidence' noemt hij het feit dat we ons nu in de Martin Gropius Bau bevinden, dat 'grauwe, meedogenloze gebouw'. Je stapt de deur uit en bevindt je op het Prinz Albrecht Gelnde, waar de runes van de voormalige Gestapohoofdkwartieren liggen. Er is geen plaats in Berlijn die zo onheilszwanger is als deze, ook niet de Reichstag.
En daarom is juist deze plek zo geschikt om een overzicht van Kienholz' werk te bieden. Geen andere hedendaagse kunstenaar heeft zich in zijn werk zo vereenzelvigd met het menselijk lijden als Kienholz; geen andere hedendaagse kunstenaar heeft in zijn werk zo scherp commentaar geleverd op maatschappelijke en sociale misstanden; geen andere kunstenaar ook ging zo hardhandig de vergeetachtigheid te lijf.
Dat klinkt loodzwaar en dat is het meeste van Kienholz' werk ook. Kienholz schrok niet terug voor grote thema's. Onbekommerd bleef hij in de weer, met hamer, beitel, lasapparaat en verfspuit, tot aan het eind van zijn leven. Soms bleven beelden jaren door zijn hoofd spoken voordat hij er een werkstuk van maakte, zoals State Hospital. Soms ook was het meteen raak.
Hopps wipt heen en weer op de schommelstoel, Reddin hangt weggezakt op de oude sofa. De twee voelen zich hier thuis, in het bordeel van Roxy. Dat bewijzen de sigarettepeuken die ze voortdurend en lukraak in overvolle asbakken om zich heen uitdrukken. 'Ik weet wel een plek waar we rustig kunnen praten,' had Reddin gezegd. Ze legde haar verfkwast neer - de Merry-Go-World moet even wachten op voltooiing - en samen met Hopps ('Sure Nance') was ze een paar zalen verder naar Roxy's gelopen, waar het schettert van de jazzmuziek en waar getormenteerde hoeren al meer dan dertig jaar liggen te wachten op de volgende klant. De hoerenmadam met haar zwijnekop bij de ingang wordt met een brede armzwaai aan de kant geschoven. 'Treed binnen in onze chambre d'amour'.'
Men kan verhalen vertellen over het werk van Kienholz, talloos veel verhalen. Bijvoorbeeld die over het brave huiskamerinterieur in Roxy's', waar de Amerikaanse vlag hoog wordt gehouden maar de bewoners bizar vervormde wezens zijn, opgebouwd uit 'toevallig' gevonden voorwerpen, schedels, stukken pop, dozen, en uit flarden herinnering van de kunstenaar zelf. Je zou kunnen vertellen over de Beanery, het caf waar de mensen in plaats van gezichten klokken hebben die allemaal op dezelfde tijd stil zijn blijven staan. Of over The Ozymandias Parade, de gillend lelijke militaire stoet die z'n naam aan een gedicht van Shelley ontleent ('My name is Ozymandias, king of kings./Look on my works, ye Mighty, and Despair'). Ook zou je kunnen vertellen van Jody, Jody, Jody, het door haar ouders verlaten meisje, dat vastgeklit aan een hek werd gevonden langs de snelweg.
Het werk zelf nodigt daartoe uit. Kienholz' installaties en assemblages zitten boordevol details en vingerwijzingen. Zijn die eenmaal ontcijferd (sommige liggen heel erg voor de hand) dan vormt het beeld een verhaal, een verhaal dat gaat over het hier en nu of over een gebeurtenis lang geleden. In die zin lijkt Kienholz' werk - hoe avantgardistisch het ook is - op een traditionele allegorie. De boodschap is altijd duidelijk, het verhaal is altijd 'leesbaar'.
'Ik heb altijd gedacht dat kunstbeschouwing makkelijker zou moeten zijn dan het is,' merkte Kienholz ooit op. 'Ik kan me niet voorstellen dat ik het Louvre binnen zou gaan en voor een schilderij dezelfde ervaring zou hebben die de echte kunstenaar ook heeft gehad. Het is te oorspronkelijk, te netjes opgehangen, het is te perfect allemaal.' En dus draaien de Kienholzes alles om. Hun kunst is vies, rommelig, democratisch, opzichtig. Iedereen kan er binnenwandelen en de ervaring opdoen die het kunstenaarsstel ooit inspireerde tot het maken van het kunstwerk. 'Het is alsof je een lied voor jezelf zingt, of een gedicht opzegt,' zegt Hopps. 'Als er maar genoeg menselijkheid in je lied zit, dan gaan die klanken vanzelf wel resoneren bij andere mensen.'
Is dat het geheim van Kienholz' succes? Is dat de reden waarom de Beanery lang een van de topattracties van het Amsterdamse Stedelijk Museum was? Niet alleen.
De grote aantrekkingskracht van Kienholz' werk ligt in de zinsbegoocheling. In Kienholz' diorama's appelleert alles aan de zintuigen: die van het gehoor (in de Beanery roezemoest het als in een echt caf), van de neus (het stinkt er naar ranzig vet en aangekoekte glazen) en van de tastzin (waar kun je een beeld nog tot op de millimeter benaderen en betasten?) De Beanery, Roxy's en The Merrie-Go-World zijn als hemelbedden waarin je wegzinkt. Alleen bieden de verhaaltjes die voor het slapengaan verteld worden geen zicht op de hemel maar op het voorgeborchte.
'Verschrikkelijk veel kunst uit een verschrikkelijk lange periode is verhalend,' zegt Hopps. 'De Arenakapel van Giotto is narratief, Van Eycks altaarstuk in Gent heeft een narratieve structuur. En inderdaad, dat werk is gemaakt in een tijd dat maar heel weinig mensen konden lezen. Nu kan iedereen lezen, maar de meesten doen het niet. We vormen een maatschappij die kijkt. Kienholz past in een traditie waarin kunstenaars gebruik maken van metaforen en symbolen om een verhaal te vertellen. Kienholz, Jasper Johns en Robert Rauschenberg hielden dit symbolisme in de Amerikaanse avantgardistische kunst levend', zegt hij. 'In Tinguely, Beuys, Yves Klein en ook Jannis Kounellis vonden ze hun Europese geestverwanten.'
Het vertellen van anekdoten is verleidelijk. Catalogusteksten over het werk van de Kienholzes staan er bol van. Elke kunsthistoricus grijpt ernaar terug. Ook Nancy Reddin Kienholz zelf. Vraag naar het hoe en waarom van een beeld, en je krijgt een 'real-world experience' te horen.
'Elk werk van ons is in de werkelijkheid geworteld,' zegt Reddin. En dat is geen toeval. Iets anders kan ze zich bij kunst eenvoudigweg niet voorstellen. Kunst en werkelijkheid zijn onlosmakelijk met elkaar verbonden. Het is daarom ook dat ze zegt: 'In bijna al ons werk zit wel iets levends.' Of het nu de goudvis is in het gezicht van de psychiatrisch gestoorde gevangene (in State Hospital), de radio in The Beanery, de draaimolen in de Merry-Go-World, of de hoer Five Dollar Billy, die met de trapnaaimachine waarop ze is vastgeklonken tot trillen kan worden gebracht. 'Het is niet zo dat we als het ware de camera hebben stilgezet en er een frame uit hebben gelicht. Alles draait en beweegt,' zegt Reddin.
'Elk werk is voortgekomen uit compassie met wat we om ons heen zagen of waarover we lazen. Die compassie probeer je in een zo sterk mogelijk beeld te vatten. Je probeert met jezelf in het reine te komen. Als dat is gelukt, is het kunstwerk klaar, dan kun je zeggen: alsjeblieft, nu is het van jou.'
Het is een gengageerde kunstopvatting, fundamenteel anders dan die van bijvoorbeeld de Duitse schilder Markus Lpertz van wie nu werk in het Stedelijk Museum in Amsterdam te zien is. Grote kunst eist van zichzelf een heel andere wereld dan die we om ons heen zien, vindt Lpertz. Politiek geladen kunst noemde hij 'misbruikte kunst'. Reddin haalt er haar schouders over op. Het minimalisme van tijdgenoten als Carl Andre, Donald Judd en Frank 'Watjezietiswatjeziet' Stella: ze heeft er weinig affiniteit mee. Hoe ze de esthetiek van haar en Kienholz' werk moet omschrijven, weet ze niet. Ze zou kunnen proberen om - net als Kienholz dertig jaar geleden - te antwoorden met: 'Ik weet niet of het kunst is, dat interesseert me geen moer.'
OOK BERLIJN kent zijn variant op de Daklozenkrant. De Strassenfeger heet hij en de daklozen komen ermee langs in restaurants en cafs. Zeker de helft van de gasten in het cultureel zeer verantwoorde Literaturhaus in de Fasanenstrasse koopt zo'n Strassenfeger. Zo'n redelijk geklede bedelaar die iets doet voor de kost, daar hebben de meesten wel twee mark voor over. Bovendien wenst de man je ook nog een allerbeleefdst 'schnen Tag'. De 'bedelaar' appelleert aan ons gevoel voor fatsoen. Nee, dan die bedelcollega een kilometer verderop, die beladen met plastic zakken de Tiergarten doorschuifelt, voetgangers aanhoudt en ze om kleingeld vraagt. Die vangt steeds bot. Nog geen pfennig spendeert men aan zo'n vuil, nutteloos wezen. Nu er daklozenkranten te verkopen vallen, hoeft niemand toch meer bedelaar te zijn. En die zielepoot die volhardt in zijn vuilnisbakkenbestaan, die moet het dan zelf maar weten.
Het is lastig speculeren over iemand die al bijna drie jaar dood en begraven is. Maar ik wed dat deze hypocrisie Kienholz zou zijn opgevallen. Hij had er vast een beeld van gemaakt, zo eentje dat resoneert achter je middenrif.
Retrospectief Edward en Nancy Kienholz. T/m 31 maart. Berlinische Galerie in de Martin Gropius Bau, Stresemannstrasse 110, Berlijn. Di t/m zo 10-20 uur. Van 28 t/m 31 maart is de tentoonstelling tot 24 uur te bezoeken. Catalogus DM 48,-.

Foto
	Sollie 17, 1979-'80. The Ozymandias Parade, 1985. The Illegal Operation, 1962. Nancy Reddin Kienholz Edward Kienholz

