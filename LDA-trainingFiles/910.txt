	Mexicaanse regeringspartij probeert opmars oppositie te dwarsbomen    'De PRI-haviken zitten weer in de loopgraven'
	Van onze buitenlandredacteur
Art van Iperen

AMSTERDAM
Voor het eerst sinds 1929 gaat de Institutionele Revolutionaire Partij (PRI) dit jaar twee belangrijke verkiezingen in Mexico verliezen. Althans, volgens een serie recente opinipeilingen. Daaruit blijkt dat de rechtse oppositiepartij PAN in juli zowel een meerderheid in het Congres als de burgemeestersverkiezingen in de hoofdstad Mexico-stad zal winnen.
Als de verkiezingen nu zouden worden gehouden, zou slechts iets meer dan 30 procent van de kiezers zijn stem uitbrengen op de langst regerende partij ter wereld. Ruim 42 procent zegt op de PAN te gaan stemmen en 13 procent op de linkse oppositiepartij PRD. Als de PAN een meerderheid in het Congres wint, zal president Zedillo niet langer in staat zijn zijn besluiten probleemloos door het parlement te jassen. Hij verliest dan bovendien de zeggenschap over de nationale begroting.
Bij de burgemeestersverkiezingen in Mexico-stad scoort de PRI nog slechter: na de PAN (36,9 procent) en de PRD (24,2 procent) staat de partij van president Zedillo op de derde plaats met 22,6 procent.
Voor het eerst sinds de Spaanse verovering mogen de inwoners van de hoofdstad hun eigen burgemeester kiezen. Tot nu toe werd de hoogste bestuurder van de grootste en meest vervuilde stad ter wereld altijd aangewezen door de president. De burgemeester van Mexico-stad is na de president een van de machtigstemannen van Mexico.
Als de twintig miljoen inwoners van de hoofdstad - een vijfde van de totale bevolking - een PAN-burgemeester krijgen, raakt de PRI zijn onaantastbaar geachte positie in het machtscentrum kwijt en wordt de weg vrij gemaakt voor een overwinning van de oppositie bij de presidentsverkiezingen in 2000. Tot nu toe heeft de PRI die altijd met grootschalige fraude, kleinschalig gesjoemel, intimidatie en omkoping weten te winnen.
De Mexicaanse oppositie lijkt voor het eerst een serieuze gooi naar de macht te gaan doen, maar de PRI zal zich niet zo maar gewonnen geven. 'Wij moeten veranderen, als we de verkiezingen willen winnen', mijmert minister van Binnenlandse Zaken Chuayffet. 'De opinipeilingen zijn slechts een momentopname', praat de pas benoemde PRI-partijvoorzitter Roque Villanueva zichzelf moed in. Hij gelooft niet dat de Mexicanen in juli een voto de castigo zullen uitbrengen, een stem om de PRI te straffen voor de economische crisis. 'De Mexicanen zullen in het stemhokje heus hun verstand wel gebruiken.'
Na de rampzalige pesocrisis die in december 1994 begon, lijkt Mexico op macro-economisch niveau het ergste achter de rug te hebben. Het bruto nationaal produkt zal dit jaar naar verwachting met 4 procent stijgen. De werkloosheid daalt, de inflatie blijft beperkt tot ongeveer 20 procent. De peso is weer stabiel, de export stijgt met 20 procent en de internationale reserves bedragen meer dan 16 miljard dollar. 'President Zedillo leidt Mexico naar een toekomst met genereuze mogelijkheden voor iedereen', juicht een document van de Mexicaanse ambassade in Den Haag.
De rooskleurige rapportcijfers zijn in de eerste plaats bestemd voor buitenlandse investeerders en handelspartners. De Mexicanen op straat merken er niet veel van. Opiniepeilingen van de Universiteit van Guadalajara, die de laatste jaren veel verkiezingsuitslagen juist heeft voorspeld, geven aan dat 78,2 procent van de bevolking de gunstige economische cijfers als 'onjuist' beschouwt. In Mexico-stad blijkt zelf 90 procent geen enkele waarde aan de officiële statistieken toe te kennen.
Verbazingwekkend is dat niet. Alleen de kleine middenklasse en de inwoners van de geïndustrialseerde steden in het noorden plukken de vruchten van de economische opleving. In het straatarme zuiden en in de sloppenwijken van Mexico-stad heeft de praktijk niets te maken met de abstracte hoeracijfers. Het door de neoliberale school gepropageerde trickle down-effect is na bijna tien jaar privatiseren, afslanken en strak monetair beleid nog steeds niet doorgedrongen tot de onderste regionen van de Mexicaanse samenleving. In deelstaten als Chiapas, Guerrero en Oaxaca liggen de gemiddelde lonen nog steeds onder de één dollar per dag, lijden de indianen honger en hebben de meeste krotten geen water en elektriciteit. Hoe langer verbeteringen uitblijven, hoe groter de kans wordt dat de guerrillabewegingen in Chiapas en Guerrero de wapens weer oppakken.
Zelfs Mexico-stad groeit niet verder door. Steeds meer paupers verlaten de hoofdstad, omdat ze als snoepgoedverkopers, autoruitenwassers en schoenpoetsers hun gezinnen niet meer kunnen onderhouden. Ze keren meestal na een paar maanden sappelen terug naar hun afgelegen geboortedorpen, waar het leven iets minder onaangenaam is dan in de hoofdstad. Of ze trekken door naar het noorden, waar dicht bij de grens met de Verenigde Staten de ene na de andere buitenlandse assamblagefabriek verrijst. En wie daar geen werk vindt, kan altijd nog illegaal de Rio Grande over.
Alle seinen staan op rood in het PRI-hoofdkantoor in Mexico-stad. Het afgelopen jaar werden bijna alle lokale verkiezingen verloren en het ziet ernaar uit dat de Mexicanen de regeringspartij bij de verkiezingen in juli zullen straffen voor het uitblijven van de 'genereuze mogelijkheden voor iedereen'.
Als de PRI wil voorkomen dat het Congres en Mexico-stad in handen van de oppositie komen, zullen weer alle verkiezingstrucs uit de kast moeten worden gehaald. Doet de PRI dat niet en wint de oppositie, dan komt president Zedillo zijn belofte na Mexico om te toveren tot een democratischer land.
Vooralsnog zijn de voortekenen slecht. Twee jaar onderhandelde Zedillo met de oppositie over vergaande democratische hervormingen. In november keurde het Congres een slap aftreksel van het pakket goed dat de PRI nog steeds in hoge mate bevoordeelt. De oppositie is furieus. 'De PRI is nog steeds niet bereid op democratische wijze de strijd met ons aan te gaan', meent PAN-leider Estrada. 'De haviken binnen de PRI zitten weer in de loopgraven', stelt PRD-leider Lopez Obrador vast.

