 IGLO-OLA SCHRAPT IJSMERKEN CARACO EN DAVINO. 
 ROTTERDAM, 5 sept (Reuter) - Unilever-dochter Iglo-Ola heeft meegedeeld dat zij alle activiteiten op het gebied van "impulsijs" onder gaat brengen bij het merk Ola. 
 Daardoor zullen de merken Caraco en Davino met ingang van het nieuwe ijsseizoen worden vervangen door Ola. 
 De capaciteit die in de ijsfabrieken in Wilp en Hellendoorn beschikbaar komt wordt gebruikt om Ola-ijs te maken. Voor de werkgelegenheid bij die vestigingen zijn er geen gevolgen. 
 Iglo-Ola denkt door concentratie van de inspanningen op het gebied van productinnovatie, marketing en reclame haar marktpositie en distributienetwerk te versterken. 
 (c) Reuters Limited 1996. 
