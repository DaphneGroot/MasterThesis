Peize.
Peize (Drents: "Paais") is een Nederlands esdorp in het noorden van de provincie Drenthe, ongeveer tien kilometer ten zuiden van de stad Groningen. Peize telde in 2012 ruim 4200 inwoners. Tot 1 januari 1998 was Peize een zelfstandige gemeente. Na de gemeentelijke herindeling van Drenthe maakt het deel uit van de gemeente Noordenveld. Tegenwoordig is Peize een forensendorp met sterke oriÃ«ntatie op de stad Groningen.
Hopteelt.
Vroeger was het een typisch Drents boerendorp met voornamelijk gemengde bedrijven. In de zestiende en zeventiende eeuw stond het dorp bekend om de uitgebreide teelt van hop, vooral gebruikt voor de bierbereiding in de stad Groningen. De hopbel was het beeldmerk in het gemeentewapen. De naam hop komt thans nog veel voor in allerlei naamgevingen zoals Hoppekampweg, vereniging De Hopruiters, bejaardencentrum De Hoprank en weekblad De Hopbel.
Ter lering en vermaak is door een groep vrijwilligers een aantal zogenaamde hopkuilen ingericht. Een hopkuil is een omwald perkje ter grootte van een vierkante meter waarbinnen een aantal hopplanten tegen hoge palen of staken omhoog groeit. Dit 'levend museum' is gelegen aan het fietspad uitkomend op de Hoppekampweg en toont de klassieke hopteelt.
Om een beeld te geven van de omvang van de hopteelt in Peize en omliggende dorpen: uit grondschattingsregisters van 1650 blijkt dat 54% van alle hopteelt in Noord Drenthe plaatsvond in Peize. Iedere landbouwer in Peize nam deel aan de hopteelt, vier van hen deden niets anders. Het gemiddeld aantal hopkuilen per teler bedroeg 1043.
In de eerste helft van de negentiende eeuw blijkt de hopteelt vrijwel volledig te zijn verdwenen.
Sport en recreatie.
Het openluchtzwembad in Peize is in de zestiger jaren gebouwd en wordt sinds 1988 door een groep vrijwilligers in stand gehouden. De plaatselijke voetbalclubs is VV Peize. Het dorp kent ook een sauna.
