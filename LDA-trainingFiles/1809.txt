	OPSTEKER
	'Van thuisbank naar thuishulp.'
ING-topman Aad Jacobs is absoluut het type van de ideale buurman. Geen wonder dus dat het gehele ING-bestuur van meet af aan unaniem enthousiast was over het plan van een menslievende staffunctionaris voor een nieuwe ouderen-strategie. In ruil voor een polisje bij ING-dochter RVS komt de bank pizza's brengen, de tv repareren, de gordijnen ophangen en de sleutels terugbrengen bij elke vergrijsde Nederlander die daar behoefte aan heeft.
Onder aanvoering van ING wordt Nederland een Nationaal Buurthuis en het vaderlandse bedrijfsleven een Nationaal Klussencollectief. Het doodknuffelen van bejaarden wordt een landelijke rage - de ultieme manier voor bedrijven om zich de bevlogen types van Pax Christi van het lijf te houden.
Shell-baas Cor Herkströter zal de Haagse bejaarden zelf op moeten gaan zoeken.
'Tankt u bij Shell? Mag ik dan uw auto wassen?'
'Nee Cor, hoeft niet hoor. Hij staat al weken in de garage.'
Cor is met zijn emmertje sop nog maar net de hoek om of de olijke gestalte van die andere Cor, Van Zadelhoff, verschijnt op het tuinpad van het bejaarde echtpaar.
'Goedendag opoe. Ik kom uw keukentje witten.'
'Nou bedankt Cor, maar dat heeft Harry Mens gisteren al gedaan. Bovendien krijgen we vanmiddag bezoek.'
'Wie komt er dan?', vraagt opa. 'Pierre Vinken komt ons voorlezen uit dat boekje dat Harry Mens heeft laten slingeren.'
'Dan mogen we Sylvia Tóth wel afzeggen.'
'Wat kwam die dan doen?'
'Niks bijzonders, gewoon voor de gezelligheid. Ze is bang dat we vereenzamen, maar als er nog wat strijkwerk is . . . '
De bel gaat.
'Wie is dat nou weer?', vraagt oma. 'Dat is Cees Smaling met de krant.'
Opa: 'Niet binnenvragen, hoor. Dan zit-ie d'r over een uur nog. Gaat-ie al zijn kranten voor zitten lezen.'
Als Cor Boonstra 's avonds laat het tuinhekje achter zich dicht slaat na de vrijwilligerscursus Internet voor Senioren, hangen opa en oma uitgeput op de bank.
'Interessant wel, die plaatjes van Cor, vind je niet?', probeert oma voorzichtig.
Opa kijkt haar broeierig aan en plet zijn sigaar met een woest gebaar in de asbak.
'Ik ben het zat. We gaan weg. Ver weg. Naar een plek waar je nog met rust gelaten wordt. Waar is het nummer van de KLM? Pieter Bouw brengt ons wel even.'
W. van Praag Segaar

