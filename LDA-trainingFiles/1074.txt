	Peru en Japan praten in Canada over gijzeling
	Reuter, AFP, AP
TOKYO/LIMA
De Japanse premier Hashimoto zal zaterdag in het Canadese Toronto overleggen met de Peruaanse president Alberto Fujimori over de gijzelingscrisis in de residentie van de Japanse ambassadeur in Lima.
De Canadese ambassadeur in Peru, Anthony Vincent, is een van de leden van het onderhandelingsteam dat met de rebellen van Tupac Amaru in gesprek probeert te komen. De rebellen bestormden de residentie van de Japanse ambassadeur in december en houden daar nog steeds 72 mensen vast. Vincent bevond zich ook in de ambassadeurswoning toen de rebellen het gebouw innamen, maar hij is evenals honderden andere gijzelaars vrijgelaten.
Hashimoto heeft Fujimori herhaaldelijk gemaand voorzichtig op te treden tegen de gijzelnemers opdat de gijzelaars geen gevaar lopen. Dinsdag herhaalde hij dat verzoek in een telefoongesprek met de Peruaanse president. Fujimori zal na zijn gesprek met de Japanse premier op de terugweg Washington aandoen. Hij wil daar volgens een woordvoerder president Clinton bedanken 'voor de Amerikaanse steun bij de gijzelingscrisis.'

