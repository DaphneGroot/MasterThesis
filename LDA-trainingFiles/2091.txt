	Laat mij die Hamlet zijn Jacob Derwig speelt de Prins van Denemarken
	'IK WAS 16, 1 meter 53 lang en verlegen - een jongetje dat alles een btje kon: een beetje pianospelen, een beetje toneelspelen, een beetje hockeyen. Dit was het schrikbeeld: dat ik later in niets zou uitblinken.'
Jacob Derwig (28) trok de stoute schoenen aan en bezocht een open dag van de Toneelschool in Maastricht. Daar trof hem een visioen met akelig realistische trekken: 'Na afloop van een voorstelling zie ik hem zitten, in de kantine: Jeroen Willems, eindexamenleerling, een mooie man ook nog eens, licht voorovergebogen, rustig een sigaretje rokend, zich van niets bewust. Ik dacht: d t is een acteur - en ik ben het niet.'
Dus ging hij maar theaterwetenschappen studeren, om zo althans enige voeling te houden met zijn grootste passie. Hij bleek een goed student, haalde zijn propedeuse moeiteloos, speelde ook nog wat toneel. 'En de twijfel sloeg toe. Gelukkig maar. Ik had geen idee wat ik met die studie kon gaan doen.' Net op tijd gooide hij het roer om. 'Ik zag Oorlog van De Trust - een verpletterende ervaring. Die enscenering, dat spel - zo natuurlijk en overtuigend, zo schaamteloos en gedurfd. Mij trof de grenzeloze lust om toneel te spelen, en het gemak waarmee met de taal werd omgesprongen. Tot dan toe had ik toch het gevoel gehad dat toneel Gees Linnebank-acteren was.'
Derwig meldde zich aan bij de Toneelschool in Arnhem - want uit die school kwam De Trust ooit voort. En aan het eind van zijn opleiding, toen Derwig, de gedoodverfde ster van zijn lichting, al verschillende aanbiedingen op zak had - van Peter de Baan, van Miriam Koen - koos hij voor De Trust. Bijna was het nog Het Zuidelijk Toneel geworden. Derwig buigt een beetje voorover, laat de ogen voor even niet priemen, imiteert Ivo van Hove, lichtelijk bedeesd: 'Ik wil graag dat jij bij Het Zuidelijk komt.' En volgde er ook nog tekst en uitleg? 'Van Hove was wat afstandelijk, hij wilde simpelweg een goeie acteur - niet een gesprek, niet een contact dat tot stand kwam op basis van geestverwantschap of een gemeenschappelijke liefde voor het toneel.'
Er was, zegt hij, in die tijd grote behoefte aan jonge jongens bij de gezelschappen. Schamper: 'Ook Hans Kemna, sowieso altijd driftig op zoek naar jonge jongens, zocht nieuwe helden. Voor Angels of America zag hij mij niet zitten. Nu ben ik niet langer een nieuwe held - dus hoor ik niks meer van 'm.'
Theu Boermans, artistiek leider van De Trust, was de acteur, sinds hij hem ooit tijdens een auditie aan het werk had gezien, niet meer vergeten. Hij bood Derwig zonder omwegen een contract aan. 'Ik zal in die tijd een redelijk arrogante jongen zijn geweest. Gelukkig ben ik geregeld uit mijn luchtkasteel gesmeten.'
Dezer dagen is hij zelfs bevangen door grote twijfel. Als acteur. En als Hamlet. Hij speelt de getourmenteerde koningszoon in het door Theu Boermans geregisseerde drama dat op 23 december in Amsterdam in premire gaat. 'Van het idee dat we straks al die scnes achter elkaar zullen moeten spelen word ik nu al misselijk. Letterlijk, ja - zo uit ik mijn zenuwen. Ik kokhals zonder dat er iets uit komt.'
Derwig wil overzicht krijgen. En de sleutel tot zijn rol vinden. Laat hem toch die ene Hamlet zijn die dat lukt. 'Maar wat weet ik ervan. Ik kom net kijken.' Soms voelt hij het gewicht op zijn schouders van een traditie van grote namen. Er waren, alleen al in Nederland, illustere voorgangers: Willem Royaards, Paul Steenbergen, Coen Flink, Pierre Bokma. 'De wetenschap in een belangrijke traditie te treden belemmert me. Dat besef moet ik uitbannen. Anders word ik een behaagziek acteur.'
Van Pierre Bokma's vertolking van Hamlet, de eerste Hamlet-vertolking die hij op het toneel zag, was hij diep onder de indruk. 'Pierre zei me, toen ik hem onlangs sprak: ''Hamlet is niet een dragende rol, er valt niets te dragen.''
'Als ik me als acteur te zeer opstel als de motor van het geheel, druist dat in tegen het karakter van Hamlet. Typerend voor Hamlet is juist dat hij reageert op de anderen, hij is een kameleon. Ik moet dus mijn ondernemingsdrang afzweren, ik zal de energien die van nature bij me passen ontrouw zijn.' Verontschuldigend: 'Als dit te acteertechnisch klinkt moet je het zeggen.'
Voor de zekerheid heeft hij op het bureau in de kamer van Theu Boermans, waar we zitten te praten, briefjes neergelegd met mooie uitgekristalliseerde gedachten. Maar Derwig werpt er niet n blik op. De woorden ontglippen hem zonder de minste aarzeling. Eric Schneider, Hamlet-vertolker in 1966 en 1976, zei ooit dat je dankzij Hamlet volwassen wordt op het toneel. 'Zal best. Schneider is een romantisch acteur. Zo een die je nog wel eens met een hoed op het caf ziet binnenwandelen.' Liever citeert hij wat Pierre Bokma hem vertelde: ''Hamlet spelen is verre reizen maken in je kop.'' De problemen die hij meemaakt zijn zo enorm dat ze niet te herleiden zijn tot een concrete gedachte die je als acteur onder de tekst kunt leggen.'
Hamlet, Prins van Denemarken, werd door acteurs en Shakespeare-watchers een dromer genoemd, een ijdele kwast, een held op sokken. Hij is de besluiteloze die zijn vermoorde vader maar niet wreken kan, omdat hij niet weet wat de waarheid is. 'In de eerste plaats is hij gekwetst, als een puber bijna. Als je hem zo ziet staan denk je: die jongen kan zijn vader niet wreken, dat kan hij niet aan.'
'Hij is opgegroeid met normen en waarden die, nu hij volwassen is geworden, leugenachtig blijken te zijn. Die normen worden door zijn moeder, die alweer hertrouwd is, hoogstpersoonlijk aan haar laars gelapt.' Mooi besef voor een kind van gescheiden ouders. 'Ik behoor tot de generatie van kinderen van ouders die uit elkaar zijn gegaan. Mijn vader ging de deur uit toen ik twee was. Het lot van mijn moeder heb ik me zeer aangetrokken. Ik heb het goed willen doen, ik heb mijn eigen problemen altijd zelf willen opknappen - ik ben een erg verantwoordelijk persoon geworden.'
Zouden Hamlets twijfels herkenbaar zijn voor Derwigs generatie? 'In Shakespeares tijd had je je maar te wreken. Dat Hamlet zo lang niets onderneemt was toen veel minder voorstelbaar. Het publiek van nu zal die twijfel beter herkennen. Al geef ik toe dat er nogal wat mensen zijn die zich nergens rekenschap van geven. Twijfel getuigt op zijn minst van denken - maar die mensen gaan ook elke vorm van twijfel uit de weg.
'Dat geldt jammergenoeg ook voor acteurs. Aan acteurs die zich niet willen verdiepen heb ik een hekel. Ze zijn lui. Dat merk ik als ik ze zie spelen.'
Dit zijn, om met Theu Boermans te spreken, de jaren van ideologische windstilte. 'Ik ervaar dat vooral in de kunstwereld. Als ik ergens ideologisch ben is het daar.' Maar goed dus dat Derwig zich aansloot bij De Trust. Want dat gezelschap wil, als geen ander, dat toneel een platform biedt voor uitspraken over de werkelijkheid. Derwig speelde er inmiddels in vier stukken. Hij viel op als de verlegen broer Andrej in Drie Zusters van Tsjechov en als de opgejaagde zoon van de kankerende boer in Mijn Hondemond van Werner Schwab. 'Toen ik hier kwam, had ik nauwelijks aansluiting bij de ideologie van De Trust. Er waren geen gesprekken over de keuzes die werden gemaakt. Die keuzes stonden vast, die waren al uit en te na besproken - ik miste simpelweg de geschiedenis van zeven jaar praten die aan mijn komst vooraf was gegaan.
'Ik zag me soms geconfronteerd met een bastion. Deze dertigers, dacht ik, zitten dicht. Ik merkte dat ik meer hoop had dan zij. En dat mijn geloof in levensdrift groter was.'
Bij 't Barre Land, een collectief van jonge acteurs en dramaturgen dat mede door Derwig werd opgericht en waaraan hij nog steeds verbonden is, staan de keuzes vooraf zelden vast. 'Er worden vooral stukken gespeeld waarin mensen een stap zetten - in een positieve richting.'
Bij de allereerste Trust-vergadering die hij drie jaar geleden bijwoonde, had Theu Boermans gevraagd of de acteurs Hamlet wilden lezen. Derwig achtte de tijd rijp om daar eens op terug te komen. Hij zocht, binnen het gezelschap, naar een confrontatie met jonge acteurs. Boermans stemde toe. Voor deze Hamlet werden inmiddels dertien - 'en het einde is nog niet in zicht' - jonge acteurs, veelal toneelschoolleerlingen, ingehuurd. 'We hebben, op mijn verzoek, een leesweek georganiseerd, er werden indringende gesprekken gevoerd - over hoop, over levens- en doodsdrift, over het verraad dat ouders plegen. En Theu was opener dan ik hem ooit had meegemaakt.'
Bij 't Barre Land hebben de acteurs net zoveel inspraak als de auteur en de regisseur, bij De Trust orkestreert Boermans, zegt Derwig, met vaste hand. 'Van alle Barre Landers ben ik toch het meest op zoek naar een vader en meester. Misschien wel omdat mijn eigen vader die meester nooit was. Daar wil ik verder niks over zeggen: ik houd niet van gepsychologiseer, ik ben nooit in therapie geweest - wat ik erover te melden heb is per definitie onvakkundig.
'Ik wil niet alleen in het potje van generatiegenoten en gelijkgestemden roeren. Daar ben ik te ambitieus voor. Ik wil bter worden. En het is Theu die mijn palet uitbreidt.'
Beeld van een repetitie een week daarvoor: Boermans op de tribune, achter een tafel vol aantekeningen, meer aan het woord dan al zijn acteurs bij elkaar. Hij springt het toneel op, maakt een vergelijking om zijn spelers op het juiste spoor te krijgen. Derwig kijkt toe, fronst de wenkbrauwen, neemt initiatief. 'Theu is onvermoeibaar. Hij ziet wat je kan en wil ook dat je laat zien wat je nog niet kunt.' Derwig, op zijn beurt, geeft als het moet tegengas. Hij heeft altijd wel een op- of aanmerking, deinst voor een uitgesproken oordeel niet terug - 'de voorstelling Dantons Dood is de grootste misstap van De Trust geweest' -, hij bestudeerde, als enige van de groep acteurs, de bestaande Nederlandse vertalingen van Hamlet. En wees Boermans, bijna dagelijks, op een of andere onvolkomenheid in diens bewerking van de vertaling van Bert Voeten. Onder de indruk was hij van 'die gigantische Hamlet-bibliotheek', uitdagende artikelen vol afwijkende interpretaties. 'Ik wil veel weten en dan weet ik nog veel te veel niet.'
Televisie houdt hij op enige afstand. In Temmink, een film van Boris Conen die tijdens het Filmfestival Rotterdam in premire gaat, speelt hij een snoeiharde vragensteller die een andere keuze maakt dan die de maatschappij hem opdringt. 'Het hangt van mij af of de film, een heuse vechtfilm, dat tegenwicht krijgt. Mijn rol is in die zin van groot belang. Daarom had ik het ook uitvoeriger over het script willen hebben. Maar dat is bij film, en ook bij televisie, amper mogelijk. Je bent voor niet meer verantwoordelijk dan voor je rol. Dat vind ik strontvervelend.'
Om van reclame-spotjes maar te zwijgen. 'Een acteur die op het ene moment soep aanprijst en mij, op een ander moment, in het theater, staat uit te leggen hoe de wereld in elkaar steekt, neem ik niet serieus.
'Ik geloof dat reclame voor mij taboe is. Acteren is niet in de eerste plaats geld verdienen maar een verhaal vertellen - en een eerste reflex zegt mij dat reclame geen onderdeel van dat verhaal kan zijn.' Misschien heeft hij gemakkelijk praten. 'Ik hoef niet voor een drieling te zorgen, ik heb de positie om me op idealistische wijze met toneel bezig te houden.'
Vooruit dus maar, spelen en communiceren, zonder poses, zonder trucs, zo toegankelijk mogelijk. 'Anders denkt het publiek: waarom zit ik hier naar te kijken?' Is hij nooit bang dat het toneel hem nog eens geheel in zijn greep zal krijgen? 'De afgelopen jaren ben ik te druk geweest. Altijd maar streven, streven, streven - en nooit eens rust. Ik wilde op het toneel iets te weten komen over het leven, maar ik leidde ondertussen zelf amper een leven. Ik heb vriendschappen verspeeld. Het wordt tijd voor een korte pauze.'
Een plan is er ook al. 'Ze weten het hier nog niet, maar komend najaar ga ik vijf weken naar Nepal. Aan een grote reis ben ik nooit toegekomen: ik ben niet zo'n reiziger, altijd bang voor diarree of uitdroging of een vage vlieg die me steken zal. Nu ga ik toch. Anders word ik te burgertruttig. Sinds jaar en dag zie ik hooguit deze Amsterdamse lucht, of die van Utrecht waar 't Barre Land bivakkeert.'
Misschien bezorgt een bezoekje aan de Himalaya hem wel de ultieme relativering. Toneel is niet zaligmakend. 'Een vriend zei me dat Nelson Mandela de eerlijkste man ter wereld is. Omdat hij het lef heeft gehad een waarheidscommissie in te stellen die ook zijn ex-vrouw heeft ondervraagd. Dat nieuws is mij volledig ontgaan. Ik schaam me diep.'
Derwig zal oren en ogen open blijven houden, kranten blijven lezen, maar ook, nog heel lang, vermoedt hij, op de planken blijven staan. Om - bij voorkeur - belangwekkende mededelingen te doen. Niet te somber, niet te expliciet - de ideologie zoekt Derwig, hij zei het al, niet in de politieke werkelijkheid maar in de kunst. 'Mijn vriendin, ze is dramaturge, bereidt nu een voorstelling voor over Srebrenica. Omdat die geschiedenis haar zo aangrijpt. Mij grijpt het ook aan, maar ik hoef er geen voorstelling over te maken. Hoe moet je dat doen? Met een gerechtshof? Met een beul? Het belangrijkste is dat ik het wt. Mijn gedachten over geweld kan ik ook op een andere manier op het toneel kwijt.'
Hij pakt de briefjes met aantekeningen die hij niet nodig had bij elkaar. Het is tijd voor de repetitie van een schermscne waar hij, vanwege het technische gepiel, nogal tegenop ziet. 'Ik hoop dat ik berhaupt iets in die scne kwijt kan. Zolang ze straks maar niet zien dat het is ingestudeerd.'
Een goede acteur leidt zijn publiek om de tuin. In het theater. Maar soms ook in de werkelijkheid. Ooit kroop Jacob Derwig in de huid van Jeroen Willems. 'Het is open dag op de Toneelschool in Arnhem, ik ga in de kantine zitten, ik buig een beetje voorover, en rook een sigaret. Godverdomme, denk ik, ik ben nu ook acteur - en dat mag de wereld weten.'
De Trust: Hamlet. Tot eind februari in het Trusttheater, Kloveniersburgwal 50, Amsterdam. Premire: 23 december.

Foto
	Jacob Derwig FOTO MAARTEN CORBIJN

