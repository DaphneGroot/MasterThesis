	Terug naar de natuur
	Voorlopig mag het niet meer: dode wilde paarden of runderen in een natuurgebied laten liggen. Eind maart gingen er twee koeien dood van de Schotse Hooglanders in Nationaal Park de Veluwezoom. Een kadaver lag in het Deelerwoud, ten westen van de A 50, het andere lag in de uitgestrekte bossen van de Imbos, ten oosten van de autoweg. Hoofdmedewerker H. Piek van Natuurmonumenten besloot precies te volgen wat er met de kadavers gebeurt, want daar is vreemd genoeg nauwelijks literatuur over. Medewerker G. Huizinga bezocht de twee kadavers in april, mei en juni twee keer per week en heeft er een rapport over geschreven. Fotograaf Martijn de Jonge volgde het proces eveneens intensief.
Piek vertelt er enthousiast over. Als zo'n groot beest net dood is, worden de zachte delen het eerst gegeten: ogen, neus en anus. Dat gebeurt door vossen, raven, eksters en kraaien. Raven zijn niet op de kadavers zelf maar wel in de buurt gesignaleerd, dus ze zullen er wel van gegeten hebben, denkt Piek.
Het grote werk is voor de wilde zwijnen. Die beginnen bij de anus en eten van daaruit het hele kadaver leeg. Dieren als das, boommarter en bunzing pikken ook een graantje mee. Dat doet ook de koolmees (foto 1) die de vacht van de koe in de Imbos gebruikt als nestmateriaal. De snelheid waarmee een kadaver opgegeten wordt hangt in Nederland vooral af van het moment waarop de wilde zwijnen het vinden. In een warmer land als Spanje met gieren en wolven kan een koe in n of twee dagen helemaal opgegeten worden. Aan het kadaver in de Imbos begonnen de wilde varkens pas na meer dan twee weken te eten. Vanuit een schuilhut fotografeerde De Jonge eind mei (foto 2) vier zwijnen. Als een kadaver goed aan het rotten is ('het stinkt enorm', aldus Piek, 'maar vijftig meter verder ruik je niks meer') komen de vossen terug. Die kunnen dan het vel lostrekken en zo het laatste vlees beschikbaar maken.
Intussen zijn de kadavers ook allang ontdekt door insecten. Piek telde op de twee kadavers 55 soorten insecten, waarvan ongeveer de helft vliegen. Mestkevers komen zo massaal op het kadaver af dat ze zelf weer door wilde zwijnen opgegeten worden.
De grootste verrassing was voor Piek de komst van de grote aaskever Necrodus litoralis (foto 3). Deze kever komt alleen voor op grote kadavers van paarden, elanden en runderen. Hij was in 1870 voor het laatst bij Hoogeveen gesignaleerd maar dook enkele jaren geleden ineens op in de Oostvaardersplassen bij een kadaver. En nu dus in de Imbos. Het is ook voor Piek een groot raadsel waar zo'n kever vandaan komt. Vermoedelijk uit ver in Duitsland, want ook in Westfalen is deze kever de laatste honderd jaar niet meer gesignaleerd. Maar vreemd is het niet, zegt Piek. 'We weten dat deze insecten op honderden kilometers afstand een kadaver kunnen ruiken.'
Als al het vlees weg is en het vel ook verteerd, begint het geraamte uit elkaar te vallen. Na acht tot twaalf weken restten er van het kadaver in het Deelerwoud (foto 4) alleen nog wat half-verteerde huid en wat botten. Maar ook die hebben nog een functie, want kalk is op zandgrond een schaars mineraal. Vossen slepen de botten weg en ook muizen beginnen ze aan te vreten. Het hele proces kan ook sneller gaan, zegt Piek. Als een rund in de zomer doodgaat en op een warme plek ligt, kan het kadaver in een week of vier verteerd zijn.
Piet van Seeters

Foto
	FOTO'S MARTIJN DE JONGE

