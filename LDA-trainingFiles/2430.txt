	Adviesrecht?
	Giselle van Cann, voorzitter van de OR van het Financieele Dagblad: 'Tegen vergroting van de zeggenschap kun je als OR natuurlijk moeilijk bezwaar hebben. Maar wat is de praktische waarde van zo'n adviesrecht? De ondernemer kan een advies naast zich neerleggen. Ik denk dat de mogelijkheid om beroep aan te tekenen bij de Ondernemingskamer wel een goede stok achter de deur zou zijn tegen aandeelhouders die proberen om de onderneming uit te melken.'
A. Schoenmakers, secretaris van VNO/NCW: 'Dit adviesrecht staat niet bepaald hoog op de verlanglijst van ondernemingsgraden. Het is meer de hobby van een enkeling. Het raakt aan iets dat des ondernemers is. De besteding van de winst staat te ver van het belang van de werknemers, het is fundamenteel het pakkie an van de ondernemer.
'Het zou bovendien geen goede uitstraling geven naar het buitenland. Ondernemers daar zouden zo'n adviesrecht niet kunnen plaatsen. We hebben in Nederland een heel uitgebalanceerd systeem van zeggenschap en medezeggenschap. Daar moeten we niet aan tornen.'
Advocaat C. van Leeuwen, specialist medezeggenschapsrecht: 'Praktisch gezien valt er wel iets voor te zeggen. De OR mag een behoorlijke invloed hebben, er is geen reden tot koudwatervrees. Maar als je het principieel bekijkt, is er wel een probleem. Als je de OR het adviesrecht geeft over de bestemming van de winst, raak je aan de relatie tussen de ondernemer en de aandeelhouders. De vraag is of dat wel een zaak van de OR moet zijn. Krijgt de OR zo'n adviesrecht, dan houdt dat in dat hij ook de onafhankelijke rechter kan vragen om een oordeel over het handelen van de ondernemer.
'In dat geval treedt de vraag van de verantwoordelijkheid op. De ondernemer is verantwoordelijk voor de bestemming van de winst. Ik vraag me af of je niet een grens overschrijdt als je de OR daar invloed op geeft. Anderzijds, de OR heeft wel het adviesrecht inzake belangrijke investeringen. Maar die investeringen worden soms gedaan van de winst. Hoeveel verschil is er dan nog tussen beide soorten adviesrecht?'
R. Heijne, secretaris van de Centrale Ondernemingsraad van Akzo Nobel: 'De aandeelhouders krijgen steeds meer zeggenschap, wat ten koste gaat van de invloed van de andere partijen in de onderneming. De keuzes van de raad van bestuur gaan soms, onder druk van de aandeelhouders, ten koste van de werknemers. Ondernemingen worden eigenlijk meer en meer afhankelijk van degenen die het geld binnenbrengen.
'Om die reden zou het goed zijn als de ondernemingsraad ook iets kon zeggen over hoe de winst besteed zou moeten worden. Het zou een nuttig tegenwicht kunnen zijn tegen de toegenomen invloed van de aandeelhouders. Overigens gaat dit verhaal niet op voor internationale ondernemingen als Akzo Nobel, want de zeggenschap van de COR is beperkt tot de grens. Wij werken bovendien met allemaal grotendeels zelfstandige ondernemingen. Het zou raar zijn als wij als COR moesten adviseren over de bestedingen van bijvoorbeeld Organon.'
J. Bloemarts, beleidsmedewerker van de FNV: 'De FNV steunt het amendent van PvdA en D66 op de Wet op de Ondernemingsraden. Daarin staat dat de ondernemingsraad adviesrecht moet krijgen over het doen van reserveringen, het treffen van voorzieningen en het doen van uitkeringen aan de aandeelhouders. Dat valt samen onder het begrip ''bestemming van de winst''. Dat laat natuurlijk onverlet dat de directie van de onderneming en uiteindelijk de aandeelhoudersvergadering beslist. Maar een advies van de OR komt de kwaliteit van het beleid ten goede.
'We vinden dat er bij dit adviesrecht ook sprake moet zijn van beroepsrecht. Dat betekent dat de OR een besluit van de directie kan voorleggen aan de rechter, de Ondernemingskamer van het gerechtshof in Amsterdam. Die toetst overigens voornamelijk of de procedure goed is gevolgd. Alleen in heel extreme gevallen zal hij uitspreken dat het besluit moet worden teruggedraaid.'
Arbeidsrechtjurist mr. M. Rood, lid van de Sociaal Economische Raad: 'Het voorstel past juridisch in het Nederlands ondernemersrecht. Een ondernemingsraad heeft het recht te adviseren over voorgenomen besluiten van ondernemingen en daar valt een besluit over winstbestemming onder, ook al zijn het toevallig de aandeelhouders die het bindend besluit nemen.
'De Sociaal Economische Raad heeft zich een aantal jaren geleden in meerderheid uitgesproken voor het adviesrecht van ondernemingsraden over de winstbestemming. Juridische argumenten speelden geen rol. Je kunt er voor of tegen zijn dat een ondernemingsraad dat recht krijgt, maar je kunt niet zeggen dat het juridisch niet kan.'
Harmen Bockma

