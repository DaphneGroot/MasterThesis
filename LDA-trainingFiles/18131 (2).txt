Babette van Veen.
Babette van Veen (Utrecht, 30 april 1968) is een Nederlands actrice en zangeres.
Biografie.
Babette van Veen is de dochter van Herman van Veen en Marijke Hoffman. Na de scheiding van haar ouders groeide ze op in Breukelen bij haar moeder en stiefvader. Na haar middelbare school studeerde ze aan de Kleinkunstacademie in Antwerpen.
Televisie.
Van Veen is vooral bekend geworden met haar rol als Linda Dekker in "Goede tijden, slechte tijden". Van Veen speelde de rol van 1 oktober 1990 tot 2 januari 1998. Na deze rol speelde Van Veen de rol van Annette van Dobbenburgh in "Combat". Eind 2005 keerde Van Veen voor drie maanden terug als Linda Dekker in "Goede tijden, slechte tijden".
In 2015 keerde Van Veen opnieuw terug als Linda in GTST. Deze keer heeft "Linda" haar zoon en (uiteindelijk ook haar) dochter meegenomen.
Eerder speelde Van Veen ook al de rol van Willeke in de Vlaamse soap "Familie" (VTM, 1995).
In het najaar van 2006 deed ze mee in "Dancing on Ice", een coproductie van VTM en RTL 4. Ze lag er na de tweede aflevering uit, na de skate-off tegen John Williams.
In 2011 speelde Van Veen ook mee in "Raveleijn" als Sophie Woudenberg. In het najaar van 2012 kreeg Van Veen de rol van Inge Bakker in "VRijland". Van Veen moest onverwacht stoppen na één seizoen, nadat de actrice die haar dochter speelde besloot te stoppen. Hierdoor was er geen inhoud meer voor haar rol.
Film.
Van Veen speelde in verschillende films: "Blueberry Hill", "Brylcream Boulevard" en de door haar vader geregisseerde film "Nachtvlinder". Ze speelde hierin naast onder anderen Karin Bloemen en Ramses Shaffy. In "Joris & Boris en het Geheim van de Tempel" speelde Van Veen de rol van hogepriesteres Kathiakasos.
Musical en theater.
Vanaf 5 september 2002 tot en met 3 mei 2003 speelde Van Veen in de musical "Aladdin". In datzelfde jaar en opvolgend speelde ze een rol in de rondreizende muzikale theatershow "De Kameleon Ontvoerd". Hierin vertolkte zij de rol van Mem Klinkhamer, het personage van de gelijknamige boeken van auteur Hotze de Roos dat in de films werd gespeeld door Dominique van Vliet. In 2009 speelde ze de rol van Marjorie Houseman in "Dirty Dancing". Het seizoen daarna toerde zij met een eigen liedjesprogramma langs diverse theaters. In 2012 toerde ze samen met Mike Boddé, Thomas van Luyn en Frits Lambrechts in de "de nieuwe Mike & Thomas Kerstrevue". In 2013 vervangt ze Marieke Klooster in "Vrouw Holland".
Loopbaan als zangeres.
Daarnaast maakte Van Veen samen met "GTST"-collega's Guusje Nederhorst en Katja Schuurman deel uit van de meidenband Linda, Roos & Jessica. Hiermee zong ze de nummer 1-hit "Ademnood" (1995), gevolgd door nog een paar hits, zoals "Alles of niets", "Lange nacht", "Druppels" en "1999 X". Na drie jaar werd de groep alweer opgeheven.
Van Veen begeleidde verschillende artiesten met haar eigen (cover)band "Rent A Vip", met als bezetting Lana Wolf, Gonny Buurmeester, Marcel Dorenbos, Oscar Kraal en Bobby Jacobs.
In 2005 bracht Van Veen haar eerste soloalbum uit, getiteld: "Winter". In 2009 verscheen het vervolg hierop, "Vertrouwelijk".
Lijstduwer.
Voor de Europese Parlementsverkiezingen van mei 2014 en de Tweede Kamerverkiezingen in 2017 stond Van Veen op de kandidatenlijst van de Partij voor de Dieren.
Discografie.
Zie ook: Linda, Roos & Jessica
Privéleven.
Op 27 augustus 1998 trouwde Van Veen met tv-presentator Bas Westerweel. Tezamen hebben ze twee zoons. Ze waren woonachtig in Maarssen. Op 28 november 2010 maakte ze via een persbericht op haar website bekend dat ze gingen scheiden. In 2014 was zij als lijstduwer kandidaat voor de verkiezing van de leden van het Europees Parlement voor de Partij voor de Dieren. Van Veen woont in Soest.
Babette is de halfzus van kleinkunstzangeres Anne van Veen.
