	Intel wast witter
	Racewagens racen harder. Wolkenluchten verschuiven onheilspellender. Scarlatti klinkt als Scarlatti. En wie door de opengewerkte ruggengraat van The Ultimate Human Body (educatieve software over het menselijk lichaam) vliegt, weet dat de Amerikaanse chipfabrikant Intel weer eens schoner wast dan ooit tevoren. Witter dan wit! Sneller dan snel! Eindelijk schoon! Dankzij een nieuwe technologie die MMX heet, maar evenzogoed 'een nieuw chemisch middel' had kunnen heten, of 'unieke megaperls', of gewoon 'power' wanneer die toevoeging na Omo niet zulke akelige bijgedachten had opgeroepen.
Met viervijfde van de wereldmarkt voor processoren (zeg maar: de hersenen) in personal computers is Intel onbetwist marktleider. Dat is al zo sinds de ingenieurs in Californi 25 jaar geleden de eerste chip bedachten, zonder dat ze toen in de gaten hadden welke goudader ze hadden aangeboord. Zelfs toen IBM in 1981 de eerste personal computer lanceerde, de pc die werkte op een chip van Intel, dacht Intel in alle onschuld niet meer dan tienduizend van die chips per jaar te verkopen. Inmiddels verkoopt het miljardenbedrijf jaarlijks tientallen miljoenen chips.
Sinds de eerste chip, zijn de processoren van Intel - en van concurrenten als Cyrix en AMD - steeds beter geworden en steeds sneller, zijn ze opgetuigd met steeds meer transistoren die steeds dichter op elkaar gepakt zitten. Intels beste chip telt nu 5,5 miljoen transistoren, en als de ontwikkeling zich gewoon voortzet, denkt het bedrijf over tien jaar stukjes elektronica bijeen te knutselen waarop 350 miljoen transistoren zitten.
Wie een pc bezit, heeft gemengde gevoelens over dat fenomeen van voortdurende verbetering. Het is boeiend en opent almaar nieuwe horizonten, maar het betekent ook dat zijn dure apparaat per definitie snel veroudert. Wie nu in de winkel een pc van tweeduizend gulden koopt, heeft op straat een apparaat in handen dat in principe al de helft minder waard is.
Uiteindelijk legt een koper zich neer bij de periodieke geheel vernieuwde en veel betere chip van Intel - wat moet hij anders? Maar afgelopen woensdag heeft het bedrijf in het Louvre in Parijs en iets later in de Verenigde Staten gebroken met het oude patroon. Tijdens de persconferenties toonde Intel een nieuwe chip die geen nieuwe chip is, maar een oude, ietwat aangepaste chip. Zoiets als een machientjes met wat nieuwe radertjes.
De populaire Pentium-chip wordt voortaan verkocht met een technologie die MMX heet, ofwel multimedia-extensie, maar toch vooral associaties oproept met wasmiddelreclames. Je kunt je afvragen waarom Intel voor die marketing-aanpak heeft gekozen, voor een zo nietszeggende naam die fel gekleurd boven het serene Intel-logo wordt geplakt. Dat is des te eigenaardiger als je bedenkt dat Intel een vermogen heeft uitgegeven om van naam met de Intel-Insidecampagne een van de bekendste merken ter wereld te maken.
De bijgedachten hebben waarschijnlijk meer te maken met die rare naam dan met de MMX-technologie zelf. Tenminste n pc-fabrikant die de chip gaat gebruiken in zijn producten, Compaq, rept al gewoon van de 'super-pc'. En Intel, dat van de belangrijkste ontwikkeling in tien jaar spreekt, beweert dat de verbeterde Pentiumchip 60 procent sneller werkt als hij wordt gebruikt voor multimedia. Computerspelletjes zien er beter uit, digitaal geluid klinkt minder ingeblikt, spraak- en handschriftherkenning komen dichterbij, en langzaam maar zeker wordt het draaglijk om op een pc naar videobeelden te kijken.
Hoogstwaarschijnlijk wordt MMX dit jaar een even belangrijke noviteit als de eerste Pentiumprocessor was, met dien verstande dat de Pentium voor zowel de zakelijke markt was bedoeld als voor de gewone consument, terwijl MMX echt alleen bedoeld is voor consumenten die spelletjes spelen of die andere multimedia-toepassingen gebruiken. Intel gaat het MMX-principe ook toepassen op zijn chips voor de zakelijke markt (de Pentium Pro) en op de echt nieuwe processoren die dit jaar uitkomen en nu alleen nog bekend zijn onder de codenaam Klamath.
Overigens zullen alleen de snelste Pentium-pc's worden uitgerust met MMX. Wie zo'n machine wil hebben, zal merken dat die niet eens veel duurder is dan een gewone Pentium-pc: hooguit enkele honderden guldens.
Henk Blanken

Foto
	De pentium processor met MMX-technologie. FOTO INTEL

