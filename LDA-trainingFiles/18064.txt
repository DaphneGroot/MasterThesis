 MEERDERHEID BEVOLKING TEGEN LAGER SALARIS OUDEREN. 
 AMSTERDAM, 29 jan (Reuter) - Liefst 11 op de 12 werknemers, ofwel zo'n 92 procent, in Nederland is het niet eens met de stelling dat oudere werknemers minder moeten gaan verdienen omdat zij minder presteren, aldus de Industriebond FNV. 
 De vakbond baseert dit op een onderzoek dat zij door het NIPO heeft laten instellen onder 500 personen uit de Nederlandse beroepsbevolking. 
 Driekwart van de ondervraagden vindt dat er in een goed personeelsbeleid geen ruimte is voor loonsverlaging. 
 "De bond ziet in deze cijfers een ondersteuning van haar beleid," aldus de Industriebond FNV. 
 Over het algemeen wordt positief geoordeeld over de waarde van werknemers van 50 jaar en ouder, waarbij bijvoorbeeld vier van de 10 ondervraagden van mening zijn dat ouderen meer verantwoordelijkheidsgevoel hebben dan jongeren. 
 Op de vraag of ouderen meer dan wel minder presteren zegt 71 procent dat leeftijd daarbij niets uitmaakt. 
 Volgens de vakbond maakt de leeftijd van de ondervraagden vrijwel niets uit wat betreft de antwoorden en waren zowel jongeren als ouderen het in overgrote mate oneens met de voorgelegde stelling over loonsverlaging voor ouderen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
