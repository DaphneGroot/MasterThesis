Keerkring.
De keerkringen zijn bijzondere parallellen. De ene keerkring bevindt zich op ongeveer 23½° noorderbreedte (de Kreeftskeerkring) en de andere op ongeveer 23½° zuiderbreedte (de Steenbokskeerkring). De exacte breedte is 23,439°. Deze is gelijk aan de inclinatie van de aardas ten opzichte van de baan van de aarde rond de zon. Het gebied tussen de keerkringen wordt de tropen genoemd.
Zonnestand.
Doordat de aardas een hoek maakt ten opzichte van de baan rond de zon, bereikt de zon voor een waarnemer niet op elke datum dezelfde maximale hoogte.
Op of rond 21 juni staat de zon loodrecht boven de Kreeftskeerkring. Op het noordelijk halfrond begint dan de zomer, op het zuidelijk halfrond begint dan de winter. Volgens de astrologische traditie staat de zon op dat moment in het sterrenbeeld Kreeft ("Cancer"). Ten gevolge van precessie is dit astronomisch beschouwd niet juist. In werkelijkheid staat de zon sinds 1990 tijdens de zomerzonnewende op het noordelijk halfrond in het sterrenbeeld Stier.
Als op of rond 22 december de zon loodrecht boven de Steenbokskeerkring staat, is de situatie net omgekeerd. Dan begint op het noordelijk halfrond de winter, terwijl het zuidelijk halfrond aan het begin van de zomer staat. De zon staat op dat moment volgens de astrologische traditie in het sterrenbeeld Steenbok ("Capricornus"), in werkelijkheid is dat de Boogschutter.
Zenit.
Enkel op of tussen de keerkringen kan de zon 's middags in het zenit, dat is; loodrecht boven de waarnemer, staan.
Ten noorden van de kreeftskeerkring staat de zon 's middags altijd in het zuiden. Ten zuiden van de steenbokskeerkring staat zij 's middags altijd in het noorden. "Tussen" de keerkringen zijn beide mogelijk naargelang het seizoen en staat ze twee keer per jaar in het zenit. "Op de keerkringen zélf" is dat eenmaal het geval.
Meetkundig gezien zijn de keerkringen kleincirkels van een bol.
