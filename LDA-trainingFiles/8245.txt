Acrocanthosaurus.
"Acrocanthosaurus" is een monotypisch geslacht van vleesetende theropode dinosauriërs behorend tot de groep van de Carnosauria, dat tijdens het vroege Krijt leefde in het gebied van het huidige Oklahoma.
In het voorjaar van 1940 werd John Willis Stovall bericht dat er in Atoka County grote botten gevonden waren op de boerderij van Herman Arnold. Deze onderzocht hij in april van dat jaar samen met Charles Newton Gould, de vroegere directeur van de "Oklahoma Geological Survey". Hij liet de botten opgraven in het kader van een werkverschaffingsproject. Een kilometer oostelijker werd toen een tweede skelet ontdekt op het land van boer W.P. Cochran. Dit werd opgegraven in 1941. In 1947 schreef Wann Langston jr. er een scriptie over, waarin hij het dier "Acrocanthus" noemde. Dit is een ongeldige "nomen ex dissertatione".
De typesoort "Acrocanthosaurus atokensis" werd in 1950 benoemd en beschreven door Stovall en Langston. De geslachtsnaam betekent "hoge doorn-reptiel" vanuit het Oudgrieks ἄκρος, "akros", "op de top", en ἄκανθα, "akantha", "doorn". De soortaanduiding verwijst naar het plaatsje Atoka.
Het holotype, MOU 8-0-S9 (later OMNH 10146) is opgegraven in een laag van de Antlersformatie die dateert uit het Aptien-Albien. Het is het specimen opgegraven op de "Cochran Farm" en bestaat uit een vrij volledig skelet met schedel. Het paratype is MOU 8-0-S8 (later OMNH 10147), het oorspronkelijke skelet. Het is van een groter individu en mist de schedel. Een derde skelet, specimen SMU 74646, werd in 1998 uit Texas gemeld. Een vierde, NCSM 14345, is in 2000 uit Oklahoma gemeld en wordt tentoongesteld in het "North Carolina Museum of Natural Sciences" in Raleigh. Het is het grootste bekende exemplaar met de meest volledige schedel.
"Acrocanthosaurus" was wat kleiner dan de, overigens niet nauw verwante, "Tyrannosaurus". Hij is een verre verwant van "Allosaurus" en vermoedelijk een basaal lid van de Carcharodontosauridae.
Acrocanthosaurus in vergelijking met een mens
