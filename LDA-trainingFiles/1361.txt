	EMU beklemd tussen tijdschema en Duitse en Franse problemen
	Van onze redactie economie
AMSTERDAM
Theo Waigel, de Duitse minister van Financiën en vader van het Stabiliteitspact, zei deze week in de Süddeutsche Zeitung het 'schizofreen' te vinden dat er zo veel buitenlanders in Duitsland werken 'omdat de Duitsers die banen niet willen'. Helmut Kohl, geconfronteerd met de hoogste werkloosheid sinds 1945, zei dat Duitsland op een of andere manier het aantal buitenlandse arbeidskrachten moet verminderen 'zodat er meer banen voor Duitsers vrijkomen'.
Zo hoog is de nood al gestegen.
Meer dan vier miljoen werkloze Duitsers, dat is 10,8 procent van de beroepsbevolking, het Europese gemiddelde. De bondskanselier blijft echter volhouden dat bij de eeuwwisseling de werkloosheid zal zijn gehalveerd. Het is een ambitieuze belofte, gaf hij zelf toe, maar dat is geen reden om erop terug te komen.
Zijn grootste en dringendste probleem is echter het snel terugwijkende perspectief op het lidmaatschap van de Economische en Monetaire Unie (EMU). De economische groei verslapt. Van 2,9 procent in 1994 en 1,9 procent vorig jaar naar 1,4 procent dit jaar. Daar staat tegenover de door de Duitse bondskanselier hardnekkig vastgehouden voorspelling van een groei van 2,5 procent voor dit jaar.
Het maakt weinig indruk. In het kielzog van de Britse minister van Financiën, Kenneth Clarke, gaat The Guardian er voetstoots vanuit dat Duitsland, maar ook Frankrijk, dit jaar niet slagen voor het examen dat toegang geeft tot de EMU.
Een van de vereisten voor toetreding tot de EMU is een begrotingstekort van niet meer dan 3 procent. Vorig jaar kwam Duitsland uit op 3,5 procent. Sindsdien zijn de vooruitzichten verslechterd. De raming voor dit jaar bedraagt nu 3,9 procent. Kohl moet een list verzinnen en wel snel.
De EMU is zo dichtbij dat afblazen niet meer mogelijk is. De valutamarkten zullen zeggen: zie je wel, we hadden gelijk. Een tweede start voor de EMU zit er op korte termijn niet in. De Europese Unie staat dan een diepe crisis te wachten. Ze wordt teruggeworpen op wat is bereikt: een (gedeeltelijk) vrije interne markt. De uitbreiding van de Unie naar het Oosten staat dan eveneens op losse schroeven. Een mislukken van de EMU zal de animo om straks in Amsterdam, of later, het Europees Verdrag te herzien - óók nodig voor de komende uitbreiding - doen verflauwen.
Europa zit steeds meer benard in enerzijds de tijdsklem van het EMU-verdrag en anderzijds de onmogelijkheid van zowel Duitsland als Frankrijk om op overtuigende wijze te voldoen aan de vereisten die dat verdrag stelt. En zonder deze grootmachten is er geen EMU.
Als er voor de EMU praktisch en politiek geen weg terug is dan moet worden gekozen voor een EMU-tweede keus. Een start met in ieder geval een zeer beperkt aantal landen en een soepeler hantering van de criteria, waaraan Frankrijk en Duitsland kunnen voldoen.
Het is de weg van de vlucht naar voren, redden wat er nog te redden valt. Zonder echte coördinatie van beleid ontstaat het gevaar dat de landen elkaar in beleid beconcurreren in steeds fraaiere aanbiedingen aan investeerders en bedrijfsleven, teneinde een hoge economische groei te bereiken. Dat in zo'n situatie de sociale zekerheid in ruime zin het onderspit delft, is uitvoerig beschreven door Ad Geelhoed, de secretaris-generaal van Economische Zaken. Grote, sterke landen kunnen zich meer permitteren dan kleine en zwakkere landen. Wil je een interne markt, zoals de Europese Unie, dan moet je ook zorgen voor een markt met gelijke voorwaarden. Dan volstaat niet het opruimen van barrières.
Een centralistische benadering bergt het gevaar van bureaucratie in zich. Vrijheid, blijheid en ieder voor zich is eveneens ongewenst. Dat Geelhoed van zijn eigen geloof is gevallen, doet aan zijn eerdere waarschuwing tegen het ontbreken van beleidscoördinatie niets af.
Harry van Seumeren

