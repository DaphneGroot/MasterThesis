	Dagen vol zoet en droevig verlangen; VERZAMELD WERK VAN BOENIN EN BOELGAKOV
	IN ZIJN autobiografie Geheugen, spreek vertelt Vladimir Nabokov over een ontmoeting die hij ooit, eind jaren dertig in Parijs, gehad heeft met zijn toen beroemde landgenoot, de schrijver Ivan Boenin. Boenin was tijdens de Russische revolutie uitgeweken naar Parijs en was daar blijven wonen. Hij was er bovendien weer aan het werk gegaan; hij schreef en publiceerde er, naast verhalen, vanaf 1927 de autobiografische roman Het leven van Arsenjev. Ook Nabokov was een balling, ongeveer om dezelfde redenen als Boenin: de pleitbezorgers van de Russische revolutie hadden het niet zo op de telgen van de oude Russische adel, en nadat die pleitbezorgers machthebbers waren geworden, zocht de adel een veilig heenkomen.
In Parijs, dikwijls. Ook Nabokov woonde daar ten tijde van de ontmoeting met Boenin. Zijn oudere collega nodigde hem uit voor de lunch, kennelijk nog niet wetend hoe een hekel Nabokov had aan cafs en restaurants. Onder het eten probeerde Boenin Nabokov te verleiden tot openhartige gesprekken over het leven in het oude Rusland, het leven in de landhuizen, met bedienden, eindeloze theevisites, jachtpartijen en wat dies meer zij, en in een moeite door tot bespiegelingen over het einde der tijden dat, gegeven de jongste ontwikkelingen en vooral de teloorgang van d t Rusland, onmiskenbaar ophanden was.
Aan Nabokov had hij een kwaaie. Die hield niet van wat hij elders, in een eerdere versie van Geheugen, spreek, 'het losknopen van mijn ziel' noemt. Voor zelfgenoegzaam klagen, lekker samen somberen en gelijk hebben, was hij niet in de wieg gelegd, zelfs niet als dat kon tijdens een maaltijd met een Nobelprijswinnaar (Boenin kreeg de prijs in 1933).
Het is een interessant tafereeltje, twee zonen van het oude Rusland, beiden van adel, beiden schrijver, zij het dat de een nog maar aan het begin van zijn oeuvre stond en de ander de hoogtepunten daaruit al tot stand had gebracht, als ballingen aan een tafeltje in een Parijs caf, pratend over vroeger. De een vol overgave, de ander met tegenzin. Het boeiende zit niet alleen in de materile overeenkomsten tussen hen beiden, in de vergelijkbaarheid van hun beider levenslot, maar vooral in de omstandigheid dat ze alletwee in hun autobiografie de chroniqueur en de interpretator, de beschrijver en de duider, van de historische achtergrond van dat lot zouden worden.
Boenin was het al; zijn Het leven van Arsenjev was, met het verschijnen van het tweede deel, in 1933, voltooid. Nabokov had er in 1936 een begin mee gemaakt: toen verscheen, in het Frans, een hoofdstuk van wat pas veel later Speak, Memory zou worden, het boek waaraan hij in zekere zin zijn hele leven gewerkt heeft en dat pas in 1967 zijn definitieve gestalte zou krijgen. Ofschoon Boenin bijna dertig jaar ouder was dan Nabokov - hij was van 1870, Nabokov van 1899 - en de wereld van dat oude Rusland oneindig veel beter had gekend, domweg doordat hij er veel meer uit eigen waarneming van wist, staat nog te bezien wie er beter in geslaagd is de ziel van dat land, van die verloren wereld bloot te leggen.
De een legde weliswaar al bij een eerste gezamenlijke lunch zijn diepste roerselen op tafel, als een belijdend discipel van Dostojevski prompt afdalend in het ondergrondse van zijn levensgevoel, de ander zou mettertijd een systematische afkeer ontwikkelen van iedere vorm van zielenknijperij. Maar dat zegt nog niet veel over de waarde van wat zij onafhankelijk van elkaar over de diepere achtergronden van hun levensverhaal op papier zouden krijgen.
Het leven van Arsenjev is de meest zwelgende schildering daarvan die men zich maar kan voorstellen. Zelden zal iemand zich zo ongeremd hebben overgegeven aan de sentimentele kanten van zijn levensgeschiedenis als Boenin in dat boek doet, een boek dat als een roman lijkt te beginnen, maar algauw een onverholen reeks herinneringen wordt. Dat zijn veeleer herinneringen aan stemmingen en landschappen, aan impressies en sfeergevoelens, dan aan gebeurtenissen en handelingen. Zo precies en klinisch als Nabokov in Geheugen, spreek is over feiten en data, zo associatief en weemoedig is Boenin - zo vaag ook.
Het is, in zijn boek, zelfs niet helemaal duidelijk waar hij precies vandaan komt. Ja, de namen van de landgoederen van zijn jeugd worden genoemd en van de dorpjes die bij die landgoederen hoorden, maar vind die maar eens terug op de immense kaart van prerevolutionaire Russische landgoederen en dorpjes. Het stadje waar de jonge Arsenjev het gymnasium bezoekt en onderworpen wordt aan de humeuren en gefnuikte ambities van leraren in de provincie, blijft zo onbepaald als dergelijke plekken zijn in Tsjechovs toneelstukken. Wat telt is de sfeer die er hangt, niet hoe ze heten en waar ze precies liggen; het universele, het exemplarische desnoods, is belangrijker dan het specifieke.
Ze gaan er kapot, de onderwijzers en gemankeerde dichters en geleerden uit Tsjechovs tragische komedies. En als Boenins Arsenjev niet had uitgekeken en geen forse dosis mazzel had gehad, was ook hij er te gronde gegaan. 'Ik herinner me vrij veel van die nare korte dagen', laat hij Arsenjev zeggen, 'vol zoet en droevig verlangen.'
Dat verlangen richt zich op wat elders te halen valt, in de oneindig grote buitenwereld die zich ver achter de op zichzelf toch al verre einder van de landerijen rond het landhuis bevindt. Tegelijkertijd wordt het bovenal gekoesterd en lijkt het niet in aanmerking te willen komen voor verwerkelijking.
@@0IER@@0 ET IS HET verlangen naar de stad, naar het leven - naar Petersburg, op zijn minst, maar liever nog naar Parijs, naar Rome. Het 'We gaan naar Moskou'-gevoel uit Tsjechovs Drie zusters is het allesoverheersende sentiment dat ook het leven van de jonge, zwijmelende dichter op het landgoed van de Arsenjevs domineert.
De stations die na uren met het rijtuig worden bereikt, wekken de zucht naar 'verten waarheen de vluchten ganzen onder de sombere en kille hemel onderweg zijn'. Machtige symbolen worden 'de locomotieven gebiedend en lokkend', die elkaar 'somber en vrij toeroepen in de vorstige, hoorbare stilte, waar het station ligt dat ook opwinding brengt met zijn geuren - van gebakken pasteitjes, samowars en koffie - vermengd met de geur van steenkool, dat wil zeggen met de geur van locomotieven die dag en nacht van hier naar alle delen van Rusland vertrekken'.
Het hete verlangen dampt er vanaf - inderdaad, als stoom die ontsnapt aan een stilstaande locomotief, zinderend van ongeduld de reis aan te vangen, maar ondertussen wel uitgerangeerd op een emplacement in de onbepaalde oneindigheid. Orel - Orjol - en Charkov zijn de noemenswaardige steden die voorlopig de reikwijdte van Arsenjevs horizon bepalen, en ver daarachter ligt Petersburg, waar de tijdschriften verschijnen waarin hij als puber zijn eerste gedichten publiceert, net als zijn geestelijke vader, Boenin, die er op 17-jarige leeftijd in debuteerde. Odessa en vervolgens Parijs komen pas later, als de geschiedenis korte metten heeft gemaakt met de wereld die hem zo vertrouwd is. De verwezenlijking van het verlangen is eerder een manifestatie van het noodlot dan een gevolg van ondernemingszin.
Boenin heeft hartstochtelijk en langdurig gereisd; door zijn spoedige succes als schrijver kon hij het zich veroorloven en hij verbleef geruime tijd in India en in het Midden-Oosten. Het verlangen weg te komen is vanaf de eerste bladzijde van Het leven van Arsenjev de drijfveer van zijn leven. 'Martelend en zoet was mijn liefde voor de wereld, voor het leven', laat Boenin Arsenjev verderop in het boek zeggen. De tochten van zijn voorvaderen naar de Kaukasus, ver in het zuiden, om er deel te nemen aan oorlogen, staan hem zijn jeugdlang helder voor ogen. Lermontov en, vanzelfsprekend, Poesjkin zijn zijn voorbeelden, en het ware leven dat hij in Tolstoj's Oorlog en Vrede aantreft, doet hem zwijmelen. Hij wil deelnemen, kijken en schrijven, maar weet zich veroordeeld tot de landerige verveling van het leven op zo'n afgelegen landgoed.
Dat gekoesterde verlangen naar de grote wereld mag dan de drijfveer zijn van de half fictieve, half met Boenin zelf samenvallende jonge Arsenjev, de drijfveer van Het leven van Arsenjev is onmiskenbaar precies omgekeerd; het is Boenins heimwee naar Die Welt von Gestern. Het Rusland waarin hij opgroeide, is weg, definitief en onherstelbaar verloren; de wereld waaraan hij had willen vertellen hoe het hem vergaan is, wat zijn vlucht in de wijde wereld hem heeft opgeleverd, is te gronde. Ziedaar de beweegreden om in Parijs met Nabokov herinneringen te gaan ophalen en over het einde der tijden te gaan speculeren.
In zijn verhalen, waarvan er in het derde deel van zijn in het Nederlands verschijnende verzamelde werken ook weer enkele tientallen zijn opgenomen, komen we die wereld tegen op een manier die doet denken aan Toergenjevs Jagersverhalen en de korte verhalen van Tsjechov. Tsjechov heeft hij gekend - Boenin schreef zelfs een boekje over hem. En de streek van Orel, waar Arsenjev heen reist, is die waarin Toergenjev zijn jagersverhalen situeerde. Het landgoed van Lermontov, ten slotte, is het eerste schrijversdomein dat de naar de roem van het dichterschap hunkerende, enigszins byronistische Arsenjev, met eigen ogen waarneemt.
Boenin werd in 1870 geboren en groeide op tijdens de hoogtijdagen van het Russisch tsarisme, toen het land gaandeweg werd ontsloten en een snelle economische ontwikkeling doormaakte, die tevens een zekere europeanisering met zich meebracht. Hij stierf in 1953, acht maanden na Stalin: twee wereldoorlogen gezien die zijn vaderland niet ongemoeid hadden gelaten, en een hele reeks revoluties die het in de vorm waarin hij het gekend had, van de kaart hadden geveegd. Zijn verhalen zijn van begin tot eind een poging aansluiting te vinden bij de schrijvers die hij in zijn jeugd bewonderd en gekend had - ze horen bij die van Tsjechov, Toergenjev en Lermontov. Ze maken Boenins oeuvre tot een hoogtepunt van de negentiende-eeuwse Russische literatuur, zij het eentje dat in de twintigste eeuw ontstaan is - een halve eeuw te laat in de tijd, een eeuwigheid te laat in de geschiedenis.
Het leven van Arsenjev is een poging te redden wat er te redden valt, een ontwapenende reeks indrukken, beelden, geuren en geluiden. Sentimenteel tot en met, maar zo verlokkend als die eindeloze geschiedenis zelf.
@@0IER@@0 R IS vermoedelijk geen groter verschil in sfeer en ambitie denkbaar dan tussen Boenins autobiografische roman en Michail Boelgakovs De meester en Margarita - ook een autobiografische roman. Het potische realisme is in Boelgakovs boek ver te zoeken: zijn wereld is die van een ongrijpbare en veelal ook onbegrijpelijke reeks gebeurtenissen. Ook Boelgakov heeft geprobeerd die te ontlopen, maar hij is, na een korte periode van ballingschap in Berlijn, ernaar terugkeerd. Zijn versie van zijn eigen levensgeschiedenis is geen beschrijving, maar een bewerking die denkelijk tegelijkertijd een poging tot verwerking is geweest.
Hij heeft geweten dat er geen weg terug is, hoeveel nostalgie je ook koestert. Het beeld dat het geheugen te bieden heeft, is net zozeer aan gruzelementen gegaan als de werkelijkheid waarop het teruggaat. En dus heeft beschrijven geen zin, maar komt het aan op schrijven - op zoeken en construeren, op fabuleren om erachter te komen wat die werkelijkheid bezielt. De geschiedenis, zelfs zijn eigen geschiedenis, is niet langer het gevolg van een reeks stollingsprocessen, maar het dynamische product van een faustiaans misverstand.
De meester en Margarita is een groteske, spookachtige roman, waarin het autobiografische hooguit te duiden valt. De afwisseling van het verhaal van Pontius Pilatus met dat van een aantal artistieke Moscovieten die in handen vallen van een boosaardige tovenaar, onttrekt de erin geboekstaafde voorvallen meteen aan de realiteit. Pilatus heeft Christus gezien, die buitenaardse godenzoon, die onveranderlijke norm, en hij heeft hem laten terechtstellen. 'Quod scripti, scripti', heeft hij de murmurerende joden voorgehouden: wat ik geschreven heb, heb ik geschreven - en moge het voor eeuwig vaststaan.
Vergeet het maar, weet Boelgakov. De werkelijkheid is ongrijpbaar, tenzij wij een poging doen haar te begrijpen door ons in te leven en ons eraan over te geven. Er is een diabolisch contract voor nodig en er wordt een onvoorstelbare hoeveelheid narigheid door teweeggebracht, maar het is wel onze enige kans. Boenin ontmoette zijn Gretchen op een naburig landgoed, in de straten van een haveloos dorp en even later in de provinciestad - Boelgakovs Margarita is het kind van de metropool. De stilstand heeft plaatsgemaakt voor een draaikolk, en die benvloedt ook het schrijven - zelfs van een autobiografische roman. Iedere zin, iedere scne is weliswaar een beeld, maar een beeld van taal - beeldspraak. De roman is niet alleen een aaneenschakeling van metaforen, maar op zichzelf weer een metafoor.
Boelgakov schreef De meester en Margarita ongeveer in dezelfde tijd als waarin Boenin zijn Arsenjev schreef: hij begon er in 1928 aan en bleef er tot vlak voor zijn dood, in 1940, aan werken. Zijn methode lijkt wat dat betreft op die van Nabokov: schrijven is herschrijven, herinneringen boekstaven is vooral een vorm vinden voor die herinneringen.
Het boek buitelde pas halverwege de jaren zestig de literatuur binnen: pas toen verscheen er een Russische editie van, die door middel van talrijke rap na elkaar uitkomende vertalingen ook de westerse wereld bereikte en Boelgakovs naam als een van de belangrijkste Russische schrijvers van deze eeuw vestigde. Doordat er verschillende versies van het manuscript bestonden en er bovendien verschillende versies niet meer van bestaan, heeft het tot na de grote veranderingen in Rusland van de late jaren tachtig en de vroege jaren negentig geduurd, voordat er een definitieve, tekstgetrouwe editie van het boek beschikbaar kwam.
Vertaler Marko Fondse was er indertijd al als de kippen bij: zijn eerste Nederlandse vertaling van De meester en Margarita is van 1968 en werd mettertijd een aantal keren herdrukt. Het was een meesterlijke vertaling, met grote nauwgezetheid vervaardigd op grond van de toen bestaande edities. Voor de uitgave van Boelgakovs verzamelde werken in de Russische Bibliotheek heeft hij die vertaling nu herzien, samen met zijn collega en leerling, de vertaalster Aai Prins. Ik ben ervan overtuigd dat hun versie een hoogtepunt is in de buiten het Russisch verschenen edities van Boelgakovs modern classic. Ze is gesteld in een keer op keer innemend precieze taal, waarin het enigszins bizarre van woordkeus en zinswendingen de lectuur tot een ononderbroken reeks venijnige hersenprikkels maakt.
Wat is het jammer dat uitgeverij Van Oorschot zich geen persklaarmaker meer kan veroorloven, die ervoor zorgt dat deze prachtige en prachtig uitgegeven boeken ook een smetteloze, dat wil zeggen: zet- en drukfoutloze, tekst krijgen.
Michal Zeeman
I.A. Boenin: Verzamelde Werken deel III. Het leven van Arsenjev. Verhalen 1937-1952.
Vertaald uit het Russisch door Margriet Berg en Marja Wiebes.
Van Oorschot; 600 pagina's;  79,-.
Na 31 december  95,-.
ISBN 90 282 0877 1.
M.A. Boelgakov: Verzamelde Werken deel III. De meester en Margarita.
Vertaald uit het Russisch door Marko Fondse en Aai Prins.
Van Oorschot; 452 pagina's;  65,-.
Na 31 december  79,-.
ISBN 90 282 0879 8.

Foto
	Michail Boelgakov (tweede van links) met vrienden in 1926.; Eerste bladzijde van de derde versie van 'De meester en Margarita' (1932). FOTO'S UIT 'A PICTORIAL BIOGRAPHY OF MIKHAIL BOELGAKOV'

