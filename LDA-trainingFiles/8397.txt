Herman Brood.
Buste van Herman Brood in Zwolle
Graffiti in Delft in 2004 ter nagedachtenis aan Brood
Black Francis brengt een hommage aan Herman Brood naast zijn standbeeld in Zwolle op 29 februari 2008
Hermanus (Herman) Brood (Zwolle, 5 november 1946 – Amsterdam, 11 juli 2001) was een Nederlandse zanger, kunstschilder, pianist, acteur en auteur. Brood onderscheidde zich door zijn kenmerkende zangstem en muzikale diversiteit. Hij was de Nederlandse belichaming van het hedonistische credo "Sex, drugs & rock 'n' roll".
Nadat amfetamine en jarenlang stevig alcoholgebruik z'n lichaam in hoge mate hadden verwoest, vertoonde Brood standaardontwenningsverschijnselen zoals incontinentie, epilepsie en delirium tremens. Vier maanden voor zijn vijfenvijftigste verjaardag sprong hij met een afscheidsbriefje op zak de dood tegemoet vanaf het dak van het Amsterdamse Hilton-hotel.
Biografie.
Brood kreeg zijn eerste pianolessen in 1959. Op school kon hij niet goed meekomen; het liefst zat hij wat op een piano te pingelen in het verlopen fabriekje van zijn vader. Brood ging in 1964 naar de Kunstacademie in Arnhem en werd lid van de lokale beatgroep The Moans. De band deed veel optredens voor Amerikaanse militairen in West-Duitsland en Brood kreeg weleens een pilletje toegeschoven om wakker te blijven. Zo begon zijn verslaving. In 1967 stapte hij over naar Cuby and the Blizzards. Hij ontmoette de toenmalige Miss Groningen Tekie Buissink, met wie hij een kortstondige relatie had. Op 24 mei 1968 werd hun zoon Marcel geboren. Toen de platenmaatschappij vernam dat hij drugs gebruikte werd hij uit de band gezet. Er volgde een onduidelijke periode waarin Brood regelmatig in de gevangenis belandde wegens inbraken en handel in drugs.
Begin 1974 deed hij mee aan een Cuby and the Blizzards-reünie voor het VARA-televisieprogramma Nederpopzien. Vanaf dit moment pakte hij zijn muzikale carrière weer op. Hij speelde korte tijd in de Noord-Hollandse formatie Stud en nam een album op met onder anderen Jan Akkerman onder de naam Flash & Dance Band. Vervolgens trad hij toe tot de band Vitesse. Na het debuutalbum in 1975 verliet hij deze weer.
In 1976 vond een cruciale ontmoeting plaats. Brood speelde mee in Cuby and the Blizzards, die voor korte tijd was heropgericht, toen hij in café 't Pleintje in Winschoten de naald van zijn injectiespuit in een prullenmand liet vallen. De eigenaar van het café, Koos van Dijk, kwam binnen toen Brood in de prullenmand op zoek was naar zijn naald. In plaats van Brood buiten de deur te zetten, keerde Van Dijk de prullenmand om en zocht ijverig mee. Vanaf dat moment trad Van Dijk op als Broods zaakwaarnemer; hij zou dit blijven tot Broods dood in 2001.
Brood verliet Cuby and the Blizzards en begon zijn eigen formatie: Herman Brood & His Wild Romance (zie ook: Wild Romance). In 1977 kwam het album "Street" uit dat enthousiast werd ontvangen. In 1978 volgde "Shpritsz". De single "Saturday Night" werd een grote hit. Duitsland en Frankrijk raakten geïnteresseerd. Brood werkte in 1979 mee aan de film "Cha Cha" van Herbert Curiël en trad in de film in het huwelijk met punk-operazangeres Nina Hagen. Ook bracht hij met een aantal leden van zijn band onder de naam De Breedbekkikkers een carnavalsnummer "Maak van uw scheet een donderslag" uit. In hetzelfde jaar vertrok hij naar de Verenigde Staten. Maar een Amerikaanse tournee werd geen succes en het in de VS geproduceerde album "Go Nutz" (1980) werd zowel daar als in Nederland afgekraakt. Hierop zakte de carrière van Brood in.
In 1984 kwam hij met het album "The Brood" dat positief werd ontvangen. In hetzelfde jaar nam hij met Doe Maar-zanger Henny Vrienten de single "Als je wint" op, dat in de top 10 van de hitlijsten belandde. Naast dit nummer, nam hij dat jaar ook nog een ander, Engelstalig reggaenummer op, "Tattoo song" dat eveneens een hit werd. In 1985 trad hij in het huwelijk met Xandra Jansen. Samen hadden ze twee kinderen en een aangenomen dochter.
In de jaren daarna waaierde zijn carrière uit. Brood acteerde in een toneelstuk en een speelfilm, maar vooral in zijn eigen leven. Eind jaren negentig trad hij samen met Bart Chabot en Jules Deelder op in het theater met de voorstelling Apocrief. Ook werd hij steeds actiever als kunstschilder. Hij werkte op groot formaat en met felle kleuren, waarbij zijn werk stond in de traditie van de Cobra. In Leidschendam decoreerde hij een parkeergarage met acht enorme wandschilderingen die jarenlang het straatbeeld bepaalden. De keuze voor primaire kleuren kwam grotendeels voort uit noodzaak, omdat hij kleurenblind was. Vaak bracht hij met zwarte verf letters aan op zijn werk. De handtekening 'brood' vormt veelal een opvallend onderdeel van het schilderij. Ondanks het kleurgebruik hebben de schilderijen een wat trieste uitstraling. Brood bleef daarnaast actief in de muziek, maar zijn albums uit deze periode haalden niet meer het niveau van "Shpritsz". Beroemd werd hij met zijn openlijke uitspraken in de pers over seks en drugsgebruik. Hij genoot van alle aandacht en werd de bekendste harddrugsgebruiker in Nederland; de 'nationale knuffeljunk'.
Persoonlijke leven.
Herman Brood had verschillende langere relaties. Eind jaren zeventig ging hij met de Haagse Dorien, voor wie hij het nummer "Doreen" schreef, dat op Shpritsz staat. Tijdens de tournee door Amerika ontmoette hij Laurie McAllister, bassiste in de band The Runaways. Ook met haar had hij enkele jaren verkering. In 1983 leerde Brood de Brabantse Xandra Jansen kennen in de Amsterdamse discotheek '36 op de schaal van Richter', waar zij achter de bar stond. Ze trouwden op 3 januari 1985. In juli van dat jaar werd dochter Lola Pop Brood geboren. Zij was niet het eerste kind van Brood. In 1968 was hij vader geworden van zoon Marcel Buissink, die werd geboren na een one-night-stand met een Gronings model. In 1994 beviel Xandra Jansen van een tweede dochter, Holly Mae Brood, die echter niet verwekt was door Brood. Hij beschouwde Holly Mae echter wel als zijn eigen dochter en zij draagt ook officieel zijn achternaam, omdat ze geboren werd binnen het huwelijk van Brood en Jansen. Hoewel hij een aantal jaren niet bij zijn gezin woonde maar in zijn atelier, en veelvuldig vreemdging, is hij nooit van Xandra Brood gescheiden.
Drugsgebruik en overlijden.
Men stond perplex, evenals zijn platenlabel, omdat Brood, volgens Henkjan Smits, bezig zou zijn aan een groot project, namelijk een jarenvijftigsoulplaat met een groot orkest en onder meer samenwerkingen met Ann Peebles en Ray Charles. In de periode kort na zijn dood ontstond een levendige handel in schilderijen en zeefdrukken van Brood, waarbij ook vervalsingen opdoken. Brood werd gecremeerd in Westgaarde en zijn as werd begraven in een urnengraf op Zorgvlied waarop een reuzegrote grijze vrouwelijke engel staat (met op de rug bij de rechtervleugel een antikledingdiefstalknop).
In 2006 schreef Wild Romance-gitarist Dany Lademacher een boek over zijn periode met Herman Brood. Later dat jaar verscheen de film "Wild Romance", waarin Daniël Boissevain de rol van Herman Brood speelde. Zeven jaar na de dood van Herman Brood werd er in 2008 een onbekend nummer van de zanger gevonden en uitgebracht. "Papa komt vanavond niet thuis" is een samenwerking met rapper MC Drama, destijds een vriend van Brood. Samen schreven zij het nummer in 1998.
Tentoonstelling.
Na Broods overlijden was in 2002 in het Cobra Museum in Amstelveen een eerste overzichtstentoonstelling van zijn werk te zien, met daarnaast foto's, gemaakt door zijn vriend, de fotograaf Anton Corbijn. Eerder was het werk van Brood museaal nooit erkend. Er waren echter wel veel liefhebbers en zijn schilderwerk werd goed verkocht.
In december 2005 werd in Wageningen een Herman Brood-museum geopend. Het museum, dat gratis toegankelijk is, beschikt over de grootste collectie originele schilderijen, zeefdrukken en tekeningen. Ook zijn er altijd wat beschilderde sculpturen en objecten, een zeer uitgebreide collectie (zeldzame) lp's en singles, de originele botsauto van Brood en een aantal van zijn persoonlijke bezittingen te bezichtigen.
Op 5 november 2006 werd er in de rock art-galerie in Hoek van Holland een expositie geopend over Herman Brood onder de titel "Brood's leven". Hier was een gecombineerd overzicht te zien van Herman Broods muziek en kunst.
Van 5 november 2006 tot 28 januari 2007 werd het volledige atelier overgeplaatst naar het Groninger Museum om daar ter ere van de film "Wild Romance", die tevens in Groningen in première ging, tentoongesteld te worden. De tentoonstelling, genaamd "Cha Cha. Fenomeen Herman Brood", richtte zich op het atelier van de kunstenaar, de plek waar Brood veel van zijn schilderijen maakte, muziek componeerde, teksten schreef, vaak sliep en zijn onconventionele levenswijze vrij spel had. Zijn echte atelier nabij het Spui in Amsterdam was sinds de dood van Brood vrijwel onaangeroerd gebleven. In april 2008 werd het atelier uiteindelijk toch ontruimd.
Op 13 mei 2011 werd de Herman Brood Gallery geopend in het Westcord Art Hotel in Amsterdam, met veelal niet eerder tentoongestelde grote doeken en verschillende zeefdrukken.
Tussen 11 mei 2014 en 24 augustus 2014 was er in het Willem Van Haren Museum in Heerenveen een tentoonstelling. Hier hingen vooral schilderijen uit de collectie van Koos van Dijk.
Muurschilderingen.
In Leidschendam decoreerde Brood de parkeergarage van het winkelcentrum Leidsenhage met acht enorme wandschilderingen. De decoraties werden in 2011 verwijderd door Unibail-Rodamco, eigenaar van de garage, en geschonken aan het Herman Brood museum in Wageningen. Hieronder een aantal van deze werken.
Singles.
Gebaseerd op gegevens van de Nederlandse Top 40.
