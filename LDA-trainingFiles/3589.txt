	Alles gehad,maar het is niets geweest Bob Dylan is bevrijd van zijn 'writer's block'
	JULI 1996. In een Italiaanse treincoup las ik in de krant het verslag van Bob Dylans concert, de avond voordien in Ferrara. 'Was je er ook?', sprak een jongen van negentien me aan. Luca, zo heette hij, slikte om zijn emotie te verbergen. Hij had nooit gedacht dat 'die oude man' z¢ goed zou zijn. 'Daarmee vergeleken stellen die bandjes van mijn generatie toch niet veel voor.' In een roes had hij de rugzak vastgesnoerd om Dylans sporen te volgen richting Pistoia, de volgende halte van zijn Never Ending Tour. Een stel Amerikaanse toeristen, door omstandigheden gedwongen te luistervinken, staarde ons ongelovig aan: 'Bob Dylan? Die is toch dood?'
Dylan, die onlangs ook door het Vaticaan een profeet van hetzelfde niveau als Jezus werd genoemd, had het in 1985 al gezegd: 'Het is me soms niet duidelijk of mensen denken dat ik nog leef of al dood ben.' Eind mei werd hij door sommige media al gretig ten grave gedragen nadat hij met een 'potentieel fatale' hartinfectie in het ziekenhuis was opgenomen.
De gezaghebbende criticus Greil Marcus was ziedend om zoveel voorbarigheid. In Interview merkte hij bitter op: 'Artiesten die na hun vermeende moment van glorie onder ons blijven, zijn een storend geheugensteuntje voor een publiek dat, meer dan die artiesten zelf, gefaald heeft zijn beloften waar te maken. Tegenover de arrogantie en domheid van de media staat het misschien weinig bekende maar onomstotelijke feit dat Dylan niet alleen leeft, maar zich als kunstenaar op het hoogtepunt van zijn kunnen bevindt.'
Met dat laatste doelde Marcus zowel op Dylans live-act ('hij staat al een paar jaar in brand'), als op de nieuwe cd Time Out of Mind, die hij in alle exclusiviteit al had mogen beluisteren.
Paradoxaal genoeg lijkt het erop dat de necrologien in America hun louterende effect niet hebben gemist - Dylan was afgelopen zomer ¡n bij de zelfbenoemde ridders van de goede smaak. Op 3 augustus nam Dylan de lier weer op. In Absolutely Sweet Marie, de vaste opener van de recente Amerikaanse tour, diste hij het gevleugelde 'I waited for you when I was half sick' op.
Het publiek in de volgestroomde amfitheaters reageerde uitzinnig. Losgeslagen menigten deinden tussen het stagediven door in ter plekke ontworpen choreografien. 'Het ziet er naar uit dat we ons hier uit de voeten moeten maken', grapte Dylan in Philadelphia, terwijl hij een paar meiden uit de klauwen van overijverige security-mensen redde. Om daarna terug te komen voor een extatisch It Ain't Me Babe, met forse stemuithalen die aan duidelijkheid niets te wensen overlieten: 'It ain't me you're looking for, babe.'
Het is buiten de mainstream doorgedrongen dat hij, om met Marcus te spreken, 'in brand staat'. Maar hoe vindt een jong publiek de weg naar een artiest die consequent weigert zichzelf te promoten? Er tekenen zich een paar profielen af. Ten eerste zijn er de recidivisten, die Dylan voor het eerst zagen omstreeks 1994 (Woodstock II), en telkens terugkomen als hij in de buurt is. Een tweede groep zijn verweesde Grateful-Dead-sympathisanten: na de dood van Jerry Garcia is Dylan voor hen de enige artiest met street credibility die een kortstondige ontsnapping uit hun cocon rechtvaardigt. Maar de meest bizarre factor van belang heet Jakob, Dylans jongste zoon, in eigen land ondertussen superster en sekssymbool.
In mei werden de eerste rijen op het concert van Jakobs band The Wallflowers in Amsterdam nog bevolkt door een handvol getrouwen ('Bobcats') die naar Bob's boy gingen kijken. In de States doet zich al het omgekeerde voor. Maar wie de zaal binnengaat uit nieuwsgierigheid naar Jakob's dad komt vaak als een Luca uit Ferrara naar buiten.
Volgens zijn manager heeft Dylan Time Out of Mind, zijn eerste plaat met oorspronkelijk eigen werk sinds zeven jaar, speciaal gemaakt voor alle Lucaatjes uit Ferrara. Een paar jaar terug had hij een uitleg bedacht voor iets dat misschien gewoon een writer's block was: er waren voldoende Dylan-songs in omloop; alles wat er nog bijkwam, zou nodeloos verwarring zaaien. Maar toen hij merkte dat het andere mensen waren die naar zijn optredens kwamen, is hij van mening veranderd.
De opnamen vonden plaats in januari in Miami onder de supervisie van Daniel Lanois. Lanois had al een hand in een vorige mijlpaal uit Dylans oeuvre (Oh Mercy uit 1989), maar blijft een controversile keuze. Niet iedereen vindt zijn voorliefde voor de echokamer te verzoenen met Dylans rootsy aanpak.
Ook mocht het geen Oh Mercy deel twee worden. In 1989 prees Dylan Lanois om diens vermogen zo'n sereniteit te creren dat hij niet in de gaten had dat er werd opgenomen. De georkestreerde chaos waarin Dylan deze keer zijn muzikanten opzettelijk heeft ondergedompeld, herinnert echter veeleer aan verhalen over de Desire-sessies.
De muzikanten mochten het instrument waarop ze uitblinken niet beroeren, tenzij er nog iemand anders meespeelde. In de praktijk stonden binnen n ruimte drie bands tegelijk live te musiceren (met onder anderen Jim Dickinson en Augie Myers op toetsen, Jim Keltner en Brian Blade op drums, Bucky Baxter en Cindy Cashdollar op pedal steel). Er was geen gelegenheid tot soleren, iedereen werd verondersteld 'spontaan' op de situatie te reageren.
Er werd volgens gitarist Duke Robillard (van The Fabulous Thunderbirds) een enorme hoeveelheid songs opgenomen, genoeg voor verschillende platen. Bij elke herneming werden de nummers in een andere richting gestuurd. Herhaling was verboden. Dylan zelf wijzigde onophoudelijk zowel de frasering als de teksten. Wie hem met een Nobelprijs voor literatuur wil opzadelen, heeft hij in een persbericht van Columbia Records al discreet teruggefloten: het is een 'performance record'. De teksten zijn slechts relevant voorzover ze een organisch deel uitmaken van de uitvoering.
Een obsessieve cultus van de spontaneteit behoort tot de kern van Dylans esthetica. Wat niet vanzelf komt, interesseert hem niet. Hij grijpt niet terug naar het idioom, maar wel naar de uitgangspunten van de jazz. In die zin lijkt hij ook op een Cobra-schilder: het wordingsproces is een deel van het kunstwerk. Maar als kijker, of luisteraar, hebben we daar normaal geen toegang meer toe. Zo hebben we nu wel een versie van Time Out of Mind. Maar welke versie?
In elk geval een die ons vanaf de eerste noot een grauwe kerker inzuigt. 'I'm walking, through streets that are dead/ Walking with you in my head/ My feet are so tired/ My brain is so wired/ And the clouds are weeping', luiden de eerste verzen van het openingsnummer Love Sick. De toon is gezet. Zelfmedelijden en genadeloze zelfontmaskering houden elkaar in een wurggreep. De tandem Dylan/Lanois baggert door het slijk van tweehonderd jaar Amerikaanse roots-muziek (een nummer heet trouwens Dirt Road Blues).
Genreconventies worden omarmd en weer afgestoten. De taal is van franje en breedsprakigheid ontdaan. Thema's als verraad, zelfbedrog, wraak, verval en onvermogen heeft Dylan natuurlijk al eerder aangeraakt. Maar de sporen van zijn hernieuwde verdieping in het muzikale erfgoed, die in de jaren negentig in twee cover-cd's met verloren gewaande schatten resulteerde, zijn onmiskenbaar. Er treedt een symbiose op tussen het persoonlijke en het collectieve geheugen, dat van het wilde, diepe Amerika. Het oorspronkelijke en het traditionele versmelten tot een objet trouv.
De ik-persoon in de elf songs heeft alles gehad, maar het is niets geweest. 'I was born here and I'll die here/ Against my will/ I know it looks like I'm moving/ But I'm standing still/ Every nerve in my body is so vacant and numb/ I can't even remember what it was/ I came here to get away from', luidt het in Not Dark Yet, een bloedstollende ballad die al van gene zijde opklinkt.
De cd eindigt met Highlands, een tegen de zeventien minuten aan hikkende, bezwerend monotone talking blues. In een veelgelaagde bewustzijnsstroom, met inbegrip van een hilarisch mini-scenario, is de ikpersoon (Dylan?) toerist van zichzelf. 'All the young men with the young women looking so good/ I'd trade places with any of them.' Time Out of Mind is onversneden Dylan: extreem, vol weerhaken, nergens mee te vergelijken en naar geldende marketingnormen volstrekt onverkoopbaar.
Bob Dylan: Time Out of Mind. Columbia 486 936 2.

Foto
	Bob DylanFOTO REUTER

