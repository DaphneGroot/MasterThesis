Dit was het nieuws.
"Dit was het nieuws" was een televisieprogramma waarin twee teams satirische opmerkingen maken over het nieuws van de voorgaande week. Het programma heeft de vorm van een spelprogramma, waarin twee teams onder leiding van een spelleider tegen elkaar strijden. De puntentelling is niet belangrijk ("we kijken even naar de stand") ook al wordt er wel aan het einde een winnaar aangewezen. Elk team bestond uit een vaste teamleider en een wekelijkse gast.
Het programma werd van 1996 tot eind 2009 uitgezonden door de TROS. Op 5 juni 2010 heeft RTL 4 één nieuwe aflevering uitgezonden. Dit betrof een eenmalige special die grotendeels in het teken stond van de Tweede Kamerverkiezingen. Na het succes van deze special werden er vanaf 21 mei 2011 ook reguliere afleveringen bij RTL 4 uitgezonden.
Op 18 december 2015 maakte RTL bekend definitief te stoppen met "Dit was het nieuws".
Geschiedenis.
"Dit was het nieuws" is gebaseerd op het BBC-televisieprogramma "Have I Got News for You". Op 28 juni 1996 zond de TROS de eerste "Dit was het nieuws" uit op Nederland 2. De teamleiders waren Thomas Acda en Raoul Heertje, de spelleider Harm Edens. Aanvankelijk wekte het programma dezelfde indruk als veel andere mislukte pogingen tot satirische televisie in Nederland, maar dankzij de ledenraad van de TROS kreeg het programma de kans om uit te groeien tot een geslaagde variant op het Britse voorbeeld.
Bezetting.
De kern van medewerkers bleef gelijk tot en met het zesde seizoen (2000), waarna Thomas Acda ermee stopte vanwege zijn zangcarrière met Paul de Munnik (Acda en de Munnik). De zevende serie bestond uit een aantal specials over het EK met Heertje en Peter Heerschop. Voor het volgende seizoen werd Marc-Marie Huijbregts als teamleider aangetrokken. Hij oogstte zo'n succes dat hij een eigen programma kreeg bij de KRO. Van 2001 tot en met 2010 was Jan Jaap van der Wal de vaste teamleider.
In het voorjaar van 2011 nam Thomas Acda zijn rol als teamleider weer op zich. Hiermee was de kern van vaste medewerkers tot eind 2014 weer terug in de originele setting, toen Heertje na 33 seizoenen en ruim 200 afleveringen aangaf te stoppen als teamleider. In een reactie hierop gaf Acda aan te twijfelen over zijn toekomst bij "Dit was het nieuws", om uiteindelijk te besluiten om eveneens te stoppen met het programma. Als hun opvolgers werden Martijn Koning en Daniël Arends aangesteld.
Van TROS naar RTL.
Sinds het begin groeiden de kijkcijfers en werd het steeds bekender. Desondanks besloot de TROS in 2009 om te stoppen met het programma. Hoewel andere publieke omroepen interesse hadden getoond in het programma, was de netmanager van Nederland 1, Marcel Peek, van mening dat het programma moest stoppen. Hij vond dat de gasten niet altijd goed genoeg waren en dat er te weinig afleveringen per jaar werden gemaakt. Op 19 december werd, na dertien jaar en iets meer dan 150 afleveringen, de laatste aflevering uitgezonden bij de TROS.
RTL was geïnteresseerd in overname van het programma en zond op 5 juni 2010 één proefaflevering van "Dit was het nieuws" uit die volledig gewijd was aan de Tweede Kamerverkiezingen van dat jaar. Aan de hand van deze uitzending besloot RTL nieuwe afleveringen te bestellen en sindsdien is " Dit was het nieuws" te zien op RTL 4.
Tekstschrijvers.
De productie van "Dit was het nieuws" is sinds 1997 in handen van Angelique de Vries.
