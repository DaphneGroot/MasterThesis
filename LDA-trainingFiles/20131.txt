Straat Magellaan.
Straat Magellaan. (Jodocus Hondius - 1606. Noord en zuid zijn verwisseld)
De Straat Magellaan is een zeestraat in het zuidelijkste deel van Zuid-Amerika, gelegen tussen Patagonië in het noorden en Vuurland in het zuiden. Hij is genoemd naar de Portugese ontdekkingsreiziger Ferdinand Magellaan, die er in 1520 voor het eerst doorheen voer gedurende zijn reis om de wereld.
De straat is 600 kilometer lang, en telt vele eilanden. De oevers van de straat behoren tot het grondgebied van Chili.
Tot de opening van het Panamakanaal in 1914 was deze straat een belangrijke route om beschermd tegen het vaak zeer slechte weer naar de Stille Oceaan te varen. Het kleinere aantal kilometer t.o.v. het varen om de zuidpunt van Zuid Amerika is niet zo spectaculair. Eerst was deze route enkel bekend bij de Portugezen en Spanjaarden, maar later passeerden ook Engelsen en Nederlanders de doorgang. Tot aan de ontdekking in 1616 van Straat Le Maire door Jacob le Maire en Willem Cornelisz Schouten was de Straat Magellaan de enige bekende vaarweg om de Stille Oceaan te bereiken.
Spelling.
De juiste spellingswijze van de naam van de zeestraat ligt niet vast. "Straat (van) Magellaan" wordt het meest gebruikt. Daarnaast zijn echter ook de namen "Magalhãesstraat", "Magallanesstraat", "Straat Magallanes", "Straat (van) Magalhães" en variaties in gebruik.
Trivia.
Campana de Roldan is op deze kaart van Battista Agnese uit 1544 te zien als derde links van onder
De Vlaming Roldán de Argote (Roeland van Brugge) was de eerste van de expeditie van Magellaan die de Stille Oceaan zag. Hij was schutter in de vloot van Magellaan en werd er met enkele anderen op uit gestuurd om met een sloep uit te vinden of de straat niet doodlopend was. Ze verkenden talloze baaien, en uiteindelijk beklom Roldán de Argote een berg waar hij vaststelde dat de straat uitliep in de Stille Oceaan. Nu nog staat de berg als ’Monte Campana de Roldán’ bekend.
