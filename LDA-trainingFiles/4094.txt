	'Onmisbaar' boek over basisschool al te positief
	NA DE EEUWWISSELING is Nederland definitief ontzuild. In het onderwijs bestaan dan alleen pedagogische stromingen, maar afzonderlijke katholieke, protestantse of islamitische scholen komen niet meer voor. Die indruk zou het boek De basisschool op weg naar 2006 makkelijk kunnen wekken. Want in de tweehonderd pagina's van dit standaardwerk, bedoeld voor studenten op de pedagogische academies en ouders, komt de verzuiling niet meer voor.
Ruim tien jaar na de moeizame samenvoeging van kleuter- en lager onderwijs is de basisschool in een stroomversnelling terechtgekomen, en bestaat er zeker behoefte aan een boek dat al die ontwikkelingen in hun samenhang beschrijft. Verrassend is het daarom dat de auteurs Jos Ahlers en Kees Vreugdenhil geen letter besteden aan de verzuiling, of beter gezegd de ontzuiling. De komende tijd zullen de grenzen tussen de hoofdstromen protestant, katholiek en openbaar vervagen, maar tegelijkertijd groeien bijzondere richtingen als hindoestaanse, islamitische, reformatorische en algemeen bijzondere scholen.
Die ontwikkeling zal ook op scholen zelf nog onrust veroorzaken. Want moet de katholieke school nog wel het bordje katholiek op de muur laten hangen of kan zij met instemming van het bestuur een andere kleur aannemen? Hoe ga je als Nederlandse leerkracht om met de leefregels van de islamitische school waar je werkt?
Het zijn realistische vragen voor de komende tien jaar, maar zelfs een schets van die problematiek is niet terug te vinden. Voor een boek dat zichzelf aanprijst als onmisbaar voor de bibliotheek van elke basisschool, dat de pretentie heef van een standaardwerk, is dat een misser.
De basisschool op weg naar 2006 concentreert zich op het lesgeven, op de pedagogiek. Gezien de achtergrond van de auteurs Ahlers - oud-hoofdredacteur van het blad School - en Vreugdenhil - lid van de directie van het Algemeen Pedagogisch Studiecentrum - is dat niet zo verwonderlijk. Centraal in het boek staat het omgaan met verschillen, de belangrijkste opdracht waarvoor de basisschool de komende tijd staat.
Want het overheidsbeleid is er immers overduidelijk op gericht zoveel mogelijk kinderen op de eigen basisschool in de buurt op te vangen, ook als ze een handicap hebben of met leerproblemen kampen. Een nobel streven, dat inderdaad vraagt om een steviger aandacht voor de pedagogiek van de basisschool.
In vier prototypen beschrijven Ahlers en Vreugdenhil uitvoerig de manier waarop scholen met die opdracht omgaan. Van de leerstofgerichte school met een grote nadruk op het stimuleren van prestaties met een strakke leiding tot de situatiegerichte school, waar de lessen aansluiten op de belevingswereld van de kinderen en er sprake is van 'collegiaal leiderschap'. De eerste oogt streng en strak georganiseerd, de laatste gezellig en soms wat chaotisch. Maar achter die uiterlijkheden ligt in beide gevallen een doordachte aanpak.
Interessant is de speciale aandacht voor de 'moderne Nederlandse pedagogen' die de laatste jaren naam maken. Het gaat om de (in 1993 overleden) hoogleraar psychologische functieleer Carel van Pareren, de voormalige kleuterleidster Frea Janssen-Vos en de hoogleraar orthopedagogiek Luc Stevens. Alle drie werken zij op het snijvlak van theorie en praktijk. Zo werd op basis van het werk van Van Parreren de leesmethode Lees je wijzer ontwikkeld en gebruikt men zijn ideen voor programma's gymnastiek en het analyseren van rekenproblemen.
Janssen-Vos concentreert zich op de moeizame overstap van de kleutergroepen naar groep drie in haar 'basisontwikkeling'. Het boek Naar lezen, schrijven en rekenen probeert een brug te slaan over de kloof die nu bestaat tussen het spelend leren en het echte schoolwerk dat in groep drie begint.
Stevens' adaptief onderwijs is een model voor de hele basisschool. Hij gaat daarbij uit van drie basisbehoeften van kinderen: het geloof in eigen kunnen, zelfstandig handelen en waardering van anderen. Door het gedrag van kinderen te observeren kunnen leerkrachten veel problemen voorkomen, zodat noodhulp achteraf overbodig wordt. Door een videocamera in de klas te plaatsen, kan de leerkracht ook van tijd tot tijd zijn eigen gedrag analyseren, wat tot verrassende verbetering leidt.
Het is een jammer dat niet uitgebreider wordt ingegaan op de theorie en praktijk van deze drie onderwijsvernieuwers, omdat zij overduidelijk een impuls zijn voor de Nederlandse pedagogiek. In plaats daarvan is veel aandacht uitgetrokken voor de traditionele vernieuwers als Pankhurst (Dalton), Montessori, Freinet, Petersen (Jenaplan) en Steiner (vrije school). De makke is echter dat al die richtingen alleen maar beschreven worden, zonder ook maar iets van de discussie aan te stippen die er rondom deze stromingen bestaat.
Zo wordt bijvoorbeeld het leesonderwijs van deze 'traditionele vernieuwers' als Freinet, Montessori en Jenaplan door de Onderwijsinspectie als wat al te traditioneel afgeschilderd. Hun methoden zijn in de jaren dertig blijven steken en gewone scholen boeken met moderne leesmethodes betere resultaten.
De vrije scholen waren de afgelopen twee jaar het mikpunt van veel kritiek. Niet alleen vanwege racistische opvattingen van hun grondlegger Steiner, maar ook door het dogmatisch toepassen van zijn filosofie. Door het bestrijden van linkshandigheid, afwijzen van computers en geloof in rencarnatie doen zij een tikkeltje wereldvreemd aan. Terwijl in de vrije-schoolbeweging zelf inmiddels een heftige discussie over de noodzaak van modernisering is losgebarsten, moet de lezer van het boek het doen met de opmerking dat 'oprechte betrokkenheid met het welzijn van de kinderen boven twijfel verheven is'.
Kritiek, discussie of zelfs maar beschouwing over de pedagogische stromingen lijken taboe. Maar het is die opgewekte toon die het boek van de eerste tot de laatste bladzijde typeert. Al op pagina 18 is de juichende boodschap: 'Het basisonderwijs wordt steeds beter' en 'hoera voor de leraren basisonderwijs'. Op die goednieuwstoon valt wel wat af te dingen. In de visitatierapporten over de pedagogische academies worden behoorlijk wat kritische noten gekraakt over de opleiding en instelling van de toekomstige onderwijzers. Opvallend is bijvoorbeeld dat pabo-studenten zo weinig lezen over hun werk en niet terugblikken op hun handelen. Het is juist die zelfanalyse die Van Parreren, Janssen-Vos en Stevens leerkrachten proberen bij te brengen.
Het is bekend dat Ahlers en Vreugdenhil echt begaan zijn met het lot van het onderwijs, maar dat is nog geen rechtvaardiging om lastige discussies uit de weg te gaan. Misschien hebben zij het veelgeplaagde onderwijs niet opnieuw met kritiek willen overladen. En een vleugje optimisme kan natuurlijk aanstekelijk werken, maar als het leraarsberoep niet of nauwelijks wordt geproblematiseerd, doen zij hun lezers - pabo-studenten - tekort en nemen ze hen niet serieus.
Het is voor zowel ouders als pabo-studenten bovendien een weinig praktisch boek. In zijn algemeenheid wordt er wel over segregatie gesproken, maar weinig hoe een school kan omgaan met het weglopen van witte ouders als het aantal allochtonen toeneemt. En juist dat is wat veel pabo-studenten in de harde realiteit de komende tien jaar zullen tegenkomen.
De belangrijkste operatie die nu voor de deur staat, de integratie van het gewone basisonderwijs met de speciale scholen, wordt evenmin geproblematiseerd. Toch is dat voor aanstaande docenten basisonderwijs en ouders een interessant thema. Want natuurlijk kan het maatschappelijk een goed streven zijn om ook kinderen met leerachterstanden, opvoedingsproblemen of handicaps in een gewone school op te vangen. Maar het roept tegelijkertijd allerlei vragen op.
Hoe ga je bijvoorbeeld om met de allerergste etterbakken, wat zeg je tegen ouders die klagen dat achterblijvers extra aandacht krijgen of moeite hebben met een mongool in de klas? De toekomstschets van Ahlers en Vreugdenhil verliest zich in optimisme en noemt elke uitdaging 'interessant en inspirerend'. Maar als de dilemma's ongenoemd blijven, overtuigt zo'n constante goednieuwsshow niet.
Robert Sikkes
Jos Ahlers en Kees Vreugdenhil: De basisschool op weg naar 2006.
Van Tricht; 200 pagina's;  60,00.
ISBN 90 73460 96 4 W.

Foto
	Rekenles in groep 3 van een basisschool in Gouda. FOTO WIM RUIGROK - DE VOLKSKRANT

