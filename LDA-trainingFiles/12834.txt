Tyrreense Zee.
De Tyrreense Zee (Italiaans: "Mar Tirreno") is een zee in Zuid-Europa, gelegen ten zuidwesten van het Apennijns Schiereiland, ten noorden van Sicilië, ten zuidoosten van Corsica en ten oosten van Sardinië. Op het vasteland liggen de regio's Latium, Campanië, Calabrië en Toscane aan deze zee.
De Tyrreense Zee maakt deel uit van de Middellandse Zee. De Straat van Messina vormt de verbinding met de Ionische Zee, die eveneens deel uitmaakt van de Middellandse Zee.
De naam van de zee is afgeleid van het woord "Tyrrhênoi", het woord waarmee in de Oudheid de Etrusken werden aangeduid door de Grieken. Omdat zij stadstaatjes langs deze zee hadden noemden de Grieken ze "de zee van de Tyrrhênoi". De Romeinen noemden haar vroeger ook wel Mare Nostrum (Latijn: "onze zee"). Later gebruikten ze deze naam voor de gehele Middellandse Zee.
In de Tyrreense Zee mondden in de Oudheid de Tiber nabij Ostia en de Magra nabij Luna uit.
