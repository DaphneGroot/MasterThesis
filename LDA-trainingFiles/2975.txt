	Samenwerking met Antillen op cultureel gebied
	ANP
ZOETERMEER
De Nederlandse Antillen, Aruba en Nederland gaan de komende vier jaar nauwer samenwerken op cultureel gebied. Vooral het culturele erfgoed - met name de monumentenzorg - krijgt meer aandacht. De culturele uitwisseling tussen de partners wordt systematischer opgezet. De verantwoordelijke bewindslieden hebben hiertoe zaterdag op Curaçao een overeenkomst getekend.
Curaçao besteedt al langere tijd aandacht aan zijn monumenten. De Antillen en Nederland ondernemen al pogingen Willemstad op de Werelderfgoedlijst te krijgen van de Unesco. De overeenkomst moet leiden tot een monumentenzorg op alle eilanden, met inbegrip van Aruba.
Bij de culturele uitwisseling zullen Nederland, de Nederlandse Antillen en Aruba zich richten op taal en literatuur, podiumkunsten, beeldende kunst en media. Het Fonds voor de Podiumkunsten wordt betrokken bij de uitvoering van de activiteiten. Ook radio- en televisieprogramma's zullen vaker worden uitgewisseld.
De overeenkomst regelt ook de uitwisseling van wetenschappers. Samenwerking in de wetenschapsbeoefening gebeurt via contacten tussen universiteiten en wetenschappelijke instituten.

