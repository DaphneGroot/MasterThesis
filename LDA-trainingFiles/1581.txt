	Beleggers speculeren massaal op overname Cap Gemini door Debis
	Van onze verslaggever
Geert-Jan Bogaerts

AMSTERDAM

Beleggers hebben de afgelopen week massaal gespeculeerd op een overname van de Franse automatiseerder Cap Gemini Sogeti. Het Duitse Debis, onderdeel van Daimler Benz, zou de meerderheid van de aandelen willen overnemen. Debis bezit al ongeveer een kwart van de aandelen van Cap Gemini Sogeti.
Ook de Nederlandse werkmaatschappij Cap Volmac zou daardoor in Duitse handen komen. Op de Amsterdamse beurs steeg de koers van het automatiseringsfonds deze week met bijna 12 procent. Vrijdag kwam de koers zelfs even boven de 62 gulden.
Een woordvoerder van Cap Volmac in Utrecht zei vrijdag op de hoogte te zijn van wat hij 'geruchten in de markt' noemt. Volgens hem echter is er geen formeel contact geweest tussen Cap Volmac en Debis. 'Wij zijn overigens ook niet de eerst aangewezen partij om mee te praten. Dat is onze grootaandeelhouder, Cap Gemini in Parijs.' Het Franse concern heeft een belang van 59 procent in Cap Volmac.
Een woordvoerder van Daimler-Benz ontkende vrijdagmiddag dat de dochter Debis een meerderheid in Cap Gemini Sogeti zou nastreven. De koers van het Nederlandse beursfonds daalde daarop weer naar 58,90 gulden.
Kort geleden liet hoofddirecteur Klaus Mangold van Debis weten zeer ge√Ønteresseerd te zijn in een uitbreiding van het belang van Debis in Cap Gemini tot een meerderheid. Tegenover het persbureau Bloomberg wilde hij daarover verder niet uitweiden.
Elf maanden geleden noteerde het Nederlandse automatiseringsbedrijf 22,30 gulden. Momenteel zweeft de koers rond de zestig gulden. De beurswaarde van Cap Volmac is hierdoor gestegen van 840 miljoen tot 2,5 miljard gulden.
Er lijkt echter nog een kaper op de kust voor Cap Gemini Sogeti: het eigen management, dat al 19 procent van de aandelen heeft. Een andere grootaandeelhouder, de Franse investeringsmaatschappij CGIP, heeft 20 procent van de stukken maar heeft ook al aangegeven ervan af te willen. Volgens Mangold praat Debis met CGIP over de overname van dit 20-procentsbelang. Als dat lukt, heeft Debis al 45 procent in handen van Cap Gemini. De totale beurswaarde van Cap Gemini, inclusief Cap Volmac, is ruim 16 miljard gulden.
Ingewijden bij Cap Volmac hechten overigens weinig waarde aan de woorden van Mangold. Zij wijzen erop dat Debis gedurende vijf jaar, tot januari vorig jaar, een optie heeft gehad om zijn aandelenbelang uit te breiden tot een meerderheid. Van die optie heeft Debis nooit gebruik gemaakt.

