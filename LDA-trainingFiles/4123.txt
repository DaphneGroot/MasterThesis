	Incorrect gedrag van Newton de magir
	Een paar weken voor zijn dood in 1727 verbrandde Isaac Newton, befaamd natuurkundige, wiskundige, diplomaat en bestuurder van de Britse Munt te Londen in de tuin van zijn huis in Leicester Fields een grote berg papieren.
Persoonlijke zaken die de doodvermoeide hoogbejaarde niet in de openbaarheid wilde, denken sommige historici. Brieven aan familie, bijvoorbeeld, want daarvan zijn er merkwaardig weinig teruggevonden. Of anders waren het misschien duplicaten van stukken uit de administratie van de Munt, die niemand iets aangingen.
Michael White, biograaf van onder anderen Stephen Hawking, Albert Einstein, Charles Darwin, John Lennon en Wolfgang Amadeus Mozart, toont zich met dat soort voorzichtige verklaringen niet tevreden in zijn nieuwe biografie Isaac Newton - The Last Sorcerer. Als het brieven waren, vraagt hij zich af, waarom zijn dan juist enkele brieven waarin Newton er slecht vanaf komt, wl bewaard gebleven? De ijdele en neurotische geleerde zou die op zo'n moment zeker hebben vernietigd.
Behalve Newtons verre neef en vertrouweling John Conduitt, die hem bij de opruiming assisteerde, blijkt er nog een getuige te zijn geweest van de verbrandingen. Deze Samuel Crell schreef enkele maanden na Newtons dood in een brief aan een vriend dat hij manuscripten in de vlammen had gezien. Waarvan wist hij niet.
Dat Crell geen nadere details geeft, deert biograaf White kennelijk nauwelijks. De heimelijke verbranding moet iets te maken hebben met de relatief onbekende schaduwzijden van de grote geleerde, concludeert hij. Verbrandde hij op het laatste moment de beschamende bewijzen voor zijn langdurige betrokkenheid bij zwarte magie en alchimie?
Dat Isaac Newton (1642-1727) niet de haast bovenmenselijk geniale studeerkamergeleerde was die zijn biografen eeuwenlang van hem hebben gemaakt, is al geruime tijd oud nieuws. In 1831 meldde biograaf Sir David Brewster verbijsterd dat Newton blijkens de stukken belangstelling had gehad voor de alchimie. Lange tijd werden Newtons alchimische experimenten, waarvan hij nauwgezet aantekeningen maakte, nog gerelativeerd en afgeschilderd als een primitieve vorm van serieuze chemie.
Maar een dikke eeuw later, in 1936, kocht de befaamde econoom John Maynard Keynes bij Sotheby's een verzameling paperassen uit Newtons nalatenschap die de universiteit van Cambridge eerder als 'van geen wetenschappelijke waarde' had aangeduid. Hij bestudeerde ze grondig en hield in 1942 een lezing voor de Royal Society, waarin hij aan de hand van de onbekende documenten een controversieel nieuw beeld van de grote geleerde schetste.
Newton, zei hij, deed intensief aan alchimie, numerologie, astrologie, kabbalistiek, zocht het levenselixer, de steen der wijzen en kende de occulte literatuur uitstekend. Tussen 1666 en 1687 hield hij zich zelfs nauwelijks met iets anders bezig.
'Hij was niet de eerste geleerde van het tijdperk van de rede. Hij was de laatste der magirs, van de Babylonirs en Soemerirs, de laatste grote geest die de wereld in ogenschouw nam met dezelfde blik die onze intellectuele erfenis de laatste tienduizend jaar heeft gevormd.'
Tegenwoordig is bekend dat Newton mogelijk veel meer heeft geschreven over theologische en occulte thema's dan over natuurkunde. Dat alles verbranden zou die voorjaarsdag in 1727 niet eens zijn gelukt, al had hij het geprobeerd.
Newtons bijdragen aan de natuurkunde en wiskunde zijn intussen nog even onomstreden als monumentaal. Hoogtepunt is zonder twijfel zijn theorie van de zwaartekracht en hemelmechanica, in 1687 gepubliceerd in Principia Mathematica.
Daarin leidde Newton via berekeningen de wetten van Kepler af die gelden voor de bewegingen van de planeten aan de hemel. De exacte overeenkomst tussen theorie en waarnemingen kon geen toeval zijn. Pas deze eeuw bracht de relativiteitstheorie er enige modificaties op aan.
Newton was niet de man van het naeve heldenverhaal, die in zijn tuin zat te mijmeren en uit de val van een appel de wetten van het universum afleidde, zoveel was allang zeker. Maar was Newton dan een magir die in zijn vrije tijd de moderne natuurwetenschap vorm gaf? Of was hij, omgekeerd, juist een geniaal geleerde die tussen de bedrijven door stiekem ook nog in pruttelende retorten roerde?
Hoe krampachtig White ook een duistere, haast onaangename Newton lijkt te willen schetsen, waarschijnlijker is dat geen van beide opvattingen klopt. Newton onderzocht de natuurlijke wereld met een ongebreidelde nieuwsgierigheid en met alle mogelijke middelen, ook occulte. Het onderscheid tussen beide werelden is van recenter datum.
Dat Newton bijvoorbeeld over zijn meer magische werk niet publiceert, mag in elk geval nauwelijks verbazing wekken; Newton publiceerde uit eigen beweging zelden of helemaal nooit zijn bevindingen. Zelfs de uitgave van Principia Mathematica in 1687 kwam alleen tot stand door langdurige bemiddeling van de jonge astronoom Edmund Halley. Van de teruggetrokken werkende Newton hoefde het niet zo nodig. Sterker, om in elk geval niet lastig gevallen te worden door halfwas critici, schreef hij het dikke werk vervolgens welbewust in extreem technisch jargon.
Reden voor enige koudwatervrees was er zeker. Newton ging met zijn gravitatietheorie lijnrecht in tegen de toen heersende opvattingen over de hemelmechanica. Voor de meeste astronomen was het heelal doortrokken van een ether, waarvan de wervelingen de bewegingen van de planeten regeerden. Voor onzichtbare aantrekkingen was daarin geen plaats, vond bijvoorbeeld ook Christiaan Huygens in Den Haag.
Hedendaagse wetenschapshistorici menen dat Newton zich zonder zijn alchimie nooit voldoende had durven losmaken van die zuiver materialistische opvattingen over de bewegingen aan de hemel. Alleen voor een magir als Newton waren onstoffelijke aantrekkingen en afstotingen acceptabel, die kende hij immers uit de pruttelende retorten in zijn lab. En losgezongen van de traditionele opvattingen kon zijn fenomenaal analytische geest zijn werk doen.
Toch klinkt die visie volgens White nog steeds te veel als een rechtvaardiging achteraf van incorrect gedrag. Wie de naeve heldenverering rond Newton en zijn appel naar het rijk der fabelen verwijst, moet oppassen geen nieuwe mythe te scheppen: het genie dat zich niet van de wijs liet brengen door de warhoofderij waarmee het omging.
Volgens White was Newton hooguit slim genoeg om de meest belastende bewijzen voor die omgang tijdig te verbranden. Wat op zijn beurt ook weer pure speculatie is. Maar een verleidelijke gedachte.
Martijn van Calmthout
Michael White: Isaac Newton - The last sorcerer
Fouth Estate (import Nilsson & Lamm);  71,20
ISBN 1 85702 416 8

Foto
	Het klassieke, maar onjuiste beeld van Newton die een appel ziet vallen en zo op de theorie van de zwaartekracht komt. ILLUSTRATIE UIT BOEK

