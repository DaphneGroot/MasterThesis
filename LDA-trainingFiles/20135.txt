Nissan Motor.
Nissan Motor Co., Ltd (日産自動車株式会社, "Nissan Jidōsha Kabushiki-gaisha") is een Japanse autofabrikant. Het heeft een wereldwijd marktaandeel van zo'n 6%. In de periode 1932 tot en met 1983 werden er tevens auto's onder de naam Datsun verkocht.
Nissan is een van de grotere automobielfabrikanten, na Toyota. In de jaren negentig kwam het concern in financiële problemen. Het Franse autoconcern Renault werd eind 1999 hoofdaandeelhouder (daarmee de facto eigenaar) van Nissan en benoemde Carlos Ghosn als president, om de problemen bij het bedrijf op te lossen.
Geschiedenis.
In 1911 werd in Tokio het bedrijf "Kwaishinisha Motorcar Works" opgericht. Drie jaar later ging de eerste auto in productie, de DAT. DAT was een acroniem van de achternamen van de bedrijfspartners: Kenjiro Den (田 健次郎 Den Kenjirō), Rokuro Aoyama (青山 禄朗 Aoyama Rokurō) en Meitaro Takeuchi (竹内 明太郎 Takeuchi Meitarō).
In 1918 werd Kwaishinisha Motorcar Works hernoemd in "Kwaishinisha Motorcar Works Co." en in 1925 in "DAT Motorcar Co." Het volgende jaar vond er een fusie plaats met 'Jitsuyo Jidosha Co.', een bedrijf uit Osaka.
In 1931 werd de eerste "DATSON" geproduceerd, dit stond voor "Son of DAT". Later zou deze naam veranderd worden in "Datsun" omdat "son" in het Japans ook "verlies" betekent. Twee jaar later verhuisde de firma naar Yokohama en werd een nieuwe naam toegepast "Nissan Motor Company". In hetzelfde jaar presenteert het de Datsun Nissanocar.
Sinds 1996 is Nissan bezig met de ontwikkeling van brandstofceltechnologie. Nissan is lid van de California Fuel Cell Partnership. Vanaf 2001 testen ze de XTerra FCV op de Amerikaanse wegen. In 2002 begonnen we met het testen van de X-Trail FCV (FCV = fuel cell vehicle, auto met brandstofcelmotor) op de openbare weg in Japan. Deze efficiënte hybride FCV heeft een compacte, hoogwaardige lithium-ionenaccu die goedgekeurd is door het ministerie van Land, Infrastructuur en Verkeer. In maart 2004 heeft Nissan de eerste X-Trail FCV met brandstofcelmotor geleased aan Cosmo Oil, een Japans energiebedrijf.
Het Nissan Green Program 2005, een milieuplan voor de middellange termijn, omvat uitgebreide maatregelen voor de bescherming van het milieu, op het gebied van producten, technologieën en recycling. Nissan is bezig met veelomvattende onderzoeks- en ontwikkelingsactiviteiten gericht op het populariseren van auto’s met brandstofcelmotor.
Samenwerking met Renault.
In het laatste decennium van de 20e eeuw stond Nissan er financieel slecht voor. De verkopen vielen tegen en de resultaten waren slecht. Diverse jaren werden met verlies afgesloten en in 1993 bereikte de schuldenlast een hoogtepunt. Door de aflossing van de schulden bleef onvoldoende geld over om te investeren in nieuwe producten. In 1999 werd een oplossing gevonden door een alliantie aan te gaan met Renault.
Op 27 maart 1999 tekende Nissan een overeenkomst met Renault. Beide bedrijven beloofden intensief met elkaar samen te werken en namen wederzijdse aandelenbelangen. Renault kocht voor ruim 5 miljard dollar iets meer dan 40% van de aandelen van Nissan. Nissan beloofde een belang van 15% te kopen in Renault als de financiële situatie was verbeterd. Al twee jaar later, in 2001, kon Nissan het belang daadwerkelijk kopen. Renault werd hiermee de grootste aandeelhouder en heeft effectief zeggenschap over het Japanse bedrijf. De Franse wet staat niet toe dat Nissan stemrecht heeft op de aandelen Renault die het bezit. In 2013 verkocht de Renault-Nissan alliantie in totaal 8,3 miljoen voertuigen, waarvan het aandeel van Nissan iets meer dan 5 miljoen stuks was. Samen hebben de bedrijven sinds 2014 een meerderheidsbelang in de Russische autofabrikant AvtoVAZ, de producent van Lada personenwagens.
In 2015 zijn Nissan en Renault in gesprek over stemrecht op de aandelen Renault. Nissan heeft geen stemrecht, maar verkoopt wel meer voertuigen en is winstgevender dan Renault. Als Renault het aandelenbelang in Nissan onder de 40% laat zakken, heeft Nissan wel stemrecht. De discussie is aangezwengeld na een besluit in 2014 van Renault om de nieuwe Nissan Micra in Frankrijk te produceren en niet in India. De productiekosten liggen hoger in Frankrijk, maar Renault heeft de werkgelegenheid in het thuisland prioriteit gegeven boven de winst van Nissan. Nissan aandeelhouders willen stemrecht om zo tegenwicht te hebben op de groeiende invloed van de Franse overheid op de bedrijfsvoering van Renault en daarmee indirect op Nissan. Medio december 2015 kwamen de partijen met een oplossing.
Frankrijk zal zich niet bemoeien met zaken die rechtstreeks betrekking hebben op de positie van Nissan binnen Renault, zoals de benoeming van bestuurders. Verder handhaaft de Staat het aandelenbelang in Renault, maar wordt het stemrecht beperkt tot 17,9% of tot 20% in buitengewone situaties.
Minderheidsbelang in Mitsubishi Motors.
In mei 2016 werd bekend dat Nissan een belang van 34% gaat nemen in Mitsubishi Motors. Nissan betaalt hiervoor 237 miljard Japanse yen of zo'n twee miljard euro. Nissan koopt al jaren motoren van Mitsubishi om ze in de eigen auto's te gebruiken en verkoopt ook bepaalde Mitsubishi-modellen. Mitsubishi is in de problemen gekomen toen bekend werd dat het fraudeerde met de verbruiksgegevens van auto's. De aandelenkoers kelderde uit angst voor schadeclaims. Met de transactie geeft Nissan het bedrijf meer financiële ruimte en opent de weg voor meer samenwerking. Nissan wordt de grootste aandeelhouder van de kleinere concurrent, andere bedrijven van de Mitsubishi groep houden dan nog 22,4% van de aandelen en de rest zit verspreid over vele aandeelhouders.
In oktober 2016 werd de deal officieel. Nissan betaalde 2,1 miljard euro voor 34% van de aandelen Mitsubishi Motors. De twee gaan delen van hun productie, inkoop en productontwikkeling samenvoegen met grote kostenbesparingen tot gevolg. Een van de concrete stappen is dat Mitsubishi’s plug-in hybridesysteem de standaard wordt binnen de groep. Door de deelname wordt de Renault-Nissan-Mitsubishi alliantie een van de grootste autofabrikanten ter wereld met een productie van meer dan tien miljoen voertuigen per jaar. Nissan krijgt ook het recht meerdere bestuurders bij Mitsubishi te benoemen en Carlos Ghosn wordt de nieuwe voorzitter.
Kerncijfers.
Nissan verkoopt per jaar iets meer dan 5 miljoen voertuigen hetgeen overeenkomt met een wereldwijd marktaandeel van zo'n 6%. In het boekjaar 2014, bij Nissan loopt dat boekjaar tot 31 maart 2015, was Noord-Amerika de belangrijkste afzetmarkt, hier werden 1,8 miljoen voertuigen verkocht. In Europa werden ongeveer 750.000 voertuigen verkocht en in Japan circa 625.000. Het bedrijf heeft fabrieken in alle belangrijke landen, de Verenigde Staten wordt ook voorzien van auto's uit fabrieken in Mexico en de belangrijkste autofabriek van Nissan in Europa staat in het Verenigd Koninkrijk en in Japan worden ongeveer 1 miljoen voertuigen per jaar geproduceerd.
In Europa heeft Nissan zo'n 12.000 mensen in dienst, op diverse terreinen: ontwerp, onderzoek & ontwikkeling, fabricage, logistiek, verkoop en marketing. Het hoofdkantoor van Nissan Europa is gevestigd in het Franse Montigny.
Producten.
Nissan verkoopt wereldwijd een grote verscheidenheid aan producten. Van sportwagens als de Nissan 350Z, waarvan het origineel in 1969 een ware hype ontketende in de Verenigde Staten tot aan lichte vrachtwagens zoals de Atleon. Daarnaast zijn ze specialist in vierwielaangedreven voertuigen. Ook kwamen ze met spectaculaire modellen op markt zoals 300ZX en de befaamde Nissan Skyline die hoog aangeslagen werd.
Speciaal voor de Amerikaanse markt is het merk Infiniti opgericht, waarvan de modellen ondertussen ook in Europa te verkrijgen zijn.
De geschiedenis van de "Z".
Nissan heeft een complete lijn aan relatief betaalbare sportwagens, herkenbaar door de Z in de typeaanduiding. Ook wel: "The "Z Cars" genoemd als een speelse referentie naar een toenmalig populaire politieserie: "Z-Cars". De "Z serie" werd bedacht door de Japanner Yutaka Katayama.
Alle Z's hebben achterwielaandrijving en een zescilinder lijnmotor.
Tuningbedrijven.
Onder meer het bedrijf IAC (Verenigde Staten) bouwt Nissans om tot pantserwagens.
