	Tien mannen dansen, de elfde is gek
	@@0IER@@0 NDER DE vele gewoonten die samen het wezen van de Engelse landsaard vormen, zoals de Grand National, het knikkerschieten op Tinsley Green, het stokpaardje rijden in Padstow en het touwtjespringen op vastenavond in Scarborough, neemt de Morrisdans een belangrijke plaats in.
Dat is wel eens anders geweest. Eind vorige eeuw was de Morrisdans op sterven na dood. Alleen in Cotswold hielden een paar getrouwen de traditie in stand. Dankzij de inspanningen van een klein groepje folkloristen duiken nu door heel Albion in het wit geklede mannen op, die zich met linten aan hun hoeden en over de borst gekruiste sjerpen in twee rijen van zes opstellen om de traditionele dansen uit te voeren. Ze slaan met stokken tegen elkaar of wuiven met zakdoeken, en hebben het naar hun zin, al spreken deskundigen vermanend over robust and somewhat beery young men.
Morrisdans is er in vele gedaanten. In Abingdon dragen de dansers de namaakburgemeester op een draagbaar rond, elders zijn er dansers die hun gezichten zwart maken, en zo de mythe nieuw leven inblazen dat Morris is afgeleid van Moorish en het hier dus uiteindelijk om een zwart ritueel gaat. Ook zijn er varianten waarbij mannen in travestie, stokpaarden of heksen een rol spelen. En bijna altijd is er wel een Fool, een idioot in bonte kledij die het publiek beledigt en geld ophaalt.
De Morrisdans die het meest wordt beoefend is de variant uit Cotswold, simpel omdat daar de overlevering het best werkte. Een pamflet uit 1609 suggereert echter dat je voor een goede Morrisdans beter naar de streek aan de grens met Wales kunt gaan: 'Western men for gambols, Middlesex men for tricks above ground, Essex men for the hey, Lancashire for hornpipes, but Herefordshire for a morris dance.'
In 1976 verscheen de lp Rattlebone & Ploughjack, een curieuze plaat waarop de muziek te horen is die bij het Morris Dancing hoort, afgewisseld door hoorspel-achtige teksten zoals bovenstaande, die iets over de geschiedenis en tradities van de dans vertellen.
'Bedacht en samengesteld door Ashley Hutchings', vermeldde de hoes. Verdere informatie over de muzikanten ontbrak. Hutchings was een van de pioniers van de Britse folkrock-revival. Hij speelde bas in Fairport Convention, richtte Steeleye Span op en later The Albion Country Band.
Rattlebone & Ploughjack was gemaakt als een documentaire, bedoeld om de andere, ruigere vormen van Morrisdans te bewaren dan die uit Cotswold, schreef Hutchings op de hoes. Dan was het volgens hem niet nodig om de muzikanten credits te geven. Die credits krijgen ze ook op de heruitgave als cd niet. Al suggereert de hoestekst nu dat zowat de voltallige Fairport Convention van de partij was.
Rattlebone, gewijd aan de Morrisdans uit de grensstreek met Wales, opent met een gruizige opname die rond de eeuwwisseling werd gemaakt van John Locke, een vioolspelende zigeuner uit Herefordshire. In het kwartier dat volgt totdat de elektrisch versterkte Albion Country Men inzetten, trekken fluit, kale trom en rinkelbellen langs, to set all the shires a dancing.
Tien mannen dansen op de simpele melodie, de elfde is de gek. Hij heeft een pet met linten, en vodden aan z'n lijf. De twaalfde speelt de viool, from which he produced music, not of the most melodic kind, zegt de commentator voorzichtig. Dat maakt niet uit. Na elke dans wacht de dichtsbijzijnde pub, en dan voort naar de volgende straat, waar ze nog van niks weten. Om si the gom playing on the old banjo. Toe de lee de loe doo.
In Ploughjack, het tweede deel, wordt de Mollydans uit East Anglia en de Midlands afgestoft. Dat is een nog wat primitiever ritueel, gebaseerd op een dans rond de ploeg, geleid door een als vrouw verklede Molly. Vriendelijk vragen de dansers om kaas, pork pie, bier of een zakcentje. En krijgen ze niks, Hi Ninny Naw Nee, dan ploegen ze geheel legaal je huis om. Cause it's an old charter, zegt de commentator, en hoger bestaat in Engeland niet.
De liedjes zijn oud, maar amper verouderd. Ze klinken als voorboden van de Engelse voetbalstadiongezangen, massieve rituelen die helpen om alle neuzen in dezelfde richting te krijgen.
Ariejan Korteweg
Ashley Hutchings: Rattlebone & Ploughjack. BGO CD 353.

Foto
	Morris Dancing in Cotswold, met zakdoeken.

