Berkel en Rodenrijs.
Berkel en Rodenrijs () is een plaats en een voormalige ambachtsheerlijkheid en gemeente in de Nederlandse provincie Zuid-Holland. Op 1 januari 2007 is de gemeente Berkel en Rodenrijs samengegaan met de gemeenten Bergschenhoek en Bleiswijk in de nieuwe gemeente Lansingerland. De plaats Berkel en Rodenrijs telt 28.712 inwoners (1 januari 2015).
Muziek.
In Berkel en Rodenrijs is een muziekvereniging: Muziekvereniging Helicon. De vereniging heeft drie afdelingen: het leerlingenorkest, het harmonieorkest en de twirls.
De muziekschool van de gemeente is gesitueerd in het Polderhuis te Bergschenhoek. Ook is er een muziekpodium, genaamd Rotonde, gelegen op Het Hoge Land. Hier treden bands uit de regio op, maar ook uit de rest van Nederland en België en Duitsland.
Media.
Berkel en Rodenrijs heeft een lokale omroep: RTV Lansingerland. Daarnaast zijn er drie weekbladen, namelijk Hart van Holland, De Heraut en de 3B-Krant.
Verkeer en vervoer.
De plaats is aangesloten op het netwerk van RandstadRail door de metrostations Rodenrijs en Berkel Westpolder. Deze metrolijn verbindt Rotterdam met Den Haag. Via de weg is Berkel en Rodenrijs bereikbaar via de N209, de N470 en de N471.
Berkelveld.
Rond 1950 ontdekte de Nederlandse Aardolie Maatschappij (NAM) olie in het "Berkelveld" in Berkel en Rodenrijs. In 1953 sloeg het er eerste drie putten, Berkel 1 tot en met 3. De opgepompte olie werd met tankwagens via het pompstation Vlaardingen naar de Shell raffinaderij in Pernis gebracht. Deze productie staakte omstreeks 1996/1997. De NAM heeft kort tijd daarna de pijpen verwijderd, de putten afgesloten en het terrein teruggebracht in de oorspronkelijke staat. In 1984 was de NAM nog van start gegaan met Berkel-4. In totaal boorde zij op deze locatie 25 putten, waaruit jaknikkers olie oppompten uit een aardlaag op zo’n 1.400 meter diepte. Het huurcontract loopt tot 2018 en de gemeente wil het niet verlengen. De oliewinning werd in 2013 stilgelegd en in de komende jaren worden alle installaties verwijderd.
Speeltuin De Kievit.
Speeltuin De Kievit is een grote speeltuin in Berkel en Rodenrijs. De speeltuin werd in 1953 opgericht door Bart Scholte, op de locatie van de Jozefschool (nu de Wilgenhoek). In 1960 verhuisde de speeltuin naar de huidige locatie aan de Wilgenlaan.
Op het terrein bevinden zich een dierenverblijf, vele speeltoestellen en twee buitenzwembaden die in de zomer geopend zijn. Er zijn ongeveer 1600 gezinnen lid van de speeltuin.
Lions Club Berkel en Rodenrijs.
Lionsclub Berkel en Rodenrijs, onderdeel van de wereldwijde associatie Lions International, is een charitatieve club waarvan de leden op vriendschappelijke basis samenwerken, dus zonder politieke, godsdienstige of beroepsmatige verbondenheid.
De club is gecharterd op 26 september 1984 door de Lions Club uit Bergschenhoek. De club organiseert jaarlijks diverse activiteiten voor Goede doelen. Dat kunnen activiteiten zijn in natura, waarbij de Lions de handen uit de mouwen steken en zelf voor een goed doel aan de slag gaan (bijvoorbeeld tijdens NL Doet). Op deze manier hebben de Lions al eens een tuin bij een zorginstelling opgeknapt, afval opgeruimd in de Sterrenwijk en het fietspad op de Landscheiding schoongemaakt en in 2012 het verven van de gangen bij zorginstelling Bavo Europoort in Berkel en Rodenrijs.
De bijdrage aan Berkel en Rodenrijs levert de club enerzijds door het financieel ondersteunen van goede doelen binnen de grenzen van Berkel en Rodenrijs. De gelden hiervoor worden opgehaald door het organiseren van activiteiten, zoals de jaarlijkse perkplanten markt en de badeendjes race.
Vervening en plassen.
In Berkel en Rodenrijs begint de vervening ten noorden en ten zuiden van de dorpskern van Berkel. Op de kaart van Cruquius is te zien dat aan het begin van de achttiende eeuw het gebied ten noorden van de dorpskern van Berkel vrijwel geheel is ontveend. De turf werd met scheepjes via de kanalen naar de steden getransporteerd. Door vervening en door afkalving werden de legakkers steeds kleiner. Petgaten groeiden aaneen tot grote veenplassen. Rond 1750 kwamen Rodenrijs, Berkel en Noordeinde aan de rand van, of soms tussen de plassen te liggen. De dorpen, dijken en polderkaden werden door het water bedreigd.
Eerste droogmakerijen.
Eind achttiende eeuw werd de situatie in Berkel en Rodenrijs gevaarlijk. Het dorpsbestuur besloot daarom actie te ondernemen en de plassen droog te leggen. De windmolen was hierbij een onmisbaar hulpmiddel. Zeven nieuwe molens kwamen in bedrijf. Als eerst werden de Noordpolder, de Westpolder en de Zuidpolder drooggelegd (1774-1777). De drooggevallen bodem van de plassen werd vervolgens opnieuw ingedeeld. De oude, soms onregelmatige verkaveling werd vervangen door strakke rechthoekige kavels. De vruchtbare grond in de droogmakerijen bracht een periode van grote bloei voor de boeren.
Nieuwe plassen en droogmakerijen.
Tegelijk met de droogmaking van de Noordpolder, Westpolder en Zuidpolder ontstonden door de voortgaande vervening aan de westzijde van de Rodenrijse- en Noordeindseweg nieuwe plassen. Die verveningen vonden vanuit verschillende wegen tegelijk plaats en bovendien vanuit de oevers van het Westmeer en het Oostmeer, maar ze hielden halt aan de rand van enkele kleiplateaus. Kleigrond is in tegenstelling tot veen ongeschikt als brandstof. Het "Oude Land" en de "Kleihoogt" vormden grillige schiereilanden, omgeven door een verbrokkeld patroon van kleine plassen. In de negentiende eeuw werden in tien jaar tijd de laatste veenplassen drooggemalen: de Nieuwe Rodenrijse Droogmakerij (1844-1848), de Oostmeerpolder (1848), de Bergboezem (1854) en de Polder Oude Leede (1855). Hierbij deden stoomgemalen dienst. Doordat de plassen verbrokkeld en grillig waren, vertonen deze nieuwe droogmakerijen niet zo’n regelmatig verkavelingspatroon als de oude droogmakerijen. Iedere droogmaking kreeg eigen ontsluitingswegen.
Groente en fruit.
In de grote steden groeide intussen de behoefte aan tuinbouwproducten. Rond 1880 kwam de verbouw daarvan op gang. Gunstige factoren hiervoor waren de vruchtbare bodem, een goede infrastructuur (vaarwater) en de nabijheid van afzetmarkten. Vanwege de belangrijke vervoersfunctie vestigden de tuinders zich aan de vaarten langs de Rodenrijse-, Noordeindse- en Klapwijkseweg. Na 1900 trad een aanzienlijke professionalisering op. Door de productie te vergroten kon beter worden ingespeeld op de vraag. Wat als koudegrondteelt was begonnen ontwikkelde zich tot teelt onder platglas en in koude kassen. Vanaf de jaren twintig van de 20e eeuw werd gebruikgemaakt van warenhuizen, die in toenemende mate kunstmatig verwarmd werden. Door de groeiende tuinbouw vestigden zich hier tussen 1890-1910 arbeiders vanuit de Zuid-Hollandse eilanden, Noord-Brabant en Utrecht. Vooral langs de Zuidersingel werden kleine complexen eenvoudige arbeiderswoningen gebouwd. In Rodenrijs werd bij het station een groenteveiling met haven gevestigd, tuinbouwproducten werden aangevoerd per boot en afgevoerd per trein.
Begin van de suburbanisatie.
Met de aanleg van de Hofplein-spoorlijn (waarop nu RandstadRail metrolijn E wordt geëxploiteerd) in 1908 verscheen ook de eerste verstedelijking in de regio. Stedelingen werden door het spoor gestimuleerd om zich in de omliggende dorpen te vestigen, en dan vooral rond de nieuwe stations en bij de bestaande dorpskernen. In Berkel en Rodenrijs bleef nieuwe bebouwing beperkt tot de omgeving van station Rodenrijs. Een eerste wat grootschaliger uitbreiding vond plaats in de jaren twintig langs de Rodenrijseweg, met een reeks vrijstaande en geschakelde middenstandswoningen.
Voormalige gemeente.
De gemeente had een oppervlakte van 18,90 km² en telde in juli 2006 20.189 inwoners. Binnen de gemeentegrenzen lagen geen andere kernen.
Het laatste college van Berkel en Rodenrijs werd gevormd door de VVD, de ChristenUnie en de PvdA.
Websites over de geschiedenis van Berkel en Rodenrijs.
De historische vereniging van Berkel en Rodenrijs heeft een eigen website met onder andere een beknopte geschiedenis van Berkel en Rodenrijs, diverse artikelen en fotomateriaal. Daarnaast is er een website Oud Berkel Rodenrijs die veel fotomateriaal geeft met eenvoudig doorzoekbare rubrieken zoals straten, kerken, molens, bedrijven en dergelijke. Daarnaast is er een interactieve Facebookpagina Oud Berkel en Rodenrijs waar regelmatig foto's, raadplaatjes en activiteiten over de historie van Berkel en Rodenrijs worden gedeeld. De links staan in het aparte deel externe link op deze pagina genoemd.
