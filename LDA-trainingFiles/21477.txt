Extreme.
Extreme is een Amerikaanse hardrockband. De groep is vooral bekend van de ballad "More than words", waarmee Extreme in 1991 een nummer 1-hit scoorde in Nederland.
Extreme is opgericht in 1986 en stopte tien jaar later, in 1996. In 1989 kwam het eerste album uit, nadat de groep in 1988 een platencontract tekende.
Drijvende kracht achter de band was Nuno Bettencourt. Zijn gitaarspel is vooral beïnvloed door Eddie van Halen en Brian May (Queen), maar ook door The Beatles. Naast de variatie in muziekstijlen valt bij Extreme ook de variatie in songteksten op. Deze lopen uiteen van gevoelige liefdesliedjes tot maatschappijkritische teksten.
De doorbraak bij het grote publiek kwam met het tweede album "Pornograffitti", dat naast de hit "More Than Words" (in duidelijke Everly Brothers-stijl) vooral stevige rocknummers bevat. De sterke invloeden uit de funk geven de band een zeer eigen geluid en hebben hen een unieke status in het hardrock-landschap opgeleverd.
Hun derde album, "III Sides to Every Story", was zeer ambitieus. De laatste 3 nummers van het album vormen een drieluik dat ruim 20 minuten duurt en dicht tegen de progressieve rock aanzit. Hoewel de verkopen hiervan in eerste instantie heel goed leken te gaan, deed het album het niet zo goed als de voorganger.
Op het vierde album "Waiting for the Punchline" verschoof de stijl van de band enigszins. Hoewel het nog steeds een funkrock-album is met snelle, melodieuze gitaarsolo's, is de versoberende invloed van de grunge duidelijk merkbaar. Op dit album was voor het eerst drummer Mike Mangini te horen. De als gelovig bekendstaande groep kreeg veel kritiek op het openingsnummer "There is no God".
De verkoopcijfers liepen echter steeds verder terug en de band besloot in 1996 om ermee te stoppen. Gitarist Nuno Bettencourt begon een solocarrière en zanger Gary Cherone nam de plaats over van Sammy Hagar als zanger in Van Halen.
In 2005 en 2006 zijn de mannen van Extreme weer bij elkaar geweest en gaven ze een aantal concerten in de VS. Extreme kwam eind 2008 terug met een volledig nieuw album. Het heet "Saudades de Rock". Een Europese tour volgde en daarna ook een Aziatische tour.
