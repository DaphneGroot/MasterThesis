	Babangida herstelt snel van blessure
De blessure van Ajax-speler Tijjani Babangida valt mee. De vleugelaanvaller kneusde in het oefenduel van dinsdag tegen Valencia het borstbeen en liep een pijnlijke pols op.
De Nigeriaan verliet dinsdag na een botsing het veld per brancard. Aanvankelijk bestond vrees voor een hersenschudding en/of gebroken kaak. Volgens een woordvoerder van Ajax kan Babangida op 29 januari in Lissabon met de Afrikaanse selectie meedoen in het gala-duel tegen Europa.
Overigens zijn in de Europese groep, waarbij Rinus Michels als een van de coaches optreedt, de Ajacieden Ronald en Frank de Boer alsmede doelman Van der Sar opgenomen.


