	Overslagbedrijf EBS op rand van sluiting
	Van onze verslaggever
Jelle Brandsma

ROTTERDAM
 Voor het Rotterdamse European Bulkservices dreigt binnen enkele dagen het faillissement. Het lot van het overslagbedrijf ligt in handen van de banken en de 650 werknemers. De banken hebben aangekondigd de kredietkraan zaterdag dicht te draaien als overeenstemming over een reorganisatie uitblijft. 'De toekomst van EBS hangt aan een zijden draadje', zegt J. Voornhout, bestuurder bij de vakbond FNV.

Het personeel heeft afgelopen weekeinde een moeizaam bereikt akkoord tussen vakbonden en directie over een sociaal plan massaal van de hand gewezen. Bij EBS moeten 280 banen verdwijnen. Voor het eerst wil de directie ook werknemers met gedwongen ontslag laten vertrekken, maar daar verzet het personeel zich tegen.
In totaal is er voor de reorganisatie 19 miljoen gulden beschikbaar. De werknemers zouden een aanvulling op de uitkering krijgen en worden geholpen bij het vinden van ander werk.
'Als er voor 1 februari geen sociaal plan is draaien de banken de kraan dicht. Die spiegel heb ik de werknemers ook voorgehouden, maar zij vinden de huidige voorstellen onaanvaardbaar. Dan moeten we weer naar de onderhandelingstafel', aldus Voornhout.
De werknemers van EBS verwijzen naar een sociaal akkoord van november 1993. Daarin staat dat gedwongen ontslag uit den boze is bij de havenbedrijven. De vakbonden hadden het sociaal plan afgelopen weekeinde zonder advies aan de leden voorgelegd. Voornhout steunt de afwijzing. 'Wij kunnen dit ook niet accepteren. Dit is in strijd met het havenakkoord van 1993.' Als EBS werknemers met gedwongen ontslag mag laten vertrekken, mogen andere bedrijven dat ook, vreest Voornhout.
EBS heeft een andere interpretatie. Directeur D. 't Hooft: 'Het is geen dogma. Als de continuïteit van een onderneming is gevaar is mogen er gedwongen ontslagen vallen. Dat is hier aan de orde.'
't Hooft poogt het personeel ervan te overtuigen alsnog in te stemmen met gedwongen ontslag voor 280 werknemers. Er is lang genoeg onderhandeld, meent hij. 'We hebben vier maanden gepraat. Vorige week hebben we een paar nachten doorgepraat. Vergeleken met andere industrieën is dit een goed plan.'
'Ik ga uit van de realiteit. Als we zaterdag geen overeenstemming hebben is er een heel serieus probleem. Dan lopen we het hoge risico dat de hele onderneming met 650 man omvalt. En dat gaat het heel koud, zonder geld', aldus 't Hooft.
Een faillissement van EBS betekent waarschijnlijk ook het einde van het beursgenoteerde HES Beheer: EBS omvat ongeveer 95 procent van moederbedrijf HES. EBS is een overslagbedrijf voor mineralen, schroot en granen. De onderneming leed vorig jaar circa 16 miljoen gulden verlies op ongeveer 150 miljoen gulden omzet. Zeven jaar geleden werd voor het laatst winst geboekt.
De onderneming is ontstaan door de fusie van Frans Swarttouw en de Graan Elevator Maatschappij (GEM). EBS ondervond eind jaren tachtig heftige concurrentie van Interstevedoring. Met drijvende kranen pikte dit bedrijf van Jan Rijsdijk marktaandeel af van EBS. In 1991 nam EBS Interstevedoring voor honderd miljoen gulden over.
Ondanks de riante monopoliepositie kon EBS ook de afgelopen jaren geen cent verdienen. Het aanbod van goederen voor de overslag daalt en de kosten zijn te hoog, is de analyse van de directie. Het bedrijf zou daarom volgens het organisatieadviesbureau McKinsey meer gebruik moeten maken van tijdelijke arbeidskrachten en de activiteiten concentreren op twee van de vier bedrijfsterreinen.
Zes jaar geleden telde EBS nog 1350 werknemers. Twee eerdere reorganisaties in drie jaar brachten EBS niet terug in de zwarte cijfers. Aanhoudende verliezen en reorganisatiekosten hebben wel een gat geslagen in de financiële reserves. Directeur 't Hooft: 'Meer dan 19 miljoen gulden voor een sociaal plan is er niet.'
Directeur 't Hooft vertrekt in ieder geval over een maand. Hij is dan directeur van HES Beheer, een functie die hij nu nog combineert met het leiden van EBS. 'Een driehoofdige leiding is te zwaar voor 370 werknemers. Sinds 1991 is er bij EBS heel veel veranderd. Nu komt er weer een reorganisatie. Is het dan goed om dat op te pakken of kun je het beter aan een ander overlaten?', zo motiveert hij het vertrek.
De ondernemingsraad en de vakbonden drongen herhaaldelijk aan op het vertrek van 't Hooft. Zij verwijten hem de mislukking van opeenvolgende reorganisaties. 'Deze directie functioneert niet', aldus or-voorzitter R. Tipker. 'De prijsstelling klopt niet en er is geen rendement', zegt Voornhout.

