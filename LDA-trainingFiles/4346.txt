	Zelfs de Lepcha uit Sikkim leren kussen
	Het is misschien niet het eerste waar een mens aan denkt wanneer hij of zij zich overgeeft aan een lange natte tongzoen, maar als al dat vreemde speeksel door de mond schuimt dan is het niet verkeerd om te weten dat het helemaal niet schadelijk is. Integendeel, schrijft de Britse journaliste Adrianne Blue in de 'kleine encyclopedie' die zij aan de kus heeft gewijd (Prometheus, f 25). Zoenen is goed voor het gebit, omdat de vrijkomende mondsappen de strijd aanbinden tegen tandplak en cari출s. En voor wie het maar lang genoeg volhoudt, is het bovendien een prettige vorm van fitness, aangezien een stevige kus toch gauw 6,4 calorie출n per minuut vergt.
Behalve dat zoenen lekker is, en dus tevens gezond, is het ook een bruikbaar middel in de opvoeding van kinderen. Bij de krijgshaftige leden van de Yanomami-stam, die leeft op de dichtbeboste oevers van de Orinoco, brengt de vader het dagelijkse prakje al zoenend bij zijn kinderen naar binnen. Een methode die volgens het boek ook bij de Papoea's in zwang is, alsmede 'in sommige delen van Duitsland bij het Zwarte Woud'. Diezelfde Yanomami hebben weer met 'Europese en Amerikaanse gouvernantes' gemeen dat ze de geslachtsdelen van hun kinderen kussen of in de mond nemen om ze daarmee in een wat beter humeur te krijgen.
In de rest van de wereld kussen mensen gewoon omdat ze elkaar als liefdespartner smakelijk vinden. Een onderzoek onder 168 verschillende menselijke culturen wees in 1992 uit dat in 87 procent daarvan het fenomeen romantische liefde bestaat, en dat er bij negen van de tien volkeren om die reden ook gezoend wordt. Een spectaculaire uitzondering vormen de bewoners van de Trobiandeilanden, waar geliefden op elkaars onderlip bijten en zuigen tot deze bloedt. Ook happen ze als blijk van diepe genegenheid in elkaars wangen en kin, zoals het ook is toegestaan de wimpers weg te grazen.
Etnische beschavingen die eeuwenlang nooit hebben geweten hoe het proeft, zijn enthousiaster over zoenen dan over popmuziek, T-shirts en McDonald's, stelt Adrianne Blue. En ze kan ook namen noemen: bij de Lepcha uit Sikkim, bij de Somali출rs en de Siriono in Zuid-Amerika sloeg de ervaring van de eerste kus naar haar beste weten in als een bom. De Bem-Bem in Nieuw-Guinea hebben zich evenwel nog niet tot zoenen laten vermurwen, meldt de auteur. Het kan iets te maken hebben met de animistische krachten die de kus door de geschiedenis heen zijn toegedicht. Vrouwen konden in het middeleeuwse bijgeloof pas heks worden als ze de kont van een kat hadden gekust of 'op de mond waren geblazen' door de duivel.
Een sappige kus is het resultaat van samenwerkende spieren, zenuwen, klieren, slijmvliezen en wat dies meer zij. De tong en de lippen vormen de sensoren, en dienen als instrumenten van verleiding. Er zijn wetenschappers die beweren dat de primitieve mens lippen kreeg toen hij rechtop ging lopen en dientengevolge geen goed zicht meer had op de van paringsdrift gezwollen schaamlippen van zijn vrouwtje. De evolutie corrigeerde dat aldus die theorie met een verhuizing van de 'vragende' lippen naar boven. Het open pruilmondje van Marilyn Monroe zou er een bewijs voor kunnen vormen, maar ook de 'bijensteek'-lippen van Julia Roberts of de vlezige toet van Jane Russell.
Over filmsterren gesproken: Mae West mocht van haar lang zal zij leven nooit zoenen in speelfilms, omdat zij van zichzelf al zoveel lichamelijkheid uitstraalde dat daadwerkelijk contact teveel zou zijn geweest voor het bioscooppubliek. Ook in andere opzichten mocht de kus in Hollywood nooit zoveel tot de verbeelding spreken dat hij als wellustig of suggestief zou kunnen worden uitgelegd.
Toch zijn de beroemdste kussen uit de historie de kussen die juist in dat Hollywood-tijdperk op het witte doek werden uitgewisseld. In een opiniepeiling van Gallup in 1992 waren de opwindendste kussen die tussen Clark Gable en Vivien Leigh in Gone with the Wind (1939). Daarna komen Burt Lancaster en Deborah Kerr in From here to Eternity (1953). En op de derde plaats staan Humphrey Bogart en Ingrid Bergman in Casablanca uit 1942.
De Kus, een kleine encyclopedie behandelt dan nog de kus in de literatuur en in de pyscho-analyse, en verschijnselen als de doodskus (bij de mafia), de kus van de vampier en de Judaskus. Waar het gaat om de kus als begroetingsritueel, krijgen de Nederlanders en hun Drie-Wangen-Kus nog even een bijzondere vermelding, want Engelsen, andere Noord-Europeanen en Amerikanen houden het simpelweg bij E축n Wang.
Dat drie keer kussen toch slimmer is, wordt verderop in het boek verklaard: het kussen van derden spruit als gedragsvorm zo'n beetje voort uit het kussen van de draak in de riddertijd, schrijft Adrianne Blue. Het idee dat een monster met een kus kon worden omgevormd, blijkt niets aan kracht te hebben ingeboet: 'Telkens als wij een vriend of een zakenrelatie met een kus begroeten, kussen en temmen wij de smerige en vurige mond van de draak.' Wim de Jong

Foto
	Filmzoenen allerlei.

