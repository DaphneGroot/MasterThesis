	Een rondje langs geminacht grut
	Men neme twee eieren, wat meel en water, twee eetlepels groene uien, een halve kop spinazie, driekwart theelepel zout en n kop meelwormen. Meng dit alles door elkaar, gooi het in de olie en bak het op. De keverworst is klaar, dus smullen maar.
Dat de meelworm, de larve van de keversoort Tenebrio molitor, de mens als maaltijd kan dienen, is vrij algemeen bekend. Hetzelfde geldt voor de termiet, een lekkernij in Afrika. Minder bekend is dat sommige Zambianen tweeneenhalve kilo rups per maand verorberen. Een mens kan trouwens een kleine anderhalf jaar lang iedere dag een ander insect tot zich nemen, want er zijn wel vijfhonderd eetbare soorten bekend.
De compacte expositie Genieten van insecten in het Wageningse museum De Casteelse Poort geeft meer van dit soort wetenswaardigheden. De samenstellers, leden van de vakgroep Entomologie van de Landbouwuniversiteit, vinden insecten en ander klein grut ondergewaardeerd ten opzichte van gewervelde dieren. Vandaar dat ze willen laten zien hoe belangrijk die nietige beestjes zijn voor de natuur en voor de mens.
Dat levert hier en daar verrassende tafereeltjes op. En ervan is de vitrine met bekende en minder bekende consumptiegoederen waaraan insecten hebben meegewerkt. Je ziet er bijvoorbeeld Engelse drop, een fles campari en kokos voor op het brood, allemaal gekleurd met cochenille oftewel karmijnrood, een kleurstof die wordt gewonnen uit een bepaald soort schildluis. Een andere luis levert schellak waarvan (vroeger) nagellak en grammofoonplaten werden gemaakt. Natuurlijk staan er kaarsen van bijenwas en potten met diverse soorten honing, naast de koninginnengelei, voedsel dat bijen aan nieuwe koninginnen geven en dat als geneeskrachtig wordt beschouwd.
Hoe insecten en andere geleedpotigen kunstenaars hebben genspireerd, wordt ook aanschouwelijk voorgesteld. Het zijn niet alleen schrijvers als Bomans - Erik, of het klein insectenboek ligt er - en Annie M. G. Schmidt (Dit is de spin Sebastiaan), maar ook de surrealist Redon met zijn schilderij Vlinders en enkele van zijn vele collega's die bloemenschilderijen maakten met insecten erop. Er is een vitrine met soms heel fraaie speelgoedinsecten en ook de stripheld Tokkie Tor is van de partij.
Het is allemaal bedoeld om diertjes die dikwijls als griezelig of lastig worden beschouwd, vertrouwder te maken bij het publiek. Dat zou een jong publiek kunnen zijn, want de teksten bij het gexposeerde materiaal zijn voor kinderen te volgen. Toch mankeert er het een en ander aan de didactiek van de tentoonstelling.
Dat in de lijst met spreekwoorden en gezegdes de spinnen ('Dat is bij de wilde spinnen af') onder de insecten worden geschaard, is tot daaraan toe. Erger is dat bij de diertjes die worden tentoongesteld, vaak geen soortnamen zijn vermeld. Zo hangt er een serie foto's van insecten in actie: een schildwants die een veel grotere rups leegzuigt bijvoorbeeld, of een roofvlieg met een zweefvlieg als prooi. In de bak ernaast met opgeprikte insecten zouden deze diertjes terug te vinden moeten zijn, maar wegens het ontbreken van namen is het voor de leek meestal onmogelijk ze te identificeren. Ook bij de foto's van de insecten op het videoscherm ontbreken de namen.
Wel helder is het verhaal over de bijen en de wespen. Die zijn vooral bekend als sociaal levende lastpakken die steken, maar de samenstellers van de expositie maken duidelijk dat dit een vertekend beeld is. Van de achtduizend soorten bijen en wespen die er in Nederland voorkomen, zijn er nog geen tien die tot de vervelende categorie behoren. De andere soorten leven solitair, hebben geen kolonie te verdedigen en hebben dus niet de neiging in geval van nood om zich heen te steken. Hun onopvallendheid maakt hen onbekend, ondanks hun nut voor de bestuiving van planten.
Je kunt ze heel goed houden in de tuin. Men neme daarvoor bundels van holle takjes of riet, of men zette een houtblok waarin gaatjes zijn geboord op een zonnige plek. Hoe meer variatie in lengte en diameter van de gaatjes, hoe meer soorten het blok komen opzoeken om er hun nestje in te bouwen. Als de gangetjes zijn afgesloten met hars, steentjes of een vliesje, is het nestje klaar. Dat is nog eens iets anders dan een vogelhuisje.
De expositie is ondergebracht in een niet al te groot vertrek; na een uurtje ben je er uitgekeken. Voor hetzelfde geld kunnen de bezoekers dan de rest van het museum bekijken. Het zijn enkele zalen waarin de geschiedenis van Wageningen wordt getoond, de plaats waar de Duitsers in 1945 de capitulatie tekenden.
En de stad van de Landbouwuniversiteit. Ruim nderde van de dertigduizend Wageningers is als student of wetenschappelijk medewerker met die instelling verbonden. Vandaar de aandacht van het museum voor de geschiedenis van de universiteit; mooie foto's van het studentenleven van weleer, bijvoorbeeld. En de onwetende komt er eindelijk achter waarom de Landbouwuniversiteit in Wageningen staat.
Eric Hendriks
Museum De Casteelse Poort, Wageningen: Genieten van insecten
Tot en met 29 juni;  2,50.
Di. t/m za. van 12.00 tot 16.00 uur. Zo. van 13.00 tot 16.00 uur. Na 1 april di. t/m za. van 11.00 tot 17.00 uur. Zo. van 13.00 tot 17.00 uur.

Foto
	Een deel van de expositie Genieten van insecten. FOTO MARCEL VAN DEN BERGH

