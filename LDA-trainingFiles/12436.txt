Coradia LINT (Nederland).
De Coradia LINT, ook bekend onder de naam Syntus LINT en officieel Alstom Coradia LINT 41/H, is een tweedelig treinstel met dieselmechanische aandrijving. Deze lighttrain met lagevloerdeel voor het regionaal personenvervoer wordt in Nederland ingezet door spoorwegondernemingen Syntus en Arriva. Voorheen werden ook enkele treinstellen ingezet bij Veolia.
Geschiedenis.
Voor de Nederlandse markt heeft fabrikant Alstom een variant van de LINT 41 ontwikkeld. Deze LINT 41/H is speciaal geschikt voor de in Nederland en Duitsland gebruikelijke hoge perrons en heeft een vloerhoogte in het midden van 780 mm. De aanduiding '41' slaat op de lengte van het treinstel van ruim 41 meter.
Na het verlies van het spoorvervoer rond Arnhem en Winterswijk door Syntus aan Arriva in december 2012 zijn treinstellen 21 t/m 34 teruggegaan naar NS Financial Services. Syntus huurt momenteel 9 treinstellen van NS-dochteronderneming NS Financial Services Company, genummerd 36, 38 t/m 45.
Op 8 december 2013 kwamen twee van de terzijde gestelde treinstellen 33 en 34 in dienst van Arriva, ten behoeve van de spoorlijn Almelo - Mariënberg.
Treinstel 31 is op 10 oktober 2001 na een overwegbotsing te Lievelde afgevoerd en gesloopt.
In mei 2007 werden de treinstellen 44 en 45 geheel rood bestickerd, in de huisstijl van Twents, de naam waaronder Syntus en Connexxion het openbaar vervoer verzorgen in Twente. De stellen hebben dezelfde kleur gekregen als de bussen die in Twente rondrijden. Sinds 27 mei 2007 worden deze twee treinstellen door Connexxion ingezet op de verbinding Almelo – Mariënberg. Hier vervingen ze de 25 jaar oude DH-motorrijtuigen (Veenexxpress). Deze treinstellen zijn aangepast aan de treinstellen 36 t/m 43.
Op 6 juli 2010 kwamen de treinstellen 41 en 28 in botsing met een vrachtwagen te Miste (bij Winterswijk). Een paar maanden later raakte ook LINT 36 zwaar beschadigd bij een aanrijding met een auto te Eefde bij (Zutphen). Dit treinstel is op 25 november 2010 vertrokken naar Alstom in Salzgitter voor herstelwerkzaamheden. Medio februari 2011 kwam dit stel weer in dienst.
Op 7 november 2013 reed tijdens het rangeren treinstel 40 in Zutphen door het stootblok.
Op 6 oktober 2014 werd bekend dat Veolia Transport Nederland twee treinstellen genummerd 35 en 37 van NS Financial Services Company heeft gehuurd voor inzet in de herfst van 2014 tussen Nijmegen en Venray. De stellen waren regelmatig defect en kwamen tussen zomer van 2015 en september 2015 wegens onderhoud niet in actie.
Constructie, techniek en inrichting.
Het treinstel is opgebouwd uit een aluminium frame met een frontdeel van GVK. Typerend aan dit treinstel is de grote voorruit. De treinen werden geleverd als tweedelig dieseltreinstel met mechanische overbrenging. De trein heeft een "lagevloerdeel". Deze treinen hebben Scharfenbergkoppelingen en kunnen tot drie stuks gecombineerd in treinschakeling rijden. Zij zijn uitgerust met luchtvering.
De treinstellen hebben een computergestuurde luchtdrukrem van Mannesmann-Rexroth, met automatische lastafregeling (remvermogen wordt aangepast naar belading). Als terugvaloptie voor de computersturing is er ook een remkraan aanwezig, ingesteld op de snelwerkende stand P. Beide luchtdrukremsystemen maken gebruik van de schijfremmen op de assen. Verder is er nog een hydrodynamische rem en een magneetrem aanwezig.
Revisie.
In 2013 werden de treinstellen 36 en 38 t/m 43 van Syntus gemoderniseerd, in 2014 gevolgd door de 44 en 45. Dit om aan de eisen van het concessiegebied Twente te kunnen voldoen. Bij deze modernisering werd het interieur aangepast, kwamen er informatieschermen, stopcontacten en een wifi verbinding in de trein. Tevens werden de treinen voorzien van een toilet en een krachtiger motor waardoor de treinstellen een snelheid van 130 km/u kunnen bereiken. Ook de buitenkant is aangepast en voorzien van de Twents-licht rode kleur met het "Twentse Ros" logo. Tijden de revisie zijn de stellen voorzien van een UIC-baknummers en voertuighoudercode (AVE).
Namen.
In de loop van 2001-2006 werden bijna alle LINT-treinen van Syntus vernoemd naar bekende streekgenoten. Deze treinstellen hebben op de buitenkant een eigen naam van een bekende persoon uit het heden of verleden. In ieder treinstel bevindt zich daarnaast een afbeelding met beschrijving van de betreffende persoon. Syntus wil hiermee zijn intensieve binding met de regio en zijn inwoners benadrukken. Na de revisie van de stellen 36, 38-45 in 2013 en 2014 zijn de namen van de stellen verwijderd.
Hieronder een overzicht van de LINT's met daarachter de naam van de persoon die de trein zijn of haar naam gegeven heeft.
