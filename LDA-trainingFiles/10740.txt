John Glenn.
John Herschel Glenn jr. (Cambridge (Ohio), 18 juli 1921 – Columbus (Ohio), 8 december 2016) was een Amerikaans politicus, militair en ruimtevaarder. Hij vloog aan boord van de Mercury MA-6 als derde Amerikaan in de ruimte en als eerste Amerikaan in een baan om de aarde. Van 1974 tot 1999 diende hij als senator voor Ohio.
Biografie.
Glenn volgde basisonderwijs en voortgezet onderwijs in New Concord. Hij behaalde de graad Bachelor of Science in techniek aan het Muskingum College. Glenn was tot zijn dood getrouwd met zijn jeugdvriendin Anna Margaret Castor en had twee kinderen en twee kleinkinderen. Op 8 december 2016 overleed Glenn in het James Cancer Hospital in Columbus.
Piloot.
Tijdens de Tweede Wereldoorlog vloog hij als gevechtspiloot. Aan het eind van de Tweede Wereldoorlog werd hij testpiloot en werd hij gepromoveerd tot kapitein. Na de Tweede Wereldoorlog was hij gestationeerd in Guam en vloog patrouillemissies over Noord-China. In 1948 werd hij vlieginstructeur in Corpus Christi. Tijdens de Koreaanse Oorlog vloog hij gevechtsmissies voor de marine. Na die oorlog keerde hij terug naar Patuxent River, waar hij op 16 juli 1957 de eerste supersonische transcontinentale vlucht volbracht. Daarbij vloog hij van Californië naar New York in 3 uur, 23 minuten en 8 seconden.
NASA.
Op 2 april 1959 werd hij samen met zes andere testpiloten door NASA geselecteerd voor de Mercury Seven, de ruimtevaarders die de eerste Amerikaanse bemande ruimtevluchten zouden gaan uitvoeren in het kader van het Mercuryprogramma.
Glenn werd voor het eerst gelanceerd op 20 februari 1962 aan boord van de Mercury MA-6 (Friendship 7). Het is een hardnekkig misverstand dat John Glenn door deze vlucht de eerste Amerikaan in de ruimte werd. Hij was de eerste Amerikaan in een baan om de aarde, maar vóór hem hadden de Amerikanen Alan Shepard en Virgil Grissom elk al in de ruimte gevlogen – niet in een baan om de aarde, maar in een korte ballistische vlucht.
Glenn landde in de Atlantische Oceaan na drie maal om de aarde te zijn gevlogen met een snelheid van 28.000 km per uur, op een hoogte van 159 tot 265 km boven het aardoppervlak. Glenn bleef tot 1964 voor NASA werken en ging daarna in zaken.
Politieke carrière.
In 1974 ging Glenn de politiek in. Hij werd als lid van de Democratische Partij gekozen tot senator voor de staat Ohio en werd herkozen in 1980, 1986 en 1992. In 1984 deed hij een poging om kandidaat te worden voor de presidentsverkiezingen. In 1999 trok hij zich terug uit de politiek.
Terugkeer in de ruimte.
Op 29 oktober 1998 werd Glenn aan boord van de spaceshuttle "Discovery" (STS-95) voor de tweede keer gelanceerd. Met een leeftijd van 77 jaar werd hij de oudste persoon die ooit in de ruimte heeft gevlogen.
