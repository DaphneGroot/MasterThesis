Brief van Paulus aan de Efeziërs.
De Brief van Paulus aan de Efeziërs (vaak kortweg Efeziërs genoemd) is een boek in het Nieuwe Testament van de christelijke Bijbel. Het is een brief van de apostel Paulus. De brief telt zes hoofdstukken en werd geschreven in het Koinè-Grieks.
De brief behoort tot de vier "gevangenisbrieven", samen met de brief aan de Kolossenzen, de brief aan de Filippenzen, en de brief aan Filemon, omdat in deze brieven gesteld wordt dat ze vanuit de gevangenis geschreven zijn.
Geadresseerden.
De adressering aan Efeze die in sommige handschriften te vinden is en in veel vertalingen overgenomen is, behoort waarschijnlijk niet tot de oorspronkelijke tekst: deze ontbreekt in enkele belangrijke oude handschriften en komt ook niet voor bij sommige christelijke schrijvers uit de eerste eeuw. Daarnaast suggereert de brief een aantal keer dat de schrijver zijn lezers nooit persoonlijk ontmoet heeft (bijvoorbeeld in vers 1:15 en 3:2) terwijl Paulus Efeze wel bezocht heeft om daar te spreken.
De brief was dus waarschijnlijk niet geadresseerd en ook niet specifiek aan Efeze gericht. Mogelijk gaat het om een rondschrijven dat bestemd was voor meerdere gemeenten. Vermoedelijk omdat de brief in Efeze gevonden werd, is reeds vroeg een christelijke traditie ontstaan dat de brief voor de Efeziërs bestemd was. In het opschrift van latere handschriften zijn de woorden 'in Efeze' toegevoegd. Een andere mogelijkheid is dat, als het inderdaad om een rondschrijven ging, de kopiist in Efeze bij het overschrijven de adressering toegevoegd heeft om de brief wat persoonlijker te maken voor de lezers.
Ontstaan van de gemeente in Efeze.
Van Paulus' eerste en haastige bezoek aan Efeze gedurende drie maanden wordt verhaald in Handelingen 18:19-21. Het werk dat hij hier begon werd voortgezet door Apollos (24-26) en Aquila en Priscilla. Bij zijn tweede bezoek aan Efeze, vroeg daarop in het volgende jaar, bleef hij er drie jaar. Hij ontdekte de stad als sleutel tot de toegang tot de westelijke provincies van Klein-Azië.
Volgens I Korintiërs 16:9 werd hier een "deur voor hem geopend", en de gemeente werd versterkt door zijn onderwijs (Handelingen 20:20, 31). Vanuit Efeze verspreidde het evangelie zich door "bijna geheel Azië" (19:26).
Op zijn laatste reis naar Jeruzalem landde de apostel te Milete, en hij riep hier de oudsten van de gemeente in Efeze bijeen. Hij hield een opmerkelijke afscheidsrede, verwachtend hen niet meer te zien (Handelingen 20:18-35).
Relatie met de brief aan de Kolossenzen.
Er zijn grote overeenkomsten in stijl en onderwerpskeuze tussen de brief aan Efeze en de brief aan Kolosse. De exacte relatie tussen de twee is aanleiding geweest tot veel discussie. Men neemt nu meestal aan dat de brief aan Kolosse eerst geschreven is, want de parallelle passages in Efeze lijken uitbreidingen te zijn van de tekst die we in de brief aan Kolosse vinden. Een belangrijk verschil tussen de twee brieven is dat Efeziërs een aantal expliciete aanhalingen van Bijbelteksten bevat terwijl Kolossenzen nergens zulke aanhalingen bevat.
Plaats en tijd van ontstaan.
Als de brief wel door Paulus is geschreven lijkt het aannemelijk dat de brief vanuit Rome werd geschreven, tijdens Paulus' eerste gevangenschap (3:1; 4:1; 6:20) daar. Dit gebeurde waarschijnlijk spoedig na zijn aankomst daar, ongeveer in 62, vier jaar nadat hij afscheid van de oudsten in Efeze had genomen.
Wanneer we ervan uitgegaan dat de brief niet door Paulus werd geschreven, dan ligt een latere datering meer voor de hand. Men dateert de brief in dat geval meestal tussen 70 en 100 n.Chr.
Inhoud.
Waar de brief aan de Colossenzen vooral polemisch van aard is, opgezet om een aantal gnostische stromen die in de gemeente opgekomen waren, te weerleggen, lijkt de brief aan Efeze dat niet te zijn.
