Han Soete.
Han Soete (1968) is een Belgisch webjournalist, auteur en fotograaf. Daarnaast geeft hij occasioneel lezingen en neemt hij deel aan debatten. Tot 2013 was hij actief als woordvoerder en coördinator bij DeWereldMorgen.be en GetBasic.be. Sinds begin 2014 is hij verantwoordelijk voor de media van de Partij van de Arbeid (PVDA).
Biografie.
Han Soete is de zoon van Lieven Soete, vanaf de jaren 60 een nauwe medewerker van PVDA-oprichter Ludo Martens. Han studeerde projectontwikkeling aan het instituut Henry Van de Velde te Antwerpen. Hij speelde een sleutelrol in de site- en contentmanagement van Indymedia Vlaanderen, waarvan hij in 2002 voorzitter was van de algemene vergadering. Op zijn Flickr-account noemt hij zichzelf een van de medeoprichters van deze nieuwswebsite voor burgerjournalistiek.
Voor zijn "Handboek media-activisme: "Don't hate the media, be the media!" dat in mei 2004 verscheen had hij een beurs "bijzondere journalistiek" van het Fonds Pascal Decroos gekregen in 2001. Het was het eerste Nederlandstalige boek dat gebruikmaakte van een Creative Commons-licentie. Het boek ontstond in het kielzog van de andersglobalistische beweging en is een vivisectie over de beginperiode van Indymedia. In een interview in "De Morgen" van 28 augustus 2001 stelde hij: "Protest zat in mijn bloed. Ik ben geboren in 1968 in een 68'ers-gezin. Mijn pa was betrokken bij Amada en zit nu nog altijd bij de Partij van de Arbeid (PVDA). Als kind heb ik in mijn kinderwagentje aan alle grote betogingen meegedaan."
In 2003 redigeerde hij samen met Chirstophe Callewaert het boek "RESIST! Veel meer dan een cultuurschok" van Dyab Abou Jahjah en Zohra Othman. In 2003 stond hij op de 9de plaats van de lijst RESIST voor de kieskring Antwerpen en behaalde 238 stemmen. Hij voerde zijn persoonlijke campagne onder het motto "Stem niet voor mij", maar verklaarde in recente interviews, onder andere in Menzo, dat het de verkeerde manier was om racisme te bestrijden omdat "het door de kiezers werd ervaren als een provocatie". Soete was ook betrokken bij andere sociale bewegingen, manifestaties en acties. Hij stond mee aan de wieg van School Zonder Racisme, Studenten Tegen Racisme, Rock Against Racism (België), en later D14 en STOPUSA, daarnaast schreef hij tevens voor.
Op 1 maart 2010 hield Indymedia op te bestaan en richtte Han Soete samen met Dirk Barrez en de rest van de ploeg de DeWereldMorgen.be op. Samen met Barrez treedt hij op als woordvoerder en coördinator van deze nieuwswebsite. Met DeWereldMorgen.be trachten ze, zo stelt Han Soete in een interview van Jurgen Verstrepen voor het GUNKtv-programma Wit, om los van de commerciële logica aan nieuwsberichtgeving te doen. Hij komt ervoor uit dat hun boodschap eveneens gekleurd is. Op de website van de redactie stellen ze: "Onbewogen neutraliteit is niet aan ons besteed. Objectiviteit en correctheid des te meer". Hierbij verkondigen ze vaak de boodschap van de sociale organisaties in het land en is er een nauwe samenwerking met vakbonden, drukkingsgroepen, NGO's en tal van andere middenveldsorganisaties.
Anno 2010 sprak hij zich uit voor een miljonairstaks en in datzelfde jaar diende hij samen met Callewaert en Barrez een klacht in tegen De Groene Belg bij de Raad voor Journalistiek betreffende: "de kritiek van het e-zine op de banden van Soete en Callewaert met de PVDA en de manier waarop dat hun website kleurt." De klacht werd echter op 10 maart 2011 over de volledige lijn verworpen.
In augustus 2013 trad hij toe tot de ploeg van pvda.be waar hij vanaf begin 2014 de nieuwe verantwoordelijke is voor de partijmedia. Bij de Europese verkiezingen van 25 mei 2014 was hij lijstduwer voor de PVDA+.
