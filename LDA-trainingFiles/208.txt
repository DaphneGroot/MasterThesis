	Industriebond ondermijnt machtsbasis vakbeweging
	Van onze economische redactie
AMSTERDAM
Van een vakbond verwacht iedereen dat hij opkomt voor vooral de zwakke werknemers. Maar bij de Industriebond FNV knaagt de vraag: wie zijn anno 1996 die zwakke werknemers? Zijn dat de oudere, laag opgeleide industriearbeiders? Of zijn dat de jongeren die massaal proberen een plekje op de arbeidsmarkt te veroveren?
Tot nu toe beschermt de vakbond vooral de zittende werknemers, want dat is de achterban die de contributie betaalt. Maar het wordt steeds moeilijker deze groep te beschermen tegen gedwongen overplaatsing of ontslag. De industriële sector krimpt. Ook verandert de aard van het werk in een rap tempo en niet alle werknemers kunnen of willen zich daaraan aanpassen.
Hoe lager de opleiding, hoe groter de weerstand van de werknemers om weer te gaan leren. Zo bezien wekt het geen verbazing dat de industriebond pleit voor een hoger loon voor werknemers die zich laten om-, her- of bijscholen en daardoor multi-inzetbaar blijven. Een praktijkvoorbeeld is Hoogovens, dat pakweg drieduizend mensen wil ontslaan, maar ook duizend nieuwe werknemers zoekt.
Een bond die koste wat kost de oude garde binnen de poort wil houden, verspeelt zijn kans jongeren voor zich te winnen. Dat neemt niet weg dat de industriebond een ommezwaai van jewelste maakt door het aloude adagium 'gelijk loon voor gelijk werk' bij de vuilnisbak te zetten.
Daarmee breekt de bond in feite met de collectivistische manier van denken die zo typerend is voor de vakbeweging als geheel. De industriebond wil 'ruwweg koopkrachtbehoud' voor alle leden blijven bevechten. Het extraatje moeten werknemers als het ware zelf verdienen, zonodig natuurlijk met hulp van de bond.
De nadruk van het vakbondswerk verschuift daarmee naar individuele belangenbehartiging. De Industriebond FNV lijkt zich nu zelfs te ontpoppen als de scholingsadviseur en loopbaanbegeleider van zijn leden. Dat is in de bond gevoelige materie. Want werknemers moeten er zelf voor zorgen dat ze aantrekkelijk blijven op de arbeidsmarkt. In de VS heet dat employability. De werkgever verplicht zich de werknemer in staat te stellen zich voortdurend te ontwikkelen. De werknemer wordt daardoor mobiel en breed inzetbaar. Hij is niet meer afhankelijk van één baas.
Het behoud van een baan is niet meer de inzet van de bond, maar behoud van werk - bij wisselende bazen in wisselende functies. 'De leus van de werkgevers ''voor jou tien anderen'' moet een werknemersleus worden: ''voor elke baas tien anderen'', zei bondsvoorzitter B. van de Weg maandag bij de presentatie van de plannen.
Van de Weg gaat hierbij uit van een rooskleurige toekomst. Zijn stelling gaat alleen op bij een krappe arbeidsmarkt. En wat gebeurt er als iedereen zich laat omscholen tot computerprogrammeur?
De bond knaagt met het nieuwe beleid aan de traditionele machtsbasis van de vakbeweging: de onderlinge solidariteit. Voor collectieve looneisen of behoud van arbeidsplaatsen krijgt men de achterban gemakkelijker de straat op dan voor individuele zaken. Ook het loslaten van het principe 'gelijk loon voor gelijk werk' ondermijnt de macht van de vakbeweging. De industriebond hoopt deze terug te winnen door dicht op de huid van de werknemers te kruipen. Het is echter de vraag of deze aanpak voldoet.
De uiterste consequentie van de grotere eigen verantwoordelijkheid van de werknemer is dat de vakbond er niet automatisch is om je uit de nesten te halen als je niet meer voldoet aan de eisen van de baas. Beleidsmedewerker K. Koorevaar, op wiens interne notitie de huidige plannen zijn gebaseerd, was afgelopen zomer duidelijker. Hij vond dat de bond te zwaar de nadruk legt op de bescherming van de rechtspositie. Dat kan en moet minder, meende hij, vooral waar het gaat om werknemers wier prestatie onder de maat blijft.
De top van de industriebond nam daar direct afstand van. Maar de huidige plannen sluiten een mindere rechtsbescherming van werknemers geenszins uit.
Harry van Gelder
Margreet Vermeulen

