Gangstarap.
Ice Cube, een van de pioniers van de gangstarap
Gangstarap, gangsterrap of straatrap is een onderdeel van de muziekstroming rap, afkomstig uit de getto's van grote Amerikaanse steden. De teksten zijn vaak seksistisch en gewelddadig en gaan over de moeilijke leefomstandigheden in de getto's, het leven in bendes, geweld en drugs. Mede door het provocerende karakter van de teksten werd gangstarap enorm populair bij jongeren, vaak tot grote zorg van ouders en politici.
Het genre ontstond voor het eerst in het midden van de jaren 1980 met rappers als Schoolly D en Ice-T, en werd populair in de tweede helft van de jaren 1980 door groepen als N.W.A. Na de nationale aandacht die Ice-T en N.W.A aantrokken in de jaren 1980 en 1990, werd gangstarap de meest commercieel lucratieve subgenre van hiphop.
Binnen de gangstarap zijn drie richtingen: de Westcoast, Eastcoast en Dirty South. Deze namen refereren aan de oorsprong van de stromingen: Westcoast komt uit het westen van de Verenigde Staten, Eastcoast uit het oosten en Dirty South uit het zuiden. Bekende Westcoast-artiesten zijn Eazy-E, Dr. Dre, 2Pac, Snoop Dogg, Ice Cube en Game. Eastcoast-artiesten zijn onder meer 50 Cent, P. Diddy, Jay Z, Nas en 2Pacs tegenpool The Notorious B.I.G. Tussen de Westcoast en de Eastcoast bestond een grote concurrentie, die zich zowel verbaal als in fysiek geweld uitte. In songteksten bijvoorbeeld werden beschuldigingen over en weer geuit en veel gangstarappers waren regelmatig betrokken bij gewelddadigheden. Dramatische dieptepunten waren de moord op 2Pac in 1996 en de moord op The Notorious B.I.G. in 1997. Alhoewel beide moorden nooit zijn opgelost, is de algemene gedachte dat beide rappers slachtoffer zijn geworden van de strijd tussen de Westcoast en de Eastcoast.
Binnen de Verenigde Staten is er voornamelijk door conservatieve Republikeinen kritiek op deze vorm van muziek. Vooral Bill O'Reilly, de presentator van het Fox News-programma "The O'Reilly Factor", heeft al diverse keren meerdere rappers van openlijke geweldpleging beschuldigd.
