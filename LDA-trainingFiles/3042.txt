	Nieuw fonds opgericht voor amateurkunst
	ANP
ZOETERMEER
Amateurkunstenaars kunnen hun verzoeken om subsidie voor het volgende seizoen toch voor 1 april indienen. Dat meldt het ministerie van Onderwijs, Cultuur en Wetenschappen maandag aan de Raad voor Cultuur. Die uitte recentelijk zijn zorgen over de trage voorbereidingen voor het nieuwe Fonds voor Amateurkunst.
De raad was bang dat de amateurs hun subsidie zouden mislopen doordat ze niet wisten bij wie of hoe ze een subsidie-aanvraag moesten indienen. Dat moet voor 1 april. Het fonds, per 1 maart gevestigd aan de Haagse Balistraat, mag jaarlijks 1,7 miljoen verdelen.
Directeur wordt H. Scholten, die ook directeur is van het Fonds voor de Podiumkunsten. Staatssecretaris Nuis (Cultuur) heeft nu ook een voorzitter, een secretaris en een penningmeester benoemd. Voorzitter is drs. M. Zierikzee, E. Horlings en mr. H. Ahrens zijn secretaris en penningmeester. Op korte termijn zullen vier bestuursleden het bestuur completeren en volgt de vorming van de beoordelingscommissies.

