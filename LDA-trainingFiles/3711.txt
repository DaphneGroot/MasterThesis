	'Koninklijke' hulp bij virtueel autorijden
	'Tot stand gekomen in samenwerking met de afdeling documentatie van de Algemene Nederlandse Wielrijders Bond (ANWB).' Dat moet vertrouwen in de kwaliteit inboezemen, zullen de makers van de cd-rom US Cars, deel twee in de serie The American Originals van uitgever Van Dijk Multimedia, hebben gedacht. De ANWB is per slot van rekening een fatsoenlijke instelling zonder winstoogmerk. Hoewel die impliciete aanprijzing misschien minder van toepassing is voor de Engelstalige kopers van de cd-rom. Voor hen is ANWB echter gemakshalve vertaald in Royal Dutch Touring Club. Koninklijk, alsjeblieft.
Wat er op de cd-rom te vinden is, bestaat uit tweehonderd foto's van Amerikaanse, merendeels oude en vooral grote auto's. Ze staan geparkeerd bij een garage, een benzinestation, in een showroom of bij een hamburgertent. Typisch Amerikaanse plaatsen dus. Daarnaast kan de bekijker van de cd-rom kennis nemen van enkele weetjes over de tentoongestelde automobielen, zeg maar sleen.
Het blijft allemaal nogal oppervlakkig. Maar US Cars is dan ook geen cd-rom voor mensen die professioneel met auto's omgaan. In de aankondiging wordt het programma aanbevolen voor het gehele gezin, waarbij ook kinderen vanaf acht jaar kunnen genieten van het 'spannende streetrace-spel, de auto-puzzles en de vele printmogelijkheden'.
Of ze dat ook doen? Schrijver dezes raakte er niet opgewonden van, zoals zijn twee stiefzonen van twaalf en veertien jaar dat ook niet werden. Wel maakten ze van de printmogelijkheden gebruik om enkele persoonlijke visitekaartjes te maken met daarin hun naam en het logo van het automerk Chevrolet. Over het als spannend bedoelde streetracespel spraken ze geen woord. Om virtueel auto te rijden, hebben ze de beschikking over heel wat spectaculairder mogelijkheden.
Nadat de cd-rom weer naar de redactie was meegenomen, is in de daaropvolgende dagen daartegen niet geprotesteerd. Kennelijk werd US Cars niet gemist, waaruit ten minste de conclusie kan worden getrokken dat het gezin van ondergetekende niet tot de doelgroep van de makers behoort.
Wat door de jonge tieners overigens wl werd gemist, en wat ook meteen werd gezegd, is de cd-rom Pin Up Girls, deel n uit de serie, dat eerder dit jaar verscheen.
Gijs Zandbergen
'US Cars'/The American Originals Now. Uitgever: Van Dijk Multimedia, Amsterdam.
Prijs:  29,95.

Foto
	FOTO VAN DIJK MULTIMEDIA

