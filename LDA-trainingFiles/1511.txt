	Shell houdt voet bij stuk inzake mensenrechten
	Van onze verslaggeefster
AMSTERDAM
Shell en de organisaties Pax Christi en Amnesty International zijn geen stap dichter bij elkaar gekomen. Ondanks herhaald aandringen door de twee organisatie dinsdag blijft de oliemaatschappij weigeren in zijn gedragscode een verwijzing naar de Universele Verklaring voor de Rechten van de Mens op te nemen.
Een woordvoerder van Shell stelde dat partijen dinsdag constructief met elkaar hadden gesproken en dat de dialoog wordt voortgezet. Voor een volgend onderhoud is echter nog eegn afspraak gemaakt. Pax Christi en Amnesty hadden gedreigd de dialoog af te breken.
De katholieke vredesbeweging en de mensenrechtenorganisatie hadden uit eerdere gesprekken met de onderneming begrepen dat Shell bereid zou zijn expliciet te verwijzen naar de Universele Verklaring van de Rechten van de Mens.
In de gedragscode komt nu wel een passage over mensenrechten maar formeel wordt de Universele Verklaring niet onderschreven. 'Dat doen we ook niet met andere internationale codes', aldus Shell.

