Westerveld (begraafplaats).
Het Crematorium ontworpen door Marius Poel
Westerveld, gelegen aan de Duin en Kruidbergerweg in Driehuis, is een van de oudste particuliere begraafplaatsen in Nederland. Op het terrein van de begraafplaats bevindt zich tevens een crematorium, het eerste van Nederland.
De eigenaar van Begraafplaats & Crematorium Westerveld is de Facultatieve Groep.
Omschrijving.
Op 23 juli 1888 werd Koninklijke toestemming verkregen voor het inrichten van landgoed Westerveld tot begraafplaats. Op 1 mei 1890 werd de begraafplaats officieel geopend. Westerveld was vanaf het begin een begraafplaats voor "alle gezindten" – wat destijds nog iets bijzonders was – en legde aldus de grondslag voor de huidige algemene begraafplaatsen.
Westerveld is onder meer bekend om Crematorium Velsen. Het crematorium werd in 1913 gebouwd naar een ontwerp van de architect Marius Poel. Op 1 april 1914 vond de eerste crematie plaats. Crematie was destijds nog illegaal, maar werd gedoogd. Pas in 1955 werd crematie in Nederland wettelijk toegestaan.
Tot voor kort werden de begraafplaats Westerveld en het crematorium Velsen ieder apart geëxploiteerd. Per 1 januari 2004 zijn beide instellingen samengevoegd en is de officiële naam Begraafplaats & Crematorium Westerveld. Eduard Douwes Dekker is niet hier maar in Gotha gecremeerd. Op Westerveld staat wel een monument voor hem omdat hij de eerste Nederlander in de moderne tijd was die werd gecremeerd. Het monument uit 1948 bevat de urnen met zijn as en die van zijn echtgenote en was een initiatief van de Vereniging voor Facultatieve Lijkverbranding.
Van Anthony Fokker, die in de Verenigde Staten overleed, werd de as overgebracht naar Driehuis en bijgezet in een familiegraf.
In 2002 werd de vermoorde politicus Pim Fortuyn tijdelijk op Westerveld begraven. Op de plaats waar zijn graf zich bevond is een gedenkteken geplaatst met daarop een miniatuur van zijn graf in Provesano in Italië.
