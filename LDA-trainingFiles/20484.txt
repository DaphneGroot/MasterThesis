Hendrik IV van Engeland.
Hendrik IV (Lincolnshire, 3 april 1367 – Londen, 20 maart 1413) was koning van Engeland van 1399 tot 1413.
Hij was de zoon van Jan van Gent (John of Gaunt), zelf een zoon van koning Eduard III, en Blanche van Lancaster, dochter van hertog Hendrik van Lancaster.
Hij stond ook bekend als 'Bolingbroke', naar het kasteel waar hij werd geboren. Hij was de eerste koning uit het Huis Lancaster.
In 1390 vocht Hendrik samen met de Duitse Orde bij de belegering van Vilnius, de hoofdstad van het Grootvorstendom Litouwen. Maria, Hendriks echtgenote, stierf in het kraambed in 1394.
Nadat hij steun had verleend aan zijn neef, koning Richard II, om diens opponenten te bestrijden, werd hij niettemin in 1398 verbannen en onterfd.
Op 30 september 1399 keerde hij terug, zette Richard af en nam zelf plaats op de troon. Hendrik was bij zijn kroning op 13 oktober 1399 de eerste koning na de Normandische verovering in 1066 die een toespraak hield in het Engels.
In 1403 hertrouwde Hendrik met Johanna van Navarra (1370-1437), dochter van koning Karel II van Navarra. Zij was al eerder getrouwd geweest en had vier zoons en vier dochters. Uit het huwelijk met Hendrik kwamen geen kinderen voort.
Hendriks regering werd gekenmerkt door velerlei opstanden. Er was weer strijd met de Schotten, Owain Glyndŵr riep zichzelf in 1400 uit tot Prins van Wales, met Henry Percy, 1ste graaf van Northumberland en daarna Richard le Scrope, aartsbisschop van York. Pas in 1406 kwam de rebellie enigszins tot rust.
Het parlement stoorde zich aan het feit dat Hendrik zo vaak om geld vroeg en stelde een adviesraad in. Bijgestaan door Thomas Arundel, de koninklijke kanselier en aartsbisschop van Canterbury, onttrok hij zich hieraan. In 1410 kwam de feitelijke macht aan zijn zoon. Op het laatst trok Hendrik opnieuw de macht aan zich en haalde Arundel terug.
Geplaagd door gezondheidsproblemen, stierf hij in 1413 in Westminster en werd begraven in de kathedraal van Canterbury. Hij werd opgevolgd door zijn oudste zoon die zou regeren als Hendrik V.
