Michel Piccoli.
Michel Piccoli (Parijs, 27 december 1925) is een Frans acteur en filmregisseur.
Biografie.
Het acteurstalent van Michel Piccoli werd voor het eerst opgemerkt in de politiefilm "Le Doulos" (Jean-Pierre Melville, 1961). Twee jaar later brak hij definitief door bij het grote publiek dankzij het nouvelle-vaguedrama "Le Mépris" (Jean-Luc Godard, 1963). Sindsdien stopte hij niet meer met spelen. Hij werkte met de grootste Franse cineasten, zoals Claude Chabrol, Jacques Rivette, Claude Sautet, Michel Deville, Louis Malle, Yves Boisset en Francis Girod. Ook heel wat buitenlandse filmauteurs deden op hem een beroep: hij werkte acht keer samen met Marco Ferreri, zes keer met Luis Buñuel en vijf keer met Manoel de Oliveira. Hij speelde ook in films van Alfred Hitchcock, Marco Bellocchio, Ettore Scola, Jerzy Skolimowski, Luis Berlanga en Youssef Chahine. Tot nu toe was hij te zien in ongeveer 200 films.
Privéleven.
Michel Piccoli was eerst gehuwd met de actrice Éléonore Hirt met wie hij een dochter heeft. In 1965 ontmoette hij zangeres en actrice Juliette Gréco. Ze trouwden een jaar later en scheidden in 1977. Sinds 1980 leeft Piccoli samen met scenariste Ludivine Clerc.
