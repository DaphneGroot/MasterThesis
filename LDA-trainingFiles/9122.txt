Gerard Sanderink.
Gerard Sanderink (Weerselo, 19 augustus 1948) is een Nederlandse ondernemer en topman van het Nederlandse computerbedrijf Centric.
Sanderink is multimiljonair met een geschat vermogen van 430 miljoen euro eind 2013. Het blad Quote schaarde hem in 2000 nog onder de vijftig rijkste inwoners van Nederland. Ondanks zijn rijkdom is Sanderink eenvoudig gebleven; hij hecht niet aan uiterlijk vertoon, rookt en drinkt niet en is de soberheid in persoon. Sanderink is niet getrouwd en heeft geen kinderen.
Sanderink, geboren en opgegroeid in een katholiek boerengezin in de buurtschap Lemselo van de toenmalige gemeente Weerselo (thans gemeente Dinkelland). Zijn jaren op de lagere school verliepen moeizaam. Zelf zegt hij daarover "Toen ik naar de lagere school ging kende ik geen woord Nederlands". Hij ging drie keer voorwaardelijk over. Nadat hij de mulo had doorlopen, ging hij niettemin studeren. Eerst de middelbare landbouwschool in Oldenzaal en daarna voedingsmiddelentechnologie aan de HLTS in Bolsward, daarna elektrotechniek aan de Technische Hogeschool Twente in Enschede. Hij werkte als computerspecialist in de vliegtuig- en ruimtevaartbouw, de uitgeverswereld en in de industrie voor medische apparatuur, alvorens met een collega, Hans Quellhorst, in 1978 het software/detacheringsbedrijf ICT op te zetten.
Quellhorst, een vlotte commerciële jongen, en Sanderink, een goed uitvoerder, vulden elkaar prima aan, maar toen Quellhorst in 1991 een deel van het bedrijf wilde verkopen - ICT had op dat moment 400 werknemers - haakte Sanderink teleurgesteld af. Een paar maanden na de breuk met zijn vroegere zakenpartner besloot hij voor zichzelf te beginnen.
Centric Holding is uitgegroeid tot een van de meest vooraanstaande aanbieders van informatietechnologie in Nederland. Centric is eveneens actief in België, Duitsland, Zwitserland en Noorwegen. In 2007 heeft Centric meer dan 8.000 werknemers in dienst. Centric was van 1998 tot 2004 en vanaf 2007 opnieuw shirtsponsor van betaaldvoetbalclub De Graafschap. Sanderink heeft een sterke band met De Graafschap en bemoeide zich regelmatig met het beleid van de club. Van 30 juli 2003 tot 2007 was Centric eveneens hoofdsponsor van eredivisieclub FC Groningen. Vanaf het seizoen 2007 werd Centric opnieuw hoofdsponsor van De Graafschap. Ook de zusteronderneming Oranjewoud werd shirtsponsor.
Daarnaast nam Sanderink eind 2005 het ingenieursbureau Oranjewoud over. Deze overname, waarmee rond de 45 miljoen euro gemoeid was, betaalde hij uit eigen zak. Oranjewoud heeft rond de 1.900 werknemers en vestigingen verspreid over heel Nederland. Via Oranjewoud werden meerdere bedrijven (veelal ingenieursbureaus) in Amerika, Frankrijk en Colombia overgenomen. Deze bedrijven zijn samengevoegd onder de naam Antea Group. Oranjewoud heeft als enige haar eigen unieke identiteit behouden. Eind 2010 maakte Oranjewoud bekend Strukton te hebben overgenomen.
In 2014 komt Sanderink in opspraak, en wordt hij door FNV Bouw, FNV Bondgenoten en CNV Vakmensen voor de rechter gesleept. Dit wegens het niet naleven van het protocol met afspraken over werkgelegenheid, de naleving van de cao, pensioenen, topbeloningen en medezeggenschap. Die vastgelegde afspraken stammen uit 2010 na de overname van Strukton door Sanderinks Oranjewoud.
