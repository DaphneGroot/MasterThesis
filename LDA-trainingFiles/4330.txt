	Traditionele werkweek hopeloos verouderd
	VIJF DAGEN OP, twee dagen af. Geen ander ritme is zo bepalend voor onze tijdsbesteding als 'de week'. Maar de week is hard op weg om te verdwijnen als dominante tijdseenheid. Dat schrijft de organisatiedeskundige Ton de Korte in het door hem met vier anderen geschreven boekje Strijd om de tijd - De organisatorische gevolgen van de 24-uurs economie.
Waarom we, sinds de jaartelling, in cycli van zeven dagen leven is overigens duister. De ene wetenschapper verwijst naar de Bijbel, de anderezoekt de oorsprong van de week in de Romeinse astronomie, weer een ander ziet een verband met biologische processen in het menselijk lichaam.
Hoe dan ook, het weekritme is een wijdverbreid en bovenal taai verschijnsel. Het is niemand gelukt de week af te schaffen, terwijl daartoe toch ten minste twee serieuze pogingen zijn gedaan - onder meer in de hoop en verwachting het christelijke geloof een doodsteek toe te brengen.
De jongste poging werd ondernomen door Stalin. Hij schafte de week in 1929 af. Iedereen werkte vier dagen en had de vijfde dag vrij, terwijl bedrijven, scholen en instellingen overschakelden op een continurooster. Het werd een regelrechte chaos.
Iedereen had op een andere dag vrij, leidinggevend personeel moest vaak werken op hun vrije dag, communicatie binnen bedrijven werd moeilijk en niemand voelde zich nog verantwoordelijk voor het productieproces. Het zou nog tot 1940 duren, voordat de Sovjet-Unie terugkeerde naar de gewraakte christelijke werkweek.
Waar Stalin faalde, lijkt de flexibilisering te slagen. In Strijd om de tijd maken de auteurs aannemelijk dat het traditionele 5+2 patroon op het punt staat het loodje te leggen. Dat vindt zijn wortels in de niet aflatende strijd van de vakbeweging om de werkweek te bekorten. In de afgelopen honderd jaar is de lengte van de werkweek, met horten en stoten, teruggebracht tot de helft.
Tot voor kort leidden kortere werktijden steevast tot kortere openings- en bedrijfstijden. De veertigurige werkweek bijvoorbeeld werd mogelijk door de zaterdag(ochtend) te schrappen als gewone werk- en schooldag. De invoering van de 38-urige werkweek werd opgevangen door de zomer- of wintersluiting op te rekken (bouw) of de deur al op vrijdagmiddag op slot te doen (gemeentelijke instellingen).
'Die grens is nu bereikt', schrijven de auteurs. 'Nog korter werken kan niet worden vertaald in nog kortere openingstijden.' Een 36-urige werkweek is alleen haalbaar als de werkgever de werktijden loskoppelt van de openingsuren of bedrijfstijden. In het openbaar vervoer, ziekenhuizen en restaurants was de werktijd natuurlijk al sinds mensenheugenis losgekoppeld van de bedrijfstijd. Maar dat was uitzondering. 'De uitzondering wordt nu regel.'
Ten onrechte wordt de invoering van de 36-urige werkweek gezien als een historische doorbraak, menen de auteurs. Het is slechts het zoveelste stapje in een reeds honderd jaar durend proces van arbeidstijdverkorting. Juist de flexibilisering en de verlenging van de bedrijfstijd verdienen de term 'historisch keerpunt'. Een trendbreuk die mogelijk werd gemaakt door de vakbeweging die 'de moed had' verworven rechten en zekerheden los te laten die in de voorgaande decennia waren opgebouwd.
Tot grote verbazing van de schrijvers is de weerstand van werknemers tegen die flexibilisering heel klein. De Korte baseert die stelling op vijf casestudies naar flexibilisering van de werk- en bedrijfstijden bij onder meer Albert Heijn en de Jaarbeurs.
'Voorwaarde is wel dat de werknemers er de noodzaak van inzien.' Voorwaarde is ook dat werknemers zelf tot op zekere hoogte greep houden op hun werktijden. Dat kan door goed werkoverleg, begrip voor priv-wensen van werknemers en heldere roosterprocedures.
Al met al heeft straks niemand nog dezelfde werkweek. De zaterdag en zondag zijn niet per definitie vrij. Je bent zelfs niet per definitie twee aaneengesloten dagen vrij. Bovendien kan de lengte van de werkweek variren, afhankelijk van de orderportefeuille van de baas. 'Werknemers moeten hun eigen leven gaan organiseren. Het wordt niet meer door anderen voor hen gedaan.'
Met het verdwijnen van vaste, collectieve werktijden verdwijnt een van de fundamenten uit ons arbeidsbestel, betogen de auteurs. Begrippen als een vaste baan, de werkdag en de werkweek zijn hopeloos aan het verouderen. Ze kunnen straks niet meer gebruikt worden voor fiscale wetgeving en premieheffing voor sociale verzekeringen.
Ook andere kenmerken van de vaste baan staan op de tocht, zoals het vaste inkomen met een jaarlijkse automatische periodiek, het contract voor ongepaalde tijd, de eigen werkplek en de hirarchische verhouding met de baas, die er altijd is om te zeggen wat je wel en niet moet doen.
Maar we moeten het ook weer niet overdrijven. 'Van een full swing 24-uurseconomie is in ons land beslist geen sprake', houden de auteurs de lezer voor. 'Voor een grootscheepse 24-uursopenstelling van bedrijven ontbreekt de economische en maatschappelijke noodzaak.' Gelukkig maar, hoor je hen tussen de regels door verzuchten. Want organisaties hebben het ook zo al moeilijk genoeg om de huidige flexgekte te verwerken.
Margreet Vermeulen
Ton de Korte (redactie), Julitte Danils, Wouter ten Have, Ruud van der Lans, Richard de Vries: Strijd om de tijd - De organisatorische gevolgen van de 24-uurseconomie.
Delwel, Den Haag; 185 pagina's;  49,50.
ISBN 90 6155 775 5.

