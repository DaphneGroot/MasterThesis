	Honden?
	Het is deze zomer verboden voor honden in de acht dagrecreatiegebieden van Recreatiegemeenschap Veluwe. Hondenuitwerpselen zouden gezondheidsklachten veroorzaken bij jonge kinderen. Een gegronde angst?

Recreatiegemeenschap Veluwe: 'U bent verbonden met het antwoordapparaat van Recreatiegemeenschap Veluwe. Het kantoor is vandaag gesloten wegens een bijeenkomst voor het personeel.'
J. Kieskamp, voorlichter gemeente Barneveld, waar een van de recreatiegebieden is: 'Er al jaren een hondenverbod rond die recreatieplassen. Ze vinden honden te midden van die mensen - bij tijd en wijle mensenmassa's mag je wel zeggen -niet passend. Ze veroorzaken overlast doordat ze rondrennen en blaffen. De uitwerpselen zijn een gevaar voor de volksgezondheid. Die honden springen nogal eens in het water. Dat is ook geen al te hyginisch idee. Maar u moet daarvoor Recreatiegemeenschap Veluwe hebben, die bepaalt de spelregels op die terreinen. Zijn ze de hele dag op pad? De voorlichter ook?'
C. van de Wal, eigenares hondenvakantieboerderij Yuppie Dogs: 'Ik zal wat harder praten om boven het geblaf uit te komen. Ze zullen wel doelen op wormbesmetting door jonge honden. Maar misschien kunnen kinderen dat ook wel oplopen door konijnen en andere dieren op de Veluwe. Ik heb altijd het idee dat ze een stok zoeken om de hond te slaan. Kijk, als honden de toegang wordt verboden omdat ze struiken uitgraven, vind ik het een ander verhaal. De overlast is een probleem. Honden die opspringen tegen kinderen en bejaarden. Of een hond die plast op de handdoek waarop jij net wil gaan liggen. Maar dat heeft niks te maken met gevaar voor de volksgezondheid. Urine is bacterieloos, het is natuurlijk wel erg smerig dat ie op jouw handdoek plast.
'Als honden zo'n gevaar voor de volksgezondheid zijn, moeten ze verbieden om honden thuis te houden. Er zijn ontstellend veel gezinnen met honden. Honden likken nu eenmaal, en hun bek zit vol bacterin. Het is een kwestie van weerstand. De kinderen van Martin Gaus, je weet wel die van dat televisieprogramma, werden altijd gelikt door zijn honden en die hadden nooit wat.'
A. van Vliet, dierenarts: 'De kans dat mensen iets oplopen dor een hond is erg klein. Van aaien en likken krijg je niks. Alleen als ze in aanraking komen met uitwerpselen waarin eitjes zitten van de Toxocara, kunnen ze een infectie oplopen. Die infectie is volkomen ongevaarlijk en verdwijnt vanzelf. Het enige probleem is dat een larf van die worm in het oog terecht kan komen. Dat is ook ongevaarlijk, maar soms is het voor een oogarts moeilijk te onderscheiden van een tumor. Daar komt nog eens bij dat bijna alle honden in Nederland ontwormd zijn. In mijn praktijk is het bijna honderd procent.'
C. Coers, wonend aan een bosrand, hondloos: 'Als een gebied zodanig vervuild raakt dat mensen er last van hebben, kan ik me zo'n verbod wel voorstellen. De eigenaar is verantwoordelijk voor de uitwerpselen van zijn hond. Net zo goed dat ouders verantwoordelijk zijn voor het gedrag van hun jonge kinderen. Hondenbezitters moeten die poep gewoon opruimen en niet verwachten dat anderen tolerant zijn. Neem het maar mee in een zakje en gooi het thuis in de biobak. Misschien is een heropvoedingsgesticht voor hondenbezitters een goed idee.'
A. Minnen, districtbeheerder Veluwe-Zuid, Staatsbosbeheer: 'Ik kan me die maatregel goed voorstellen. Waar veel mensen komen, zijn veel honden. Wij hebben ook last van honden. Herten, zwijnen en wild zijn gebaat bij rust. Bezoekers stellen geen prijs op rennende honden, soms zijn ze er zelfs bang van. Wij hebben dat opgelost met een aanlijngebod in sommige gebieden. Dat wordt over het algemeen goed nageleefd. We hebben gebieden aangewezen waar honden mogen rondrennen. Dat is voor die honden leuk en het is voor hun bezitters leuk om te zien. Dat alternatief hebben die plassen van Recreatiegemeenschap Veluwe niet.'
W. Distelbrink, huisarts: 'Ik zou me kunnen voorstellen dat parasieten in hondenontlasting darmklachten bij mensen kunnen veroorzaken. Ik heb er nog nooit mee te maken gehad. Wacht, ik pak er effe een boekie bij: Medische Microbiologie, het leerboek uit mijn studententijd. Ja: toxocara canis, bladzijde 664, de spoelworm van de hond. Veel last heb je daar niet van. Het verbod lijkt me nogal overdreven, zeker de reden die daarvoor wordt aangevoerd.'
G. Suyderhoud, eigenares van zeven honden: 'Wat heb ik met de Veluwe te maken? Ik woon vlakbij de Maas en mag ook nergens meer mijn honden uitlaten. Nergens! Als ik dat wel doe, krijg ik de politie op mijn nek. Het is hier overal recreatiegebied. Verschrikkelijk! Mensen zijn zelf schuld aan die verboden. Ze laten hun honden overal plassen en poepen. Je kunt het heel makkelijk opruimen als je je hond goed voedt. Anders neem je maar een watertankje mee om je nek om het weg te spoelen. Dat kan ook goed van pas komen als ie aan de diarree is. Zal wel te veel werk zijn. Mensen zijn afschuwelijk. Je kent dat spreekwoord toch: Toen ik de mensen leerde kennen, kreeg ik de dieren lief.'

Jaap Stam

