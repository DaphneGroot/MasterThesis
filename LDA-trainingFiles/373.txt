	Artsen zouden abortuswet overtreden
	Van onze verslaggeefster
HAARLEM
De abortusartsen dr. J. van den Bergh en J. Willems overtreden de abortuswet, vindt dr. P. Lens, regionaal inspecteur voor de gezondheidszorg voor Noord-Holland. Lens zegt dit in een reactie op de uitspraken die de twee artsen donderdagavond deden in de tv-rubriek Zembla. Volgens Zembla kan in Nederland elke vrouw abortus krijgen, om welke reden dan ook.

Van den Bergh en Willems zeggen geen eigen oordeel in te brengen en elke reden te accepteren die een vrouw beweegt om een vrucht te aborteren. Ook wijzen zij abortus omdat de vrucht een meisje is terwijl een jongetje gewenst wordt, niet af. 'Het is haar beslissing', zegt Willems. Van eigen morele overwegingen heeft hij geen last. Van den Bergh heeft nog nooit iemand abortus geweigerd. 'Zij hoeven mij de reden helemaal niet te vertellen', zegt hij. 'Ik respecteer de mening van de vrouw.'
Volgens de wet is abortus toegestaan als de vrouw in een noodsituatie verkeert. En er geldt een wettelijke bedenktijd van vijf dagen. Abortusarts Willems, werkzaam in klinieken in Amsterdam, Leiden en Den Haag, schat dat hij in 5 tot 6 procent van de gevallen de vrouwen direct behandelt, zonder wachttijd. 'Daarmee handel ik niet in strijd met de wet, want de wet biedt uitzonderingsmogelijkheden.'
Regionaal inspecteur Lens tilt vooral zwaar aan het 'oprekken' van het begrip noodsituatie. 'Als de vrouw vindt dat het een noodsituatie is, dan is het dat voor deze artsen blijkbaar ook.' Dat een foetus niet het geslacht heeft waaraan de ouders de voorkeur geven, vindt hij geen noodsituatie. 'Daar zijn wij dus tegen.' En hoe ver kun je dan gaan met lichamelijke gebreken? 'Als het missen van een handje voldoende reden is, zoals uit de documentaire blijkt, is dan ook een pink voldoende?'
Bij de Inspectie voor de Gezondheidszorg bestond al het vermoeden dat de criteria van de abortuswet te ruim ge√Ønterpreteerd worden. Vorig jaar filmde de EO met verborgen camera in enkele abortusklinieken. De omroep kwam tot de conclusie dat een geplande wintersportvakantie voldoende reden was. De rechter verbood de uitzending omdat de beelden gefilmd waren buiten medeweten van de betrokkenen. De documentaire van Zembla kwam in alle openheid tot stand.
Naar aanleiding van de opnames van de EO gaf minister Borst van Volksgezondheid opdracht tot een onderzoek. Eind maart komt de Inspectie voor de Gezondheidszorg met een rapport over de gang van zaken in de 19 abortusklinieken. In Nederland vinden jaarlijks ruim 20 duizend abortussen plaats, in klinieken en ziekenhuizen.
'Wij gaan er voorlopig vanuit dat de voorbeelden uit de documentaires extremen zijn', zegt Lens. 'Als uit het onderzoek zou blijken dat dit structureel is, dan wordt de wet op grote schaal ontdoken. De noodtoestand zou dan meer gespecificeerd moeten worden, met name door de beroepsgroep zelf.'
Volgens Lens is het zeker niet zo dat de beroepsgroep de moraal aanhangt van: U vraagt en wij draaien. Dat bleek ook uit de uitzending van Zembla. 'Dit is niet waarvoor wij gestreden hebben', zei een vrouwelijke abortusarts.
Minister Borst zegt vanavond in het programma Het Laatste Woord dat zij abortus vanwege het geslacht van het embryo in zijn algemeenheid afkeurt. Zij kan zich echter indenken dat het te billijken valt. De wet vereist dat er voor een abortus sprake moet zijn van een noodsituatie. Volgens Borst kan dat criterium in sommige gevallen van toepassing zijn op abortus vanwege het geslacht.
'Ik kan me het voorstellen dat een vrouw uit een buitenlandse cultuur in een dergelijke noodsituatie terechtkomt wanneer ze voor de derde of vierde keer een meisje krijgt, en haar huwelijk, zelfs haar leven, dan op het spel staat', aldus Borst.

