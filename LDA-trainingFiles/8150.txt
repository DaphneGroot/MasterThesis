Hans Ouwerkerk.
Hans George Ouwerkerk (Den Haag, 23 mei 1941) is een Nederlandse politicus namens de Partij van de Arbeid (PvdA).
Leven en werk.
Na zijn gymnasiumopleiding in Den Haag studeerde Ouwerkerk geschiedenis aan de Rijksuniversiteit Leiden. Hij kreeg landelijke bekendheid als "Ombudsman" in het gelijknamige tv-programma van de VARA. Daarna beleefde hij een bewogen loopbaan als burgemeester van verschillende Nederlandse gemeenten, te weten Lekkerkerk, Emmen, Zaanstad, Groningen, Almere en Enkhuizen.
In de gemeente Lekkerkerk kreeg hij te maken met een geruchtmakende gif-affaire. Het bleek dat een nieuwe woonwijk was gebouwd op een ernstig vervuilde vuilnisbelt. In de gemeente Groningen stapte hij op als burgemeester na de rellen tijdens de jaarwisseling van 1997/1998 in de Oosterparkwijk. Voorafgaand aan het debat in de gemeenteraad over de rellen, had Ouwerkerk gevraagd om het vertrouwen van een ruime meerderheid van de raad. Toen alleen de Collegepartijen hem bleken te steunen, legde hij na een dramatische toespraak zijn ambt neer.
Na hartproblemen in 2002 wilde hij een punt zetten achter zijn carri√®re, maar liet zich overhalen het waarnemend burgemeesterschap in de gemeente Enkhuizen op zich te nemen.
Nevenfuncties.
Hans Ouwerkerk vervulde vele nevenfuncties. Een deel daarvan had betrekking op de gezondheidszorg in Nederland. Hij was onder andere voorzitter van de Algemene Nederlandse Invaliden Bond (ANIB). Ook was hij tot september 2009 voorzitter van de Vereniging Gehandicaptenzorg Nederland (en van hieruit ook werkgeverslid van de Sociaal Economische Raad) en voorzitter van het Gestructureerd Overleg Gehandicaptenbeleid. Tevens was hij lid van de raad van toezicht van het Flevoziekenhuis. Hij is lid van raden van toezicht van enkele zorginstellingen, zoals de stichting Odion en de zorgdroeg Alliade.
