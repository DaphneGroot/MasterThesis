Metro van Singapore.
Het Mass Rapid Transit Singapore (MRTS letterlijk vertaald:"snel massavervoerssysteem") is de officiële benaming voor het openbaar vervoersnetwerk van metro en lightrailsystemen in het land Singapore. Het netwerk bestaat uit 4 metrolijnen en 3 lightraillijnen. Er zijn meer lijnen in ontwikkeling.
Ontstaansgeschiedenis.
In de jaren 60 van de 20e eeuw groeide de staat Singapore economisch zeer snel en voelden de leiders dat er een efficiënt en betrouwbaar transportnetwerk nodig was. Om deze reden werd er een studie verricht door een speciale commissie die werd opgericht in 1967. Na een studie van vier jaar kwam die commissie tot de conclusie dat er vanaf 1992 behoefte zou zijn aan een betrouwbaar transportsysteem per trein. Tussen 1972 en 1980 werden er verschillende studies verricht naar mogelijke routes voor een treinennetwerk geïntegreerd met een busnetwerk. De studie kwam tot de conclusie dat eerst de meest dichtbevolkte gebieden bediend moesten worden en adviseerde de aanleg van een noord - zuid (North - South lijn) en een oost - west (East - West lijn) lijn.
Harvard-studie.
Om te kunnen starten met de aanleg werd de "Provisional Mass Rapid Transit Authority" opgericht in juli 1980. Een onafhankelijk team van de universiteit van Harvard in de Verenigde Staten werd uitgenodigd om de uitslag van de eerste studies te bevestigen. Het team van Harvard kwam echter tot de conclusie dat alleen een bussysteem voldoende zou zijn om het vervoer in Singapore te faciliteren. De regering liet hierop een nieuwe studie verrichten, die concludeerde dat Singapore wel degelijk een massavervoerssysteem nodig had.
Aanleg.
In mei 1982 gaf de regering toestemming om met de aanleg te beginnen. De kosten waren begroot op 5 miljard Singaporese dollar en het project moest klaar zijn in 1992. Een gedeelte van de North-South lijn werd als eerste aangelegd omdat Orchard Road en het centrale zakendistrict de drukste gebieden waren. Het initiële systeem met een gedeeltelijke North - Southlijn en een gedeeltelijke East-Westlijn was 67 kilometer lang en had 42 stations, waarvan 27 bovengronds en 15 ondergronds. Op 14 oktober 1983 werd de "MRT Corporation" opgericht om het werk van de Provisional Mass Rapid Transit Authority over te nemen. Op 7 november 1987 werd een eerste deel van het systeem voor het publiek geopend. Minister-president Lee Kuan Yew opende het systeem officieel op 12 maart 1988. De rest van het systeem kwam klaar in juli 1990, 2 jaar voor op het schema. De MRT corporation is in het begin van de 21e eeuw opgegaan in de Land Transit Authority die nieuwe lijnen bouwt en dan concessies uitgeeft aan commerciële bedrijven. De 2 concessiehouders aan het begin van de 21e eeuw zijn SMRT Corporation Ltd en SBS Transit Ltd.
Uitbreiding.
In februari 1991 kondigde de regering aan dat de North-South lijn met 16 kilometer verlengd zou worden. De lijn kreeg door deze verlenging zijn hoefijzervormige uiterlijk. De verlenging kwam tot stand op 10 februari 1996. In 1997 werd gestart met de aanleg van een heel nieuwe lijn, namelijk de North-East lijn. Deze werd voltooid eind 2002 en geopend op 20 juni 2003. Ook werd in 2002 een verlenging voltooid naar de internationale luchthaven Changi als een zijlijn van de East-Westlijn. In het begin van de 21e eeuw is Singapore ook gestart met de aanleg van een nieuwe Cirkellijn door het centrum van de stad. Deze lijn wordt in 5 fases aangelegd. Twee andere lijnen zijn in de planningsfase.
Tarieven.
Een enkele reis varieert in prijs van S$ 0.80 tot S$ 1.80. Op de kaartjes voor een enkele reis zit een S$1 statiegeld. Dit krijgt men terug door het kaartje na de rit weer in te leveren.
De meeste passagiers gebruiken een contactloze smart card met de naam EZ-Link, een systeem dat bijna hetzelfde is als de Octopuskaart in Hongkong. Je houdt de kaart boven de toegangsdeuren tot de stations bij binnenkomen en weggaan en dan wordt het bedrag automatisch afgeschreven.
