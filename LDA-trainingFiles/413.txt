	Den Haag heeft ton over voor verhuizing oude paardekastanje
	Van onze verslaggever
AMSTERDAM
Maar liefst een ton heeft de gemeente Den Haag er voor over om een ruim honderd jaar oude paardekastanje te verplaatsen. Maar bij het Instituut voor Bos- en Natuuronderzoek (IBN) vragen ze zich af of het stadsbestuur wel het juiste besluit heeft genomen. Natuurbehoud is mooi, maar hadden er voor zoveel geld niet veel beter andere bomen kunnen worden geplant?
'Dit verwondert mij wel enigszins', zegt wetenschappelijk onderzoeker J. Koppinga, gespecialiseerd in boomverzorging. 'Men hecht te veel aan zo'n oude boom. Vanuit mijn teeltkundige achtergrond had ik gezegd: ''Weg met dat ding en plant er tien jonge kastanjes''. Het is een onsympathieke maatregel, maar komende generaties kunnen pas van deze kastanjes genieten als we nu beginnen te planten.'
De paardekastanje tegenover het Centraal Station, op de Koekamp, wordt in maart op een wel heel bijzondere manier verplaatst. Tachtig meter verderop.
De boom moet wijken voor de Koningstunnel, die het vastgelopen autoverkeer rond het station weer in goede banen moet leiden. Omdat het wortelstelsel omvangrijk is en de kastanje zo'n tweehonderd ton weegt, kan de boom niet zomaar worden verplaatst.
De kluit wordt straks verpakt met stalen platen en zal horizontaal in een tientallen meters lange gleuf op rails worden verschoven naar de nieuwe locatie. De kluit is tien meter lang en tien meter breed. En ook nog in tien uur moet de klus zijn geklaard.
Volgens BSI Bomenservice, die de opdracht kreeg, is het de eerste keer dat zo'n grote boom op deze manier wordt verplaatst in Europa.
'Deze boom is z√≥ beeldbepalend, dat we het geld er wel voor over hebben', zegt woordvoerder P. Patijn van de Haagse dienst Stadsbeheer. 'We hebben ook de garantie gekregen van BSI dat het wel goed zal gaan.'
De kastanje is zes jaar geleden onderzocht door boomchirurgen van het Utrechtse bedrijf Copijn. Zij concludeerden dat verplaatsing mogelijk was. Twee jaar geleden werd de kluit al ingekapseld in een stalen 'container'.
'De risico's die er zijn, zijn beheersbaar', betoogt BSI-directeur H. Sneep zelfverzekerd. 'Er is een minimaal risico dat de wortels blijvend beschadigd worden. Ook worden ze nu bemest om ze te activeren. Wij verplaatsen jaarlijks duizenden bomen. Dat is onze vakmanschap.'
Het IBN onderzocht de kastanje in 1994 ook en vond dat de verplaatsing moest worden heroverwogen. Onderzoeker Koppinga: 'Er zal worden gezeuld met zo'n oude, zware boom. Als de wortels gesnoeid worden, bestaat de kans dat houtrot kan ontstaan waardoor de boom instabiel wordt. Ook de groei van de paardekastanje kan stilstaan. Het kan wel tien, vijftien jaar duren voor hij weer gaat groeien. Dit besluit is een politiek besluit geweest maar dat wil niet zeggen dat het technisch het juiste is geweest.'

