Biggles.
Biggles is een fictieve figuur in de gelijknamige serie jongensboeken, geschreven door W.E. Johns. Biggles' volledige naam is James Bigglesworth, hij is onderscheiden met de Distinguished Service Medal en Distinguished Service Order. Hij is gevechtspiloot, spion en detective van de afdeling Luchtpolitie van Scotland Yard.
Het eerste verhaal verscheen in 1932, waarna een reeks van 96 boeken tot stand kwam. De auteur overleed in 1968 tijdens het schrijven van boek 97.
Verloop van de serie.
Biggles wordt in 1899 in India geboren, maar wegens ziekte wordt hij door zijn vader naar een kostschool in Engeland gezonden. Zie voor Biggles' kostschooljaren "Biggles als kwajongen". Hij leert in de begindagen van de Eerste Wereldoorlog vliegen. Nadat deze is afgelopen maakt hij reizen over de hele wereld, waar hij met zijn vast terugkerende vrienden: Commodore Raymond, the Honourable Algernon Lacey, Algy, Ginger Hebblethwaite, Lord Bertram Lissie, Bertie, de meest spannende avonturen beleeft. Hij is in die tijd onder andere geheim agent bij Scotland Yard. Bovendien heeft hij ook een eigen luchtvaartmaatschappij: Biggles & Co.
Zijn oude aartsrivaal is de Duitse Erich von Stalhein, die hij in Veel van zijn avonturen tegenkomt, of het nu de Eerste en Tweede Wereldoorlog of naoorlogse avonturen betreft, Von Stalhein blijft regelmatig opdagen.
In de Tweede Wereldoorlog treedt hij weer op als piloot voor de Royal Air Force RAF. Na deze oorlog beleeft hij nog vele spannende avonturen. In "Biggles begraaft de strijdbijl" sluit hij zelfs vrede met zijn aartsvijand Erich von Stalhein door hem uit een Sovjet-gevangenenkamp te bevrijden. De laatste avonturen spelen zich af in de jaren 50 van vorige eeuw.
Er zijn vele boeken geschreven, waarvan er 96 in het Nederlands zijn vertaald. De laatste vertaling was "Biggles trekt ten strijde". Dit boek is uitgegeven door de I.B.A. en verscheen in oktober 2010.
Verder zijn er in de jaren negentig twaalf korte verhalen van Johns verschenen bij de I.B.A.. Deze korte verhalen waren toen nog niet in boekvorm verschenen en nog niet in het Nederlands vertaald. Ze werden tweetalig uitgegeven, de ene helft van het boek bevatte het Engelstalige originele verhaal en de andere helft de Nederlandse vertaling. In deze reeks verschenen 9 Biggles-verhalen, 2 Worrals-verhalen en 1 langer Steeley-verhaal. Deze laatste 3 verhalen hebben betrekking op andere series van Johns, die in Nederland minder bekend zijn, al zijn de Steeley-verhalen in de jaren vijftig wel alle vijf in het Nederlands vertaald.
Film.
In 1986 werd onder de naam Biggles zelfs een speelfilm uitgebracht, maar deze heeft het succes van de boekenreeks niet geëvenaard.
Stripverhalen.
Toen in de jaren zestig de rechten vrijkwamen om stripverhalen te maken rond het personage Biggles, ging de Studio Vandersteen (bekend van onder andere Suske en Wiske en De Rode Ridder) daar op in. Willy Vandersteens medewerker Karel Verschuere maakte een twintig delen tellende reeks die geen groot succes was, hoewel de kwaliteit van een zeer degelijk niveau was. De strips, herkenbaar aan de groene kaft en witte letters, zijn nu onder verzamelaars zeer begeerd.
Later verscheen een tweede stripreeks van Biggles, waarvan de eerste episodes werden gemaakt door de Belg Francis Bergèse en de latere door het Belgische duo Eric Loutte (tekenaar) en Michel Oleffe (scenarist). Deze stond geheel los van de reeks gemaakt door Studio Vandersteen.
