Harry Sacksioni.
Harry Sacksioni (Amsterdam, 23 oktober 1950) is een Nederlands gitarist.
Als artiest legt Sacksioni geen nadruk op commercieel succes. Hierdoor komt hij weinig via radio en televisie onder de publieke aandacht. Hij brengt zijn platen alleen nog in eigen beheer en op zijn eigen label uit, als protest tegen de hoge prijzen van cd's. Eind 2003 is een livealbum verschenen van een tournee die hij in 2003 samen met de gitaristen Jan Kuiper, Eric Vaarzon Morel, Digmon Roovers en Zou Diarra heeft gemaakt onder de titel The Five Great Guitars.
Sacksioni woont in het Gelderse Lienden.
Biografie.
Sacksioni werd in de jaren zeventig bekend om zijn akoestisch gitaarspel, dat hij vooral door zijn samenwerking met Herman van Veen onder de publieke aandacht kon brengen. Zijn composities spreken, bij gitaristen en anderen, zeer tot de verbeelding. Beroemde stukken zijn bijvoorbeeld Meta Sequoia, Vensters, Elixer, Thee bij tante Josephine, Bello en Paddentrek. Verreweg het meeste van zijn oeuvre bestaat uit eigen composities, van een hoofdzakelijk instrumentaal karakter. Reeds vanaf zijn eerste plaat (1975) liet hij zich bij zijn gitaarcomposities door andere instrumenten begeleiden, variërend van een banjo, viool of tuba tot een band, orkest of menigte autoclaxons.
Sacksioni werkte jaren samen met Herman van Veen en Erik van der Wurff. Ook werkt hij af en toe samen met Raymond van het Groenewoud, Frank Boeijen en vele anderen uit de Nederlandse muziekscene.
Gitaristen gebruiken zijn composities voor gitaarsolo graag als studiemateriaal. Sacksioni treedt al 40 jaar op in Nederlandse theaters, maar is ook geregeld in het buitenland te vinden als uitvoerend artiest.
Op 9 mei 2009 werd hij tijdens zijn 40-jarige jubileumvoorstelling "De Sacksioni Methode" in de Agnietenhof in Tiel onderscheiden als Ridder in de Orde van Oranje-Nassau.
Hij is meermaals uitgeroepen tot Beste akoestische gitarist van de Benelux.
Gitaren.
Sacksioni bespeelt tijdens een concert meerdere gitaren. Voor een tournee maakt hij de keuze uit zijn collectie akoestische en elektrische modellen, afhankelijk van de sfeer en de (gitaar)stemming van de composities. Hij speelt zowel 6-snarige als 12-snarige gitaren, waaronder een enkel exotisch model. Een bijzondere gitaar is een door Bert Kwakkel gebouwde gitaar met dubbele hals, de ene helft elektrisch en de ander akoestisch om tijdens het nummer te kunnen wisselen zonder van gitaar te wisselen. Een bekend 'handelsmerk' zijn Harry's causerieën, humoristische verhaaltjes en anekdotes waarmee hij zijn muziekstukken in-, uit- of begeleidt. Een enkele maal zet hij ook een ander medium in (zoals film) of duikt er onverwachts een gastmuzikant op.
In het najaar van 2008 bracht hij een tweetal boeken en een dvd uit over zijn gitaarspeeltechniek, getiteld "De Sacksioni Methode", waarin alle aspecten van het gitaarspelen, van de basisbeginselen tot gevorderde vingertechnieken, uiteen werden gezet.
Trivia.
Arriva rijdt op de lijnen in de Achterhoek met 6 10257 genaamd Harry Sacksioni. Sacksioni rijdt zelf volgens eigen zeggen nooit met de trein.
