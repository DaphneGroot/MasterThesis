	Onenigheid tussen KPN, NetHold en Philips Alliantie betaal-tv in problemen
	Van onze verslaggever
AMSTERDAM
De alliantie van KPN, Philips en NetHold op het vlak van betaaltelevisie verkeert in problemen. De kans dat het vorig jaar mei aangekondigde verbond alsnog van de grond komt, wordt door ingewijden geschat op niet meer dan 30 procent. Nog altijd is er geen contract door de drie partijen getekend.
De betrokken bedrijven willen niet op de zaak ingaan. Volgens KPN ligt de overeenkomst 'nog bij onze juristen, omdat de materie ingewikkelder is dan gedacht'. EÃ©n van de voornaamste struikelblokken betreft de positie van Casema. Die kabelexploitant waarin KPN voor 77 procent deelneemt, heeft een eigen dochterbedrijf op het vlak van betaaltelevisie.
Die onderneming, TeleSelect, biedt abonnee-tv aan onder de naam Max TV. Volgens de kabelexploitant gaat dat naar wens. De alliantie zou betekenen dat TeleSelect opgaat in concurrent NetHold. Partijen strijden over de vraag onder welke voorwaarden dat gebeurt.
Casema, dat de alliantie met NetHold opgedrongen heeft gekregen door moederbedrijf KPN, eist zelf de controle over verhuur van de benodigde decoder en de verkoop van abonnementen. Maar NetHold, waarin KPN en Philips ieder voor 10 procent zouden gaan deelnemen, wil die controle eveneens. De discussie wordt nog eens extra bemoeilijkt doordat KPN, onder druk van de politiek, binnenkort op grotere afstand komt te staan van dochterbedrijf Casema.
Ook speelt volgens ingewijden een rol dat Philips bezig is met een herbezinning op al zijn minder of geheel niet renderende projecten. Dit verband wordt door Philips zelf overigens ontkend. Philips is van plan de nog maar pas aangekochte kabelnetten weer te verkopen, omdat die investeringen pas op lange termijn uitzicht op rendement bieden. Datzelfde kan worden gezegd van digitale betaaltelevisie. In de afgelopen maanden hebben diverse Europese bedrijven, waaronder de Duitse uitgever Bertelsmann, hun twijfel geuit over de interesse van de consument voor digitale betaaltelevisie.

