Swaziland.
Swaziland, officieel het Koninkrijk Swaziland, is een land in het zuiden van Afrika. Het wordt ingesloten door Zuid-Afrika en Mozambique. Het land heeft twee hoofdsteden: Mbabane is de bestuurlijke hoofdstad en Lobamba de koninklijke hoofdstad (residentie van de koningin-moeder, de Ntombi) en de wettelijke hoofdstad (zetel van het parlement, dat uit de senaat en het huis van afgevaardigden bestaat).
Geschiedenis.
Uit archeologische vondsten blijkt dat het gebied 100.000 jaar geleden al werd bewoond, maar de huidige Swazibevolking kwam eind 18e eeuw in het gebied wonen. In de 19e eeuw trokken ook blanken het gebied binnen. In 1866 werd de grens met Transvaal vastgelegd, maar twee jaar later werd Swaziland door de Britten geannexeerd. Bij de Conventie van Pretoria (1881) werd de onafhankelijkheid van Swaziland erkend. Maar vier jaar later probeerden de Britten het gebied toch weer onder controle te krijgen en in 1889 stootten ze koning Dlamini IV van de troon. Daarop zochten de Swazi's bescherming bij de Zuid-Afrikaansche Republiek en werd Swaziland in 1894 een protectoraat van de Zuid-Afrikaansche Republiek. Na de Tweede Boerenoorlog, waarbij de Britten de Zuid-Afrikaansche Republiek veroverden, werd Swaziland een Brits protectoraat en pas op 6 september 1968 werd Swaziland echt onafhankelijk.
Geografie.
Swaziland is ongeveer even groot als Wallonië. Het is geheel ingesloten door Zuid-Afrika en Mozambique, en heeft bijgevolg geen kustlijn. Het grenst 535 km aan Zuid-Afrika en 105 km aan Mozambique. Er zijn meerdere grensposten met Zuid-Afrika en twee grensposten met Mozambique (Goba en Namaacha).
Swaziland kan in vier geografische regio's verdeeld worden. In het oosten strekken de Lubombo-bergen zich uit met een maximale hoogte van 600 meter en een droge subtropische klimaat in noordzuidelijke richting. De laagte ten westen daarvan ligt ongeveer 200 m boven de zeespiegel. Deze wordt door een droog boslandschap gedomineerd. Het klimaat is hier al bijna tropisch warm - gedurende de zomermaanden stijgt het kwik soms boven 32 °C. De regio is onder meer geschikt voor de teelt van suikerriet. Het middelveld met zijn vruchtbare heuvels en valleien heeft een gemiddelde hoogte van 700 m boven de zeespiegel. Het beslaat ruim een kwart van de totale oppervlakte van Swaziland. De hoogvlakte in het westen van het land ligt ongeveer 1 300 m boven de zeespiegel en gaat in het westen in de Zuid-Afrikaanse Drakensbergen over. Hier worden onder meer bosgebieden aangetroffen. De regio heeft in het algemeen een gunstig klimaat.
Staatsinrichting.
In 1977 schafte koning Sobhuza II het parlement af. Intussen is er een regering die ook wetten kan maken. De koning heeft de absolute macht en hij kan zorgen dat wetten niet worden aangenomen, toch maakt hij hier weinig gebruik van.
In 1986 werd prins Makhosetive meerderjarig en tot koning gekroond, onder de naam Mswati III. De laatste tijd (2005/2006) zijn er steeds meer protesten, voornamelijk onder de hoger opgeleide bevolking, tegen de koning die zijn land steeds meer als een dictator regeert.
Armoede.
Volgens het Ontwikkelingsprogramma van de Verenigde Naties leeft in Swaziland 69,2% van de bevolking onder de armoedegrens.
