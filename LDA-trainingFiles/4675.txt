	Vitalisme lijkt te zijn verdwenen in recent werk Xenakis
	Festival Nieuwe Muziek, met werk van Xenakis, Jan Kuiper e.a. Middelburg, Kloveniersdoelen; Veere, Grote Kerk (20 en 21 juni).
Het is stil geworden rond Iannis Xenakis. De vijfenzeventigste verjaardag van de componist (in mei van dit jaar) is aan de internationale muziekwereld nagenoeg ongemerkt voorbijgegaan. Xenakis-series: ze zijn er niet. Xenakis-edities op cd: je ziet ze niet, en de laatste die er boodschap aan heeft, is Xenakis.
Alleen in Zeeland, waar het Festival Nieuwe Muziek een abonnement heeft op het werk van de Griekse Parijzenaar, staat tot en met 12 juli een festival in het teken van Xenakis. Grote afwezigen: de omroepen. En Iannis Xenakis.
In de Provinciale Zeeuwse Courant van 18 juni lichtte hij toe waarom 'Middelburg' het ditmaal zonder hem moet stellen: 'Ik bezoek die uitvoeringen niet. Het kan me niks schelen. Ik ben te oud om zulke concerten te bezoeken.'
Bij de opening in de Middelburgse Kloveniersdoelen klonken vrijdag niet alleen ongenaakbare Xenakisstukken als het Dmaathen (uit 1975) en het weerbarstige Akanthos (1977). Er klonk ook een somber achtergrondmuziekje. Xenakis' gezondheid is tanende. Geheugenlacunes beginnen hem dwars te zitten bij het componeren, en het is niet waarschijnlijk dat hij aan zijn ruim 140 stukken tellende oeuvre nog veel zal toevoegen.
Het Xenakis 75th Birthday-programma bevat geen wereldpremire. Wel uitvoeringen van recent werk, zoals het twee jaar oude Hunem-Iduhey voor viool en cello. Mifune Tsuji en Frances-Marie Uitti brachten de Nederlandse premire zaterdag in de Veerse Grote Kerk.
Gelet op de zelfkritiek waaraan Xenakis zich pleegt te onderwerpen, zal het te ver gaan de bodemloze saaiheid van dit stuk in verband te brengen met de gezondheidsproblemen die de componist sinds kort teisteren. Er moet een opzet steken achter de zagerige ritmiek en de krasserige homofonie van dit in speeltechnische zin geheel uitdagingloze duet, waarvan alleen de titel (een onvoltooide kreeftgang van de letters Yehudi Menuhin) intrigeert. Maar welke opzet?
Van de late kwartetten van Beethoven hebben grote vrienden van de componist wel beweerd dat Beethoven 'nu echt gek' was geworden; met die dingen moet je soms oppassen. Maar de indruk dat het vitalisme in Xenakis langzamerhand is gedoofd, laat zich moeilijk wegnemen. Vooral het fenomeen strijkinstrument lijkt een dodelijke invloed uit te oefenen - zoals de bijna parodistisch slome beweging van het vier jaar oude Ka uitwijst (zaterdag uitgevoerd door een Xenakis Ensemble dat er maar half in leek te geloven). De tendens liet zich in 1989 al voelen in Echange - geschreven voor het Asko.
Misschien is een antwoord te vinden in het trombonestuk Keren uit 1986, dat later voor tuba is bewerkt door Xenakis en Tjeerd Oosterdorp. Het is eigenlijk een soort terzet: een lyrische baslijn wordt gezandstraald door interrupties van gesoleerde schrale tonen, en gezalfd met open, tonronde toetertonen. Door Oosterdorp zo fraai wijdopen gespeeld, dat in zijn tuba behalve een demper ook een vuurtoren en een verkeersvliegtuig leken te kunnen verdwijnen.
De ruige, driftige Xenakis van het slagwerkstuk Psappha (1975) en de quasi-ritualist Xenakis van Okho voor drie djemb-trommen (1989) ontmoetten elkaar in de Veerse Grote Kerk in een voorstelling door de Richards Alston Dance Company, een moderne-dansgezelschap dat in Londen hoge ogen schijnt te gooien. Het weet klassieke passen en poses sierlijk te combineren met een esthetiek van het kopje laten hangen en capituleren voor de zwaartekracht. Maar veel ruigs zat er niet aan. Wat ontbrak was elk begrip van spanning en ontlading. Ook in de muzikale uitvoering; Psappha op z'n Brits deed denken aan een os die het nog eens wou proberen, maar niet meer weet hoe het moet.
De pianist Gerard Bouwhuis en de slagwerker Johan Faber waren zo vriendelijk het in het fraaie Thallen (1989) nog even voor te doen.
Roland de Beer

