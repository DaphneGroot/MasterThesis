Ministerie.
Het Nederlandse ministerie van Financiën in Den Haag.
Een ministerie of departement is een afdeling van een overheid waar het beleid van de regering wordt uitgevoerd. Aan een ministerie wordt leiding gegeven door een minister.
In België werden de ministeries van de federale overheid herdoopt tot Federale overheidsdienst (FOD). Voor de regionale regeringen werd de naam "ministerie" behouden. In beide gevallen heet de politiek verantwoordelijke van een ministerie nog steeds een "minister".
Een "kabinetschef" neemt de dagelijkse leiding van het "kabinet" op zich, het geheel van de naaste medewerkers van de minister, onafhankelijk van de administratie die het ministerie uitmaakt.
In Nederland wordt de minister doorgaans bijgestaan door een staatssecretaris en soms ook door een minister zonder portefeuille. Ministers en staatssecretarissen zijn politiek verantwoordelijk. De hoogste ambtenaar van een ministerie heet de secretaris-generaal, met daaronder verschillende directeuren-generaal. Tot de jaren 60 van de 20e eeuw werd de term ministerie in Nederland ook wel gebruikt als synoniem voor kabinet, vaak in combinatie met de naam van de formateur of minister-president: "Het eerste ministerie-Thorbecke trad aan in 1853".
