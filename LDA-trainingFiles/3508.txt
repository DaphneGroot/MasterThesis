	'Jij ontroert me via Frieda, dat is het rare'
	In alle kranten is de cabaretire Sanne Wallis de Vries deze week uitgeroepen tot ht talent van de laatste jaren. 'Droomdebuut' 'Grootste verrassing sinds jaren', dat soort termen werden gebruikt. In die zin heeft de redactie van het blad De Theatermaker een vooruitziende blik gehad door haar als vaste columniste in te huren. Helaas is haar stukje in het novembernummer aanzienlijk minder spectaculair dan haar eerste programma SOP. Wallis de Vries' kijkje in de keuken van een beginnend cabaretire levert bespiegelingen op als 'Geen zeven zonder zes, geen acht zonder zeven, geen goede premire zonder risicovolle try-out'.
De Theatermaker heeft een haperende start gehad. De lang verwachte opvolger van het dodelijk saaie Toneel Theatraal raakte na een paar nummers hoofdredacteur Erik Beenker kwijt . Inmiddels is Constant Meijers hoofdredacteur en onder zijn regiem zijn de eindredactie en de lay-out verbeterd.
Inhoudelijk laveert De Theatermaker nog steeds tussen een typisch vakblad voor de incrowd en de culturele bijlagen van kwaliteitskranten. Geijkte voorverhalen (Ten Oorlog! van de Blauwe Maandag Compagnie) en verslagen (een kritiekloze impressie van jeugdmanifestatie De Bron in Utrecht) worden afgewisseld met eigenzinnige en originele rubrieken. Een aanwinst is het 'Premire Dagboek', waarin een theatermaker de dagen voor de premire van zijn nieuwe voorstelling beschrijft. Dit keer is dat Gerardjan Rijnders . Als vanouds heeft hij natuurlijk veel te mopperen, over de Gouden Gids Publieksprijs en over de columns van Marcel Otten in De Theatermaker zelf.
Dat laatste is vreemd want juist die columns van Otten geven het blad net dat beetje pit dat het verder ontberen moet. De stukjes van Otten zijn brutaal, grof, origineel en in ieder geval om je over op te winden. Dit keer steekt hij de draak met de reislust van GerardJan Rijnders: 'het maakt hem geen barst uit waar-ie werkt: Lutjebroek, Eindhoven, Amsterdam, Berlijn, Bonn. In Oost-Berlijn wijst hij binnen een week verdwaalde toeristen de weg en weet meteen de gezelligste homo-barretjes te vinden'. En over Ivo van Hove die onlangs O'Neills More Stately Mansions in New York regisseerde: 'Een O'Neill dunnetjes overdoen, samen met Jantje, een makkie: overdag uit de losse pols dat stukkie dat-ie als zijn broekzak kent en 's nachts door de straten van Big Apple zwalken. Pappie en Mammie gaan op stap.'
Ook opmerkelijk is de rubriek van Spectator, een pseudoniem van Martin Schouten, die op gezette tijden een scne mag beschrijven die hem ontroerde. Het is opnieuw de actrice Frieda Pittoors over wie hij de loftrompet steekt. 'Spectator ziet Frieda Pittoors graag, daar kan hij niets aan doen en dat werd er niet beter op toen hij haar aan het werk zag in Trojaanse Vrouwen.' Wat volgt is een gesprekje met regisseur Johan Simons, actrice Elsie de Brauw en Pittoors zelf.
Elsie: Die gevoelsstromen zijn heel sterk en daar pas je je tekst op aan.
Spectator: Jij ontroert me via Frieda, dat is het rare.
Elsie: Ja, omdat je altijd kijkt door haar ogen, met haar meegaat.
Lezenswaardig is het stuk van Johan Thielemans over de roemruchte geschiedenis van de Blauwe Maandag Compagnie, de groep van Luk Perceval die een aantal memorabele voorstellingen maakte (Wilde Lea, Boste, All for Love, Joko) en nu met de Shakespeare-cyclus Ten Oorlog! afscheid neemt en op zal gaan in Het Toneelhuis in Antwerpen.
Pieter Bots bezocht Ivo van Hove in New York en trof een aantal acteurs die door de voor Amerikaanse begrippen ongekend detailistische aanpak van Van Hove danig in de war raakten. Van Hove tegen Bots: 'Ik leverde commentaar op de maniertjes waarachter ze zich soms verhullen. Zoals Chris Nietvelt haar handjes heeft, zegt Jenny elke zin met een lachje. Waarschijnlijk heeft een criticus ooit iets geschreven over de hypnotiserende lachjes van Jenny Bacon en is dat sinsdien haar hang-up. Zulke wapentjes heb ik hen afgenomen.'
Bijna onvergeeflijk is dat De Theatermaker opent met vier lange artikelen over dans, die alle vier tamelijk saai zijn. Hier wreekt zich dat iedere discipline in dit blad vertegenwoordigd moet zijn, ook al valt er niets te melden. Intussen heeft de theaterwereld er stilletjes een tweede blad bijgekregen dat simpelweg Theater heet. Vroeger lag het gratis in de schouwburgen, tegenwoordig moet ervoor worden betaald. Maar Theater is dan ook veranderd van een soort Uitkrant in een volwassen tijdschrift. Er staan weliswaar vooral voorbeschouwingen in, maar ook interviews en reportage's die vlot en fris geschreven zijn, afgezien van wat overbodige peptalk hier en daar. In het nieuwste nummer interviews met uiteenlopende kunstenaars als acteur Hans Kesting, regisseur Theu Boermans, toneelschrijver Koos Terpstra, popmusicus Joe Jackson, cabaretiers Lebbis & Jansen en fenomeen Adelheid Roosen. Ruud Gortzak sprak met Roosen naar aanleiding van Female Factory, maar het gaat vooral over het leven zelf. Dat is in het geval van Roosen altijd boeiend: 'Ik ben eigenlijk tussen het moment waarop ik geboren ben en dat wanneer ik doodga continu bezig met een experiment.'
Hein Janssen
De Theatermaker nr. 8, november 1997;  10,-.
Theater nr. 5, november/december 1997;  4,95.

Foto
	Adelheid Roossen op de cover van Theater. Cover van De Theatermaker.

