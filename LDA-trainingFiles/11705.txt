Kockengen.
Kockengen is een dorp in de Nederlandse provincie Utrecht, in de gemeente Stichtse Vecht. Tot Kockengen behoren ook de buurtschappen Gieltjesdorp, Laagnieuwkoop, Portengen, Portengense Brug en Spengen.
Van oorsprong is Kockengen een boerendorp, maar tegenwoordig is er ook veel nieuwbouw. De plaats heeft 3290 inwoners (2014). Tot 1 januari 1989 was Kockengen een zelfstandige gemeente. Op die datum ging ze op in de gemeente Breukelen, die op 1 januari 2011 is opgegaan in de nieuwe gemeente Stichtse Vecht.
De naam Kockengen.
De naam Kockengen is afkomstig van Cocagne, de Franse naam voor Luilekkerland, dat ook wel het land van Kokanje wordt genoemd. De bisschop van Utrecht gaf ten tijde van de Grote Ontginning in het huidig Groene Hart gebieden uit om deze te ontginnen. Om de pioniers aan te lokken gaf hij aantrekkelijke namen aan de gebieden. Op dezelfde wijze is Kamerik afgeleid van Kamerijk, Spengen afgeleid van Spanje en Portengen van Bretagne.
Bezienswaardigheden.
Bezienswaardigheden zijn de Nederlands Hervormde Kerk uit de 15e eeuw en de historische kern die tussen de twee kanalen de Heicop en de Bijleveld is te vinden. Het dorp telt 35 rijksmonumenten. Het cope-landschap met smalle stroken ontgonnen land rond het dorp vindt zijn oorsprong bij de ontginningen in de 13e eeuw. Even ten zuiden van het dorp staat de Kockengense Molen, een poldermolen uit 1675. In de buurtschap Spengen staat de Spengense Molen.
Kockengen heeft een polderreservaat waar vrijwilligers van de Natuurgroep Kockengen werken om vooral rietvogels te laten terugkeren. De roerdomp is één van de gewilde vogels in het gebied. Er zijn ook enkele zwarte sterns die er regelmatig broeden.
Monumenten.
De historische kern van Kockengen is een beschermd dorpsgezicht.
Sport en recreatie.
Kockengen is gelegen aan de Europese wandelroute E11, ter plaatse ook wel Marskramerpad geheten. Ook ligt Kockengen aan het Floris V-pad, een wandelroute van Muiden naar Bergen op Zoom.
Het dorp heeft een zwembad, genaamd de Koet. Hier wordt een jaarlijks muziekfestival, "Koetstock", gehouden. Er is ook een sporthal en er zijn diverse middenstanders.
