	Extremisten Zuid-Afrika zaaien terreur om te overleven
	Van onze correspondent
Phillip van Niekerk
 JOHANNESBURG
Uitgekotst en gemarginaliseerd door 'het nieuwe Zuid-Afrika'. Toch heeft extreem-rechts de afgelopen weken weer voor opschudding gezorgd. Een bommencampagne kostte het leven aan vier mensen in het Kaapse dorpje Worcester. En een moskee in het noordwestelijke Rustenburg werd geheel verwoest.
Alles wijst op betrokkenheid van de Afrikaner Weerstandsbeweging (AWB), de paramilitaire organisatie van neo-nazi's waarvan de aanhang zelfs onder Afrikaners de afgelopen maanden verschrompeld is.
Hoewel de groep die de verantwoordelijkheid heeft opgeëist voor de aanslagen in Rustenburg zich de Boere Aanvals Troepe (BAT) noemt, zijn allen die worden genoemd in verband met de bommencampagne kaderleden van de AWB.
Het hoofdkwartier van de AWB en de woning van haar leider Eugene Terre Blanche bevinden zich in Ventersdorp, op minder dan honderd kilometer van Rustenburg. En een van de verdachten, Jan de Wet, werd dinsdag gearresteerd in de woning van AWB-generaal Japie Oelofse. De Wet is een van de drie ultrarechtse voortvluchtigen die worden verdacht van de bomaanslagen op kerstavond in Worcester.
Het is niet duidelijk waarom de extremistische Afrikaners juist nu een terreurcampagne zijn begonnen. De dodelijke aanslagen in Worcester kwamen als een donderslag bij heldere hemel. Niemand eiste de terreurdaad op. Dat gold niet voor de drie aanslagen in de Noordwestelijke Provincie; die werden meteen geclaimd door de BAT.
President Nelson Mandela gaf vorige maand toe aan de eis van rechts dat de periode waarvoor de amnestie voor politieke misdaden geldt, wordt uitgebreid tot april 1994, toen de eerste democratische verkiezingen plaatsvonden. Hierdoor zouden ook de extremisten voor amnestie in aanmerking komen, die betrokken waren bij een serie bomaanslagen in de periode voor de verkiezingen. Daarbij vielen twintig doden.
De uitbreiding van de amnestie heeft de vijandigheid van rechts niet verminderd, maar lijkt juist een nieuwe golf van geweld te hebben uitgelokt. Het dagblad Business Day waarschuwde Mandela de periode waarvoor de amnestie geldt niet nog eens te verlengen. 'Dat zou de indruk wekken dat politiek geweld straffeloos blijft omdat amnestie verzekerd is.'
Onder degenen die nu in aanmerking komen voor amnestie zijn de drie die in verband worden gebracht met de bom van Worcester: Jan de Wet, Abraham Myburgh en Nicolaas Barnard. Zij ontsnapten negen maanden geleden uit de Diepkloof-gevangenis bij Johannesburg, waar ze wachtten op het vonnis voor de bomaanslagen. Vijf medeverdachten kregen 26 jaar gevangenisstraf voor moord en poging tot moord.
Het gemak waarmee ze zijn ontvlucht en het onvermogen van de politie ze op te sporen heeft pijnlijke vragen opgeroepen over mogelijke samenwerking tussen rechtse leden van de veiligheidsdienst en extreem-rechtse groeperingen.
Het feit dat de politie volkomen verrast was door de bomaanslagen, lijkt te wijzen op een falen van de inlichtingennetwerken. 'Deze is nieuw voor ons', zei hoofdcommissaris van politie George Fivaz. Hij had nog nooit gehoord van de BAT, totdat een lid van die organisatie maandag het Zuid-Afrikaanse persbureau SAPA belde om de verantwoordelijkheid op te eisen voor de aanslagen in Rustenburg.
Maar de politie kreeg een compliment van president Mandela voor de snelle arrestatie, maandag, van twee blanke mijnwerkers die in verband worden gebracht met de aanslag, en de aanhouding op dinsdag van De Wet.
Regeringswoordvoerders, wetenschappers en de politie zijn niet bezorgden zeggen dat de bomaanslagen het werk zijn van een handjevol individuele herrieschoppers, en niet van organisaties. 'Ik denk dat het gaat om een kleine groep desperado's die het niet lang zullen uithouden', zegt professor David Welsh, politicoloog aan de Universiteit van Kaapstad. 'Ze hebben veel gemeen met marginale groepen in de Verenigde Staten.'
Toch kan een kleine groep individuen die terreurdaden plegen een hoop leed veroorzaken voor veel mensen, al hebben ze waarschijnlijk niet de capaciteit om de beoogde politieke instabiliteit te bewerkstelligen.
Door moskeeën als doelwit te kiezen en opruiende anti-moslim-uitspraken te doen lijkt extreem-rechts militante moslims te willen provoceren en het schisma uit te willen buiten tussen de regering en People against Gangsterism and Drugs (Pagad). Pagad is een militante volkswacht die rond Kaapstad actief is en het daarbij aan de stok heeft gekregen met politie en justitie.
De man die de aanslag op de moskee telefonisch opeiste zei dat zijn groepering (BAT) tegen moslims en communisten is omdat dezenhet christendom verwerpen.
Het uitlokken van instabiliteit en het creëren van martelaren om de mensen te mobiliseren zou wel eens het enige motief kunnen zijn voor het offensief van extreem-rechts.
De afgelopen maanden is er bijna niemand meer afgekomen op de bijeenkomsten van de AWB van Terre Blanche. Veel conservatieve Afrikaners hebben hun toevlucht gezocht tot het gematigde Vrijheidsfront van generaal Constand Viljoen. Als ze geen drastische actie ondernemen, dreigen de AWB en de rechtste paramilitaire organisaties een stille dood te sterven.
'We hebben in het hele land de angel uit de rechtervleugel getrokken', zegt Jakkie Cillers, directeur van het Centrum voor Defensiebeleid. 'Ze vormen eerder een criminele bedreiging dan een politieke.'

