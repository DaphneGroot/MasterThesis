Chanda Rubin.
Chanda Rubin (Lafayette, 18 februari 1976) is een tennisspeelster uit de Verenigde Staten. In haar carrière bereikte zij op 8 april 1996 haar hoogste ranking op de WTA Tour, de zesde plaats. Zij is de derde Afrikaans-Amerikaanse vrouw die de top-10 wist te bereiken, na Zina Garrison en Lori McNeil. Ook in het dubbelspel bereikte zij de top-tien: de negende plek, eveneens in april 1996. Zij speelt rechtshandig en heeft een tweehandige backhand. Zij was actief in het proftennis van 1991 tot en met 2007.
Rubin won zeven WTA-titels in het enkelspel en tien in het dubbelspel. Zij wist in de loop van haar tennisloopbaan verscheidene topspeelsters te verslaan die ooit nummer één op de wereldranglijst waren: Arantxa Sánchez (viermaal, 1995–2002), Jennifer Capriati (vijfmaal, 1996–2003), Lindsay Davenport (driemaal, 1993–2002), Amélie Mauresmo (driemaal, 1998–2003), Venus Williams (1997 in Amelia Island), Serena Williams (2002 in Los Angeles), Martina Hingis (tweemaal, 1995 en 1999) en Justine Henin (tweemaal, 2000 en 2003).
Ook in de grandslamtoernooien was zij succesvol. Haar beste resultaat in het enkelspel kwam in 1996 op de Australian Open, waar zij de halve finale bereikte. Daarin verloor zij van Monica Seles. In het dubbelspel werd zij eenmaal kampioen, eveneens op de Australian Open 1996, samen met Arantxa Sánchez.
In de periode 1995–2004 was zij vijf keer lid van het Amerikaanse Fed Cup-team. In 1995 speelden zij in Valencia de finale van Wereldgroep I, die zij nipt van de Spaanse dames verloren.
Rubin nam in 2004 deel aan de Olympische spelen in Athene. In het enkelspel bereikte zij de derde ronde, door Samantha Stosur en Cara Black te kloppen. Het dubbelspel speelde zij samen met Venus Williams – in de eerste ronde werden zij al uitgeschakeld, door degenen die later de gouden medaille zouden winnen: het Chinese koppel Li Ting en Sun Tiantian.
Na de US Open 2006 kampte Rubin met blessures. In 2007 speelde zij nog één (dubbelspel)toernooi, in oktober – daarna kwam zij niet meer in actie.
