	Lewis neemt in juni afscheid in Houston
	AFP
SYDNEY
Carl Lewis zet in juni in zijn woonplaats Houston een punt achter zijn atletiekloopbaan. Dat kondigde de man van negen gouden Olympische medailles zondag aan tijdens een persconferentie in Sydney.
Lewis liep eerder in de week op een 100 meter in de Nieuw-Zeelandse stad Auckland een zeer matige tijd van 10,76 seconden, waarmee hij als zevende eindigde. Op de Olympische Spelen van Atlanta greep hij vorig jaar zomer op het verspringen zijn negende gouden plak.
'Veel mensen proberen me te bewegen nog door te gaan', zei Lewis. 'Maar ik ben vast van plan voor het laatst in juni in Houston in actie te komen. Fysiek zou ik er nog wel drie of vier jaar aan vast kunnen plakken, mentaal kan ik dat niet meer opbrengen.'
Vandaag loopt Lewis in Sydney opnieuw een 100 meter. Niet zonder humor wilde hij wel een voorspelling doen over zijn tijd: 'Ergens tussen het wereldrecord en elf seconden zal het wel worden.'

