	PLUS OF MIN: Glorieuze afsluiting na helletocht
	Wat is mooier? Een superieur rendement op de beleggingen of een Elfstedenkruisje? Schaatsers zullen waarschijnlijk voor het laatste kiezen, maar fondsbeheerders beleefden vorig jaar ook een glorieuze helletocht. Door de onverwachte koersbewegingen sloeg hen regelmatig de schrik om het hart, maar uiteindelijk resteerde een peleton van winnaars.
Winnaar bij de wereldwijd beleggende aandelenfondsen werd Obam met een totaal rendement van 35,6 procent over 1996. Een maand geleden was het fonds van MeesPierson nog in een nek-aan-nek race verwikkeld met het ING Bank Global Fund. Maar dat fonds was in het zicht van de eindstreep aan het einde van zijn krachten. Het Ohra Aandelenfonds snoepte zelfs de tweede plaats nog weg.
Volgens de Morgan Stanley Capital Index, de wereldindex, was het totaal rendement op aandelen vorig jaar 23,9 procent. Liefst elf van de twaalf Nederlandse fondsen die wereldwijd beleggen, deden het beter dan de index. Dit was vooral te danken aan het feit dat ze relatief 'onderbelegd' waren op de Japanse markt die vorig jaar daalde. Alleen het fonds van de Generale Bank presteerde over 1996 met een rendement van 20,7 procent onder de maat.
Over de maand december haalde het Aegon Aandelenfonds het beste resultaat. 'Dankzij onze valuta-exposure. De dollar en het pond hebben het de laatste maand goed gedaan', zo luidt de verklaring van een fondsbeheerder. 'Wij hebben relatief wat meer beleggingen in dollargevoelige gebieden zoals de VS maar ook Singapore, MaleisiÃ« en Hongkong. En daarnaast beleggen we ook meer in Engeland.' In december steeg de dollar met 1,3 procent en het pond met 2,3 procent.
Nog beter presteerden vorig jaar de aandelenfondsen die uitsluitend in Nederland belegden. Het NIB-Strating DEN Fund haalde zelfs een rendement van 57,8 procent. Dit fonds belegt uitsluitend in middelgrote beursfondsen. Zoals bekend steeg de Amsterdamse Midkap-index vorig jaar met 60 procent.
Peter de Waard

