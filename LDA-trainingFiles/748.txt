	Verenigde Staten dreigen met opschorten hulp: Zuid-Afrika wil Syrië bewapenen
	Van onze correspondent
Phillip van Niekerk
 JOHANNESBURG
De Zuid-Afrikaanse regering is in conflict geraakt met de Verenigde Staten omdat ze voor 800 duizend gulden vuurgeleidingssystemen voor tanks wil leveren aan Syrië. Het kabinet heeft de verkoop onder bepaalde voorwaarden goedgekeurd. Een definitief besluit over de levering moet volgende week worden genomen, maar nu al liggen beide landen flink met elkaar in de clinch.
Het voornemen van de Zuid-Afrikaanse regering laat opnieuw zien dat er een kloof gaapt tussen het regeringsbeleid, dat erop is gericht de verkoop van wapens aan landen in conflictgebieden te beperken, en de wapenindustrie, die voortkomt uit een cultuur waarin alle handel goede handel is. Tijdens de apartheid was Zuid-Afrika een militair bondgenoot van Israël, maar verkocht ook wapens aan Iran en Irak. Het ANC heeft, toen het aan de macht kwam, strikte beperkingen opgelegd aan wapenafnemers.
Voordat de verkoop aan Syrië in het kabinet aan de orde kon komen, had hij eerst door het comité voor wapencontrole goedgekeurd moeten worden. Maar dit comité werd vorig jaar opgeheven toen er oorlog uitbrak aan de Rwandees-Zaïrese grens. Dat was kort nadat Zuid-Afrika wapens had geleverd aan Rwanda - op advies van het comité.
De beslissing van het kabinet weerspiegelt de sterke anti-Israël-gevoelens binnen het ANC en toenemende ergernis over het trage tempo van de vredesbesprekingen onder de Israëlische premier Netanyahu.
Het Amerikaanse ministerie van Buitenlandse Zaken heeft gedreigd de hulp aan Zuid-Afrika op te schorten als dat land doorgaat met de verkoop van wapens aan landen die door de VS worden beschouwd als terroristenlanden. Zuid-Afrika is een van de grootste ontvangers van Amerikaanse hulp.
Al eerder, in 1991, raakten de betrekkingen tussen de twee landen verstoord door een nog steeds niet opgeloste wapensmokkelaffaire. De Verenigde Staten eisten toen de uitwijzing van enkele werknemers van de nationale wapenfabrikant Armscor. Zij zouden in de VS terecht moeten staan.
Aangenomen wordt, dat de apparatuur die wordt geleverd aan Syrië onder meer bestaat uit lasers waarmee 's nachts beter kan worden gericht. Deze verbeteringen zouden de Syrische tanks bijna gelijkwaardig maken aan de Israëlische. Amerikaanse en Israëlische deskundigen zouden nog aan het uitzoeken zijn of de technologie voor deze systemen illegaal uit de VS is verkregen.
Zuid-Afrika heeft ook stevige meningsverschillen met de Verenigde Staten gehad over zijn nauwe banden met Libië, Cuba en Iran. Maar die werden door de vingers gezien. Vooral vanwege de populariteit van Mandela in de VS, de vreedzaam verlopen democratisering, en de warme betrekkingen tussen het ANC en de Amerikaanse Democraten. Maar de mogelijke wapenverkoop aan Syrië is van een andere orde.
Hoewel Parks Mankahlana, een naaste medewerker van president Nelson Mandela, heeft gewaarschuwd dat Zuid-Afrika een soevereine staat is 'die zich niet laat intimideren door dreigementen', is het zeer onwaarschijnlijk dat de verkoop doorgaat. Het kabinet nam de beslissing in afwezigheid van vice-president Thabo Mbeki, 's lands belangrijkste man op het gebied van de buitenlandse politiek. Mbeki heeft enorm zijn best gedaan een goede relatie met de VS op te bouwen. En volgende maand zal hij een belangrijke ontmoeting hebben met vice-president Al Gore.
Mbeki's woordvoerder Ricky Naidoo zei dat voordat de definitieve beslissing zal worden genomen, de verschillende aspecten van de deal onderzocht zullen worden, inclusief de vraag of de verkoop strijdig is met de Amerikaanse anti-terrorismewet.
De verkoop is in elk geval in strijd met de eigen richtlijnen van het ANC, die bepalen dat de verkoop van wapens dient te worden beperkt tot landen die buiten gebieden met spanningen en conflicten liggen.
Ook vanuit het bedrijfsleven in Zuid-Afrika is kritiek geuit op het voornemen wapens aan Syrië te leveren. 'Kritiek hebben op de deal is niet hetzelfde als vinden dat de Zuid-Afrikaanse wapenindustrie maar beter kan sluiten', luidde het commentaar in de krant Business Day. 'De Zuid-Afrikaanse regering moet het zekere voor het onzekere nemen bij de toepassing van haar eigen restrictieve beleid inzake wapenverkoop.'

