Kegeltje.
Lichtabsorptie van de pigmenten in staafjes (onderbroken lijn) en de drie soorten kegeltjes (L, M en S)
De lichtgevoelige cellen waarmee het netvlies bedekt is worden naar hun vorm onderscheiden in kegeltjes en staafjes. Kegeltjes verschillen van staafjes in het feit dat ze het beste werken in fel licht. Kegeltjes zijn minder lichtgevoelig dan staafjes (waarmee iemand in donkere situaties kan zien), maar maken kleurwaarneming mogelijk. Met kegeltjes is het zicht scherper, en kunnen sneller veranderingen in het beeld worden waargenomen dan met staafjes, omdat hun responstijden lager zijn dan die van staafjes.
Kegeltjes zijn het dichtst op elkaar geplaatst in de buurt van de gele vlek. Er zijn 3 soorten kegeltjes, elk met een verschillende soort fotoreceptor. De drie verschillende fotoreceptoren reageren elk op een andere golflengte van licht, elk met zijn eigen optimale golflengte. Dit zorgt ervoor dat mensen trichromatisch zicht hebben, wat betekent dat we drie golflengtes onderscheiden, en aan de hand van het verschil tussen die golflengten andere kleuren kunnen zien.
Er zijn ongeveer 4,5 miljoen kegeltjes en 90 miljoen staafjes in het gemiddeld menselijk oog.
