	'Stijging huizenprijs vlakt dit jaar af door hogere rente'
	ANP
NIEUWEGEIN
Koopwoningen zullen het komend jaar gemiddeld tussen de 4 en 6 procent in prijs stijgen. Daarmee vlakt de groei ten opzichte van 1996 af. De eerste helft van 1997 ligt de prijsstijging tussen de 8 en 10 procent. Wegens een verwachte stijging van de rente gaan de prijzen in de tweede helft van het jaar minder hard omhoog.
Deze verwachting sprak voorzitter O. Smit van de grootste makelaarsvereniging NVM dinsdag uit bij de presentatie van de jaarcijfers over 1996. Hij stelde dat de vraag naar woningen aanhoudend hoog zal blijven, kopers onverminderd meer geld kunnen lenen dan een aantal jaren terug en het vertrouwen in de economie groot blijft.
De prijsstijging kan hoger uitvallen als de rentestijging uitblijft of beperkt blijft tot minder dan 1 procentpunt, zoals sommige deskundigen verwachten. In dat geval gaat de huizenprijs met 8 à 9 procent omhoog.
Het aanbod van nieuwe woningen blijft achter. 'Er wordt te weinig gebouwd, met name in gebieden waar het het hardst nodig is', aldus Smit. Het baart hem zorgen dat in de Vinex-gebieden vorig jaar drieduizend woningen minder werden opgeleverd dan het jaar daarvoor. Smit verwacht overigens dat dit jaar meer nieuwbouw wordt opgeleverd: hij gaat uit van 70 duizend à 75 duizend huizen, tegen 61 duizend afgelopen jaar.
Het afgelopen jaar stegen de prijzen van tussenwoningen met gemiddeld 9 procent. Een hoekwoning werd 9,4 procent duurder. Een vrijstaande woning wisselde voor 10,4 procent meer van eigenaar en voor appartementen werd 10,3 procent meer betaald.
Een half jaar geleden voorspelde de NVM dat de prijsstijging in 1996 zou afvlakken tot 5 à 6 procent. Volgens de makelaarsorganisatie is dit niet gebeurd, omdat er minder nieuwe woningen zijn opgeleverd dan werd verwacht en de vraag alleen maar groter werd. Dit laatste komt volgens Smit, doordat de consument steeds meer vertrouwen in de economie heeft en genoeg ruimte heeft de dure woningen te financieren.
De NVM zegt dat de verschillen per regio steeds groter worden. In Noord-Groningen stegen de prijzen met 4 procent, in de regio Ede met 16 procent. Ook per woningtype lopen de prijsstijgingen sterk uiteen.
Ondanks de hogere huizenprijzen zien de NVM-makelaars geen reden om hun adviestarieven, die een percentage van de koopsom zijn, te verlagen. Overigens zijn individuele makelaars vrij om van het adviestarief af te wijken. Smit constateert dat de bemiddelingskosten voor duurdere panden iets dalen, terwijl de tarieven voor goedkopere woningen iets hoger worden.

