	Van Moer moet plaats maken voor Leekens
	Van onze verslaggever
AMSTERDAM
De ontluisterende nederlaag van
3-0 tegen Nederland, vorige maand in Brussel, heeft de Belgische bondscoach Wilfried van Moer alsnog de kop gekost. De Belgische voetbalbond, de KBVB, maakte dinsdag Van Moers ontslag bekend en openbaarde tevens de nieuwe 'keuzeheer' van de nationale ploeg: Georges Leekens, trainer/coach van de verrassende Belgische lijstaanvoerder Excelsior Moeskroen.

Niet alleen het resultaat maar vooral het bedroevende strijdplan tegen Nederland is de 51-jarige Van Moer zwaar aangerekend. De technische commissie van de KBVB stelde de afgelopen weken twee rapporten op waarin een vernietigend oordeel wordt uitgesproken over de tactische kwaliteiten van Van Moer.
Ook de slechte verhouding van de Hasseltse café-houder en parttime-bondscoach met spelers en pers wordt als ontslaggrond opgevoerd. Tijdens zijn kortstondige bondscoachschap botste Van Moer ondermeer met routinier Philippe Albert die enkele malen niet werd geselecteerd.
Dat leidde er weer toe dat de Waalse pers een massale aanval inzette op Van Moer. Na de nederlaag tegen Nederland kwam de weinig spraakzame Van Moer onder vuur te liggen van de voltallige Belgische pers.
Van Moer, driemaal uitgeroepen tot Belgisch voetballer van het jaar, trad in april van 1996 als bondscoach aan. De 57-voudig international was de opvolger van Paul van Himst. Onder leiding van Van Moer speelde België tweemaal gelijk (vriendschappelijke wedstrijden tegen Rusland en Italië), werd tweemaal gewonnen (WK-kwalificatiewedstrijden tegen Turkije en San Marino) en ging alleen het WK-kwalificatieduel tegen Nederland verloren.
De nieuwe Belgische bondscoach, Georges Leekens, is in menig opzicht de tegenpool van Van Moer. De 47-jarige Leekens, die als verdediger enkele malen voor de nationale ploeg uitkwam, boekte zijn grootste successen als trainer en niet als speler. Leekens staat in België te boek als een 'Hollandse trainer': goedgebekt en gezegend met een sterk tactisch inzicht.
Leekens was ondermeer één jaar trainer bij Anderlecht, en twee seizoenen bij Club Brugge, de ploeg waar hij als speler het meest succesvol was. Sinds twee jaar heeft hij de leiding bij de bescheiden provincieclub Excelsior Moeskroen.
Met dit Henegouwse clubje promoveerde Leekens vorig seizoen naar de hoogste klasse van het Belgische voetbal. Tot veler verrassing voert Moeskroen nu al enkele weken lang de ranglijst in België aan.
Het succes met Moeskroen zegt veel over het bedroevende niveau van het Belgische clubvoetbal, vindt Leekens zelf. Ook de Belgische nationale ploeg, voornamelijk gevormd door in het buitenland werkzame voetballers, staat er niet best voor. 'Mijn belangrijkste taak is de neerwaartse spiraal te stoppen', zo zei Leekens over zijn nieuwe functie.
Op 12 februari maakt Leekens zijn debuut met een vriendschappelijk duel tegen de Noord-Ieren. Leekens combineert voorlopig het bondscoachschap met zijn functie bij Excelsior Moeskroen. Na afloop van dit seizoen treedt hij in dienst van de Belgische voetbalbond. Daarmee wordt hij de eerste full-time bondscoach van België.

Foto
	George Leekens, trainer van Moeskroen, volgt Wilfried van Moer op als bondscoach in België. FOTO GEERT VAN KESTEREN

