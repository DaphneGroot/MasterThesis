Atlanta.
Atlanta is de hoofdstad en tegelijk grootste stad van de staat Georgia in de Verenigde Staten en telt 416.474 inwoners (2000). De gehele agglomeratie van Atlanta telt 5.618.431 inwoners (2010), de 10e grootste van de VS. Het is het belangrijkste industrie-, verkeers-, handels- en financiële centrum van het zuidoosten van de Verenigde Staten. Belangrijke toeristische attracties zijn de Martin Luther King Jr. National Historic Site, het Georgia Aquarium, het CNN Center, het Margaret Mitchell House and Museum en World of Coca-Cola. Een belangrijke economische stimulans voor de stad is het Georgia World Congress Center.
Geschiedenis.
De stad werd in 1837 gesticht als eindpunt van een spoorlijn, met de toepasselijke naam Terminus. In 1843 werd de plaats omgedoopt tot Marthasville, en in 1845 kreeg het de huidige naam Atlanta (afkorting van "Atlanta-Pacifica", vanwege het idee dat de spoorwegverbindingen die via Atlanta liepen de west- en oostkust van de VS één dag zouden verbinden). Tussen 1845 en 1854 kwamen spoorlijnen aan uit vier verschillende richtingen, en werd Atlanta ineens het spoorwegknooppunt van de hele zuidelijke VS. Toen in 1861 de Amerikaanse Burgeroorlog uitbrak, had de stad al 9.000 inwoners. Atlanta was een belangrijk doelwit van de Unionisten, vanwege het belang als handelsknooppunt. In 1864 werd de stad 107 dagen belegerd en na evacuatie van de bewoners goeddeels in de as gelegd. Daarna werd Atlanta in korte tijd weer opgebouwd en in 1868 aangewezen als hoofdstad van de staat Georgia.
In 1886 werd er voor het eerst Coca-Cola gefabriceerd in een drogisterij in Atlanta. In 1889 kreeg de stad elektrische trams, Tussen 1890 en 1920 werden veel nieuwe woonwijken gebouwd. De luxieuze woningen uit die periode zijn nog te zien in wijken als Virginia-Highland en Inman Park, een voorbeeld is Beath-Dickey House uit 1890. Het trambedrijf van de stad werd in 1949 opgeheven, in plaats daarvan werden trolleybussen ingezet die in 1963 plaats moesten maken voor gewone bussen.
In 1865 werden de slaven vrijgelaten. In Atlanta werd de eerste zwarte universiteit opgericht, Atlanta University. Ondanks het feit dat in de laatste decennia van de 19e eeuw de zwarten veel rechten werd afgenomen, en ondanks de Jim Crow-wetten in het bijzonder vanaf 1910, ontstond er in Atlanta een zwarte middenklasse en zelfs een upperclass. In de eerste helft van de 20e eeuw werd Auburn Avenue de "rijkste zwarte straat ter wereld" genoemd. Aan het begin van de jaren 50 begonnen zwarte inwoners huizen te kopen in wijken die tot dan toe voor hen verboden waren, een reden voor veel blanken om naar de buitenwijken te verhuizen.
Martin Luther King kwam uit Atlanta en was daar dominee, de stad was een belangrijk centrum van de zwarte burgerrechtenbeweging. Onder invloed van de federale overheid werd de bij wet geregelde rassensegregatie geleidelijk afgeschaft. Atlanta had niet, zoals veel andere Amerikaanse steden, te maken met heftige rassenrellen. Dit kwam vooral door slim optreden van blanke politieke leiders zoals burgemeester Ivan Allen jr.
Vanaf 1965 tot 1975 werden veel nieuwe winkelcentra in de buitenwijken gebouwd waardoor het stadshart als winkelgebied achteruit ging. In het centrum kwam daarvoor in de plaats een groot kantoor- en congresgebied met een nieuw congrescentrum en meerdere wolkenkrabbers. Veel gebouwen werden door John Portman ontworpen, een architect uit Atlanta bekend om zijn atrium hotels.
Vanaf 1970 kent de stad een zwarte meerderheid en in 1973 kreeg Atlanta zijn eerste zwarte burgemeester, Maynard Jackson. Zwarte politieke leiders werkten succesvol samen met de in hoofdzaak blanke grote bedrijven om voor economische groei van de stad te zorgen, terwijl ze ook oog hadden voor de belangen van het zwarte midden- en kleinbedrijf. In de jaren 1970 werd het grootste deel van het metrosysteem MARTA gebouwd.
In 1996 was de stad gastheer van de Olympische Zomerspelen, en kreeg het vanwege de hitte de bijnaam "Hotlanta". De in Atlanta gevestigde luchtvaartmaatschappij Delta Air Lines bleef groeien, en sinds 1998-9 is de luchthaven van Atlanta 's werelds drukste een het belangrijkste knooppunt van het luchtverkeer binnen de Verenigde Staten. Sinds de jaren 1990 heeft stadsvernieuwing veel van de oudste buurten van de stad nieuw leven ingeblazen. Eengezinswoningen uit de jaren 1910 en 20 werden gerenoveerd, verlaten fabrieken werden tot woon-, winkel- en horecacomplexen gemaakt, en nieuwe complexen werden gebouwd onder het concept "mixed-use" (wonen/werken/winkels/horeca in een complex of gebouw). In 2005 kocht de stad de BeltLine, een 35-km-lang voormalige spoorweglijn om de binnenstad heen, die in een tramlijn met wandel- en fietspad werd veranderd.
Geografie.
Atlanta kent drie belangrijke commerciële centra binnen de stadsgrenzen: Downtown (centrum), maar daarnaast ook wijken die ontstonden als buitenwijken: Midtown en Buckhead. Commerciële centra en clusters kantoorgebouwen zijn er ook in de buitenwijken, met name het gebied Cumberland/Galleria (in Cobb County) en Perimeter (net buiten de stadsgrenzen van Atlanta in de stad Sandy Springs), maar ook tientallen kilometers verder langs de snelwegen I-75 in Cobb County, Georgia 400, en I-85 in Gwinnett County. Deze gebieden bevatten belangrijke voorsteden zoals Marietta, Kennesaw, Sandy Springs, Alpharetta, en Duluth.
Economie.
In Atlanta staan hoofdkantoren van diverse grote (bijvoorbeeld CNN, Coca-Cola, UPS) en kleine bedrijven. Het vliegveld van Atlanta, Hartsfield-Jackson Atlanta International Airport, is met 89 miljoen mensen die vliegen per jaar de drukste ter wereld. Dit komt ook door de aanwezigheid van Delta Air Lines. Deze luchtvaartmaatschappij is de grootste werkgever van de stad, en de derde van de regio.
Nederlandse bedrijven.
De Nederlands-Amerikaanse Kamer van Koophandel voor de zuidoostelijke VS is in Atlanta gevestigd. Er is ook een Atlanta Holland Club. Beide houden maandelijkse borrels en vieren Koningsdag. Air France-KLM heeft in Atlanta management-personeel zitten als onderdeel van de joint venture met Delta Air Lines m.b.t. trans-Atlantische vluchten.
Nederlandse investering financierde de bouw van de wolkenkrabber 191 Peachtree. In 1989 waren er 85 Nederlandse bedrijven aanwezig in Atlanta, incl. de ABN, de ING, en Nationale Nederlanden. Noro, een bedrijf van Paul Fentener van Vlissingen, opende een kantoor in Atlanta in de jaren 80 en bezat meerdere gebouwen en complexen in de stad. Grand Cypress Resort, Inc., een investeringsbedrijf van de PGGM, was gevestigd in Atlanta.
Muziek.
In 2009 noemde de "New York Times" Atlanta "het zwaartepunt van de hiphop'". Veel sterren van de hiphop, R&B en neo soul hebben Atlanta als thuisbasis.
De stad was een zwaartepunt van de countrymuziek vanaf de ontwikkeling van die muzieksoort in de jaren 1910 met de "Georgia Old-Time Fiddlers' Conventions", tot de jaren 1950; daarna nam Nashville definitief over als hoofdstad van de countrymuziek.
Atlanta was en is een zwaartepunt van de zwarte en blanke gospelmuziek. De jaarlijkse Dove Awards van de Gospel Music Association worden daar sinds 2011 uitgereikt.
Demografie.
Van de bevolking is 9,7% ouder dan 65 jaar en bestaat voor 38,5% uit eenpersoonshuishoudens. De werkloosheid bedraagt 5,1% (cijfers volkstelling 2000).
In 2015 was 51,5% van de bevolking van Afro-Amerikaanse oorsprong. 37% was blank (non-hispanic white). Ongeveer 5,4% van de bevolking van Atlanta bestaat uit hispanics en latino's en 4,2% van Aziatische oorsprong. Het overige deel van de bevolking bestond voornamelijk uit mensen van gemengde oorsprong (1,6%).
Over de gehele agglomeratie Atlanta is de bevolkingsindeling anders: 57,8% blank, 31,7% zwart, en 4,2% aziatisch (2008). Hispanics (die van elke ras kunnen zijn) waren in 2008 9,6% van de bevolking.
Het aantal inwoners steeg van 393.760 in 1990 naar 416.474 in 2000.
In 2010 beweerden 2.594 personen(0.6% van de bevolking) van Nederlandse afkomst te zijn en waren er rond de 200 mensen die in Nederland werden geboren.
Klimaat.
In januari is de gemiddelde temperatuur 5,0 °C, in juli is dat 26,0 °C. Jaarlijks valt er gemiddeld 1289,6 mm neerslag (gegevens op basis van de meetperiode 1961-1990).
Openbaar vervoer.
De stad Atlanta en de kerngebieden van de agglomeratie, Fulton County en DeKalb County, sturen samen een openbaar vervoerdienst aan, MARTA (Metropolitan Atlanta Rapid Transit Authority). MARTA verzorgt busvervoer en bedruipt de metro van Atlanta, die bestaat uit een noord-zuid- en een oost-westlijn. De metro bedient de luchthaven, Atlanta-centrum en drie van de vier andere belangrijkste commerciële wijken, Midtown, Buckhead en Perimiter. Een groot probleem is dat werkgevers en commerciële centra zijn verspreid over diverse gebieden in de agglomeratie, vooral over de zgn. "buitenwijken" in het noorden (noorden van Fulton County, Cobb County en Gwinnett County). Deze gebieden hebben geen metro- of spoorverbindingen, er is grote drukte op de weinige snelwegen die er zijn en vanwege de grote afstanden kan het uren duren om er met de bus heen te komen vanuit andere delen van Groot-Atlanta. Er wordt steeds meer over gesproken om een regionaal spoorsysteem op te zetten om belangrijke commerciële centra in de buitenwijken met de rest van de agglomeratie te verbinden, en ook een tramlijn langs Cobb Parkway in Cobb County, die Kennesaw, Marietta, en het gebied Cumberland/Galleria zou verbinden.
Plaatsen in de nabije omgeving.
De onderstaande figuur toont nabijgelegen plaatsen in een straal van 12 km rond Atlanta.
