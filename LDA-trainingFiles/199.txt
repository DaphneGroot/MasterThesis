	Politie filmde huwelijken op stadhuis Sittard
	ANP
SITTARD
De politie heeft vorig jaar in de trouwzaal van het stadhuis in Sittard de huwelijksceremonies van tientallen bruidsparen opgenomen met een verborgen videocamera. Hoeveel echtelijke verbintenissen precies zijn gefilmd, kon de politie dinsdag niet zeggen. Inmiddels is de camera uit de trouwzaal verwijderd.
Volgens een politiewoordvoerder werd de camera gebruikt om bewijsmateriaal te verzamelen tegen een 56-jarige ambtenaar van de burgerlijke stand. De man wordt ervan verdacht de laatste zes jaar talrijke schijnhuwelijken te hebben gesloten om illegalen aan een verblijfsvergunning te helpen. De opnames zijn volgens de woordvoerder legaal. De huwelijken werden met toestemming van justitie gefilmd in het kader van een gerechtelijk vooronderzoek.
De verdachte ambtenaar is op vrije voeten, maar is door de gemeente Sittard geschorst. Hij is al dertig jaar in dienst van de Limburgse gemeente. In het onderzoek tegen de man werden tientallen mensen gehoord, onder wie een groot aantal Marokkanen.


