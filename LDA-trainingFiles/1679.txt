	Offensief Deutsche Bank op verzekeringsmarkt
	Van onze verslaggeefster
AMSTERDAM
Vanaf 1 juli kunnen makelaars in verzekeringen voor hun betalingsverkeer terecht bij een onafhankelijke bank, de Interactiebank. Gesteund door Deutsche Bank de Bary opent deze bank de aanval op de grote bankverzekeraars die ook zelf als tussenpersoon in verzekeringen optreden.

Initiatiefnemer en directeur L. Mos verwacht over drie jaar ongeveer driehonderd tussenpersonen aan zich gebonden te hebben en 10 tot 15 procent van de markt te hebben veroverd. 'Als alles volgens ons business-plan verloopt, kunnen we over drie jaar zeker het break even-punt bereiken', zei Mos gisteren tijdens een presentatie.
Hoeveel intermediairs zich al hebben gemeld bij de Interactiebank, wilde Mos niet kwijt. De belangstelling is echter groot, stelde hij. 'Er zijn zowel tussenpersonen als verzekeraars die reeds nu voor grote bedragen aandelen in onze bank willen kopen.'
Nederland telt tienduizend tussenpersonen in verzekeringen. De doelgroep van de Interactiebank is echter beperkter. 'Wij richten ons in eerste instantie op de grote spelers', aldus Mos die verwacht dat de middelgrote intermediairs later volgen.
Samen met verzekeringsmakelaar J. Schouten heeft Mos anderhalf jaar gebroed op het plan om een bank op te richten die gespecialiseerd is in het betalingsverkeer en het cash management van tussenpersonenen in verzekeringen.
Zij vinden dat tussenpersonen door de bankverzekeraars niet optimaal worden bediend aangezien deze zelf als tussenpersoon optreden. De meeste grootbanken bieden het liefst hun eigen pakket verzekeringen aan. Bij hen is er geen goede scheiding tussen de bancaire activiteiten en verzekeringsactiviteiten. 'Wie vandaag je partner is, kan morgen je concurrent zijn', zei Mos.
Hij wees er ook op dat de activiteiten van de banken krimpen, bijvoorbeeld met de komst van de euro. De grootbanken zijn volgens Mos daarom op zoek naar alternatieve markten om het vrijkomende personeel aan het werk te houden.
Voor de vergunning van De Nederlandsche Bank, die zij 28 december verkregen hebben, hebben Mos en Schouten ieder 600 duizend gulden op tafel gelegd. Deutsche Bank de Bary, een volle dochter van Deutsche Bank, heeft 10,8 miljoen gulden gestort. De Interactiebank gaat van start met een kapitaal van twaalf miljoen gulden.
Op termijn kunnen de intermediairs ook gaan deelnemen in het kapitaal van de Interactiebank. Mos en Schouten behouden ieder 5 procent en het belang van Deutsche Bank zal boven de 50 procent blijven. 39 Procent van de aandelen van de Interactiebank is vrij voor de verkoop.
Deze bank zal ook drie van de vijf commissarissen leveren voor de nieuwe bank. Twee leden van de raad van commissarissen zullen tussenpersonen met een deelneming worden.
Mos, ex-directeur van Zürich Verzekeringen, verwacht dat de omzet in deze branche hard zal groeien omdat de financiële afwikkeling van sociale voorzieningen steeds meer door verzekeraars zullen worden overgenomen. 'Door het vervallen van zaken als de ziektewet zullen de geldstromen in zes tot zeven jaar verdubbelen', voorspelde hij.
Nu gaat er jaarlijks zestig miljard gulden om aan verzekeringsgelden. Daarvan komt 40 procent, 24 miljard gulden, voor rekening van tussenpersonen. Mos denkt ook dat dat percentage zal stijgen aangezien consumenten meer behoefte zullen hebben aan een persoonlijke behandeling die ze bij hun bank niet krijgen. 'Daar begint het loket al met een automaat.'
Ook Interactiebank zal echter met automatisering werken. Daarvoor gebruikt zij het elektronische banksysteem van Deutsche Bank. De Interactiebank maakt bij de administratieve afwikkeling van alle transacties gebruik van de diensten van Deutsche Bank de Bary. Deze verleent haar in Rotterdam ook onderdak.
Als de klanten eveneens gebruik willen maken van andere bankdiensten van Deutsche Bank, kan dat. Deze zal daar echter niet actief de markt voor opgaan.
Mos verzekerde dat de klanten van de Interactiebank kunnen rekenen op een betrouwbare behandeling van de data. Hij vermoedt dat dat bij andere banken nu niet altijd het geval is. Die zouden niet schromen de informatie te misbruiken die zij via de rekeningen van de intermediair krijgen. 'De handel in data is levendig', stelde Mos.
De branche-organisaties van de tussenpersonen, de NVA en NBvA, houden zich wat op de vlakte. 'In het algemeen staan we altijd positief tegenover dergelijke initiatieven, maar ieder lid moet zelf bepalen met welke bank hij zaken doet', aldus de NBvA, een organisatie van negenhonderd tussenpersonen.

