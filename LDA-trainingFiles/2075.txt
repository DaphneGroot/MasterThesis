	Ongelukkig op het veld, gelukkig in de zaal
	Van onze verslaggever
Willem Vissers

TILBURG
Vergeleken bij Edwin Grnholz lijken andere zaalvoetballers soms wel houten klazen. Kenners noemen hem de beste zaalvoetballer ter wereld. Zo graag had de Hagenaar ook op het veld willen gloriren, maar vorige week keerde hij Roda JC de rug toe. In de toekomst speelt hij alleen nog met een dak boven het hoofd, bij Bunga Melati uit Tilburg.
Hij werd een klein beetje gek, achter de glasgordijnen in Heerlen. Grnholz was reserve van Roda JC, zonder uitzicht op meer. Hij belde elke dag zijn ouders in de Schilderswijk. Hij miste zijn stad, Den Haag. 'Het is overdreven om te zeggen dat ik wegkwijnde, maar ik was niet gelukkig. Ik was opgelucht toen ik wegkon, want ik ben geen kluizenaar. '
'Ik miste het sociale contact. Mijn vader en moeder raken op leeftijd. Ze naderen het eind van hun leven. Ik wil dichtbij ze zijn.' Grnholz komt uit een hecht gezin, van zigeunerafkomst. Zeven broers, vijf zussen.
De atmosfeer op die avond van zijn eerste thuiswedstrijd na de rentree bij Bunga is een beetje treurig, voor wie de eredivisie is gewend en Europa Cup heeft gespeeld, al was het dan maar een paar minuutjes.
In sporthal De Drieburcht gaat het om de Benelux-beker, hoewel dat lux een vrij loze toevoeging is voor het duel tussen Bunga Melati en Genk, de kampioenen van Nederland en Belgi.
Overal zijn lijnen getrokken op de vloer van de multifunctionele hal; voor basketbal, badminton, volleybal en oh ja, ook voor zaalvoetbal. Gekweel van Barbara Streisand komt tot het publiek door een krakende installatie.
In de rust is de carnavalshit van burgemeester Stekelenburg te horen. De burgervader zelf deinst mee op de tonen van hoempapa-muziek. Ja, optisch is het een flinke stap terug, van de Arena naar de Drieburcht, alwaar een seizoenkaart voor Bunga 75 gulden kost. Dan ben je meteen lid van de supportersclub, krijg je een T-shirt en tien procent korting op clubartikelen. Maar Grnholz is weer gelukkig en daar is het hem om te doen. 'Ik heb altijd veel plannen en ze kunnen per dag verschillen. Altijd ga ik op mijn gevoel af.'
En dan het voetballen. Eigenlijk is er niet zo veel aan, want zaalvoetbal is vaak een vrij tactisch, saai spelletje. Rug naar het doel, alsmaar kaatsen. 'Zet Grnholz er toch in', zegt een jongetje op de tribune. Na een minuut of acht staat de Hagenaar op van de bank en betreedt hij de vloer, zijn kuifje rechtop.
Zijn eerste actie: hij haalt de bal op, speelt de verdediging van Genk aan flarden en laat Pascal Langenhuijsen scoren. Het publiek kraait van jolijt. Uiteindelijk eindigt het duel in 4-1. Twee doelpunten van Grnholz, twee beslissende voorzetten. De beker is voor Bunga.
'Ik was op vijftig, zestig procent van mijn kunnen', zegt hij doodleuk. Hij heeft zich gergerd aan de kwaliteit van de bal. De FIFA heeft een nieuwe bal ingevoerd voor het zaalvoetbal. 'Maar dat ding stuit helemaal niet, verschrikkelijk.'
Het publiek is soms verrukt bij zijn acties waarmee hij tegenstanders voor schut kan zetten. Hij beheerst de schaar als geen ander, kapt en draait, pikt ballen bij zijn eigen doelman op om drie, vier Belgen te passeren. Sommige van die Belgen zijn international.
En van zijn specialiteiten is dat hij naar binnen dreigt en de bal vervolgens met een wippertje buitenom meeneemt. Een keer verdedigt hij voor zijn eigen doelman langs, normaliter een doodzonde. Zijn techniek zorgt voor een veilige oversteek en een huivering onder de vierhonderd toeschouwers.
'Edwin Grnholz is een geboren zaalvoetballer', zegt voorzitter Jac Maes van Bunga Melati (jasmijnbloem), een club die vernoemd is naar een Indonesisch restaurant. De stichting Indoor Sport Promotion Tilburg, waaronder Bunga valt, bood Grnholz v¢¢r het seizoen een verbintenis voor acht jaar aan. Maar toen meldde trainer Martin Jol van Roda JC zich; ook een Hagenaar. Nog een keer hunkerde de aanvaller naar het gras, nog een keer wilde hij proberen in het betaald voetbal te slagen. En nu is hij weer terug in Tilburg, voor zevenenhalf jaar.
'Het team was in juni al rond hem geformeerd', zegt Maes. 'Maar op voorhand wist ik dat zijn loopbaan bij Roda geen lang leven beschoren was. Anderzijds kon ik wel begrijpen dat hij deze kans wilde grijpen. Ik zei hier bij de club altijd dat er een overeenkomst was tussen Grnholz bij Roda en een kalkoen. Ze zouden allebei de Kerst niet halen.'
Grnholz gaat voetballen voor Bunga en pr-doen voor de stichting. Hij gaat studeren, waaraan hij in het verleden niet veel toekwam. Spreken in het openbaar is een van de lessen. De stichting wil een nieuw, eigen sportcomplex, met een kunstijsbaan en een skiramide. 'Ik ben 28, ik moet mijn toekomst veiligstellen. '
Ook voormalig bondscoach Ron Groenewoud is die avond in Tilburg. Hij maakte drie WK's mee en noemt Grnholz uniek. 'Nederland was een van de weinige landen die gebruik maakte van individualistisch ingestelde spelers en de grootste van allemaal was Edwin Grnholz. Van Brazili zou je toch goochelaars verwachten, maar het zijn bijna allemaal combinatievoetballers. '
Groenewoud kan slechts gissen hoe het kan dat Grnholz het nooit echt maakte op het veld. Zijn beste seizoen was 1995-96, met zeven doelpunten in 26 duels voor FC Den Haag, in de eerste divisie. 'Zijn individuele spel levert nou eenmaal meer resultaat op in de zaal. Hij zet anderen vrij voor de doelman. Bij fysiek spel, met slidings en zo, heeft hij het moeilijk.'
Grnholz leerde zijn trucs op straat en in de sportzaaltjes van de Schilderswijk. Hij keek af van La Ling, de Hagenaar die Ajax haalde, en Cruijff. 'Cruijff vond ik z¢ mooi om te zien.' Groenewoud: 'Hij is niet egostisch. Edwin en Joop Ludwig konden elkaar zelfs nog vinden als je het licht uitdeed in de zaal. In zijn bewegingen zit zoveel variatie. Dat is talent, dat is hem in de wieg al gegeven.'
Tot zijn veertiende, vijftiende jaar speelde hij nooit voor een club. Hij pingelde liever onbezorgd, met vriendjes. 'En ik was preuts. Ik durfde niet te douchen met ploeggenootjes. In een team zijn vond ik gewoon niet leuk.'
Zonder spijt kijkt hij terug. 'Mijn profloopbaan op het veld is voorbij. Ik heb het geprobeerd. Op de trainingen kon ik goed mee en ik viel soms goed in, meer liet de situatie niet toe. Roda stond er slecht voor en ik ben nou eenmaal beter in een elftal dat draait. Ach, misschien was ik gewoon niet goed genoeg. Het heeft geen zin om me gek te piekeren. Ik leef maar n keer.'

Foto
	Edwin Grnholz weer terug in de Tilburgse sporthal. FOTO MARCEL VAN DEN BERGH.

