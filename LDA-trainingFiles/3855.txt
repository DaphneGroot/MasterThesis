	Fotoblad kan ongelezen blijven
	Tevergeefs is het zoeken naar tekst en uitleg over de 54 foto's die het Guaranteed Real Dutch Photomagazine in zijn eerste uitgave publiceert. Achterin het tijdschrift staan slechts de titels van de foto's, de namen van de fotografen, het jaartal waarin ze zijn gemaakt en - eventueel - de collectie waaruit ze afkomstig zijn.
Vergeefs is ook het zoeken naar theoretische beschouwingen en kunsthistorische achtergronden - als de lezer van het fototijdschrift daartoe tenminste aandrang zou voelen. De kans daarop is klein, want eigenlijk is het een verademing een fotoblad in handen te hebben dat niet gelzen hoeft te worden, maar dat je alleen maar hoeft te bekijken.
Guaranteed Real Dutch bevat foto's in kleur en zwart-wit, hedendaagse en negentiende-eeuwse, van Nederlandse en buitenlandse fotografen. Het enige wat ze gemeen hebben is hun onderwerp: de man, en meer specifiek: zijn breekbaarheid, z'n onvolmaaktheid of vergankelijkheid. Het blad is een gedicht in beelden.
Real Dutch, samengesteld door Frido Troost en Willem van Zoetendaal van uitgeverij Basalt, biedt tegenwicht aan de bladen die, aldus Van Zoetendaal, 'altijd verantwoording lijken te willen afleggen voor het feit dat ze foto's plaatsen'. Real Dutch trekt het vermogen van foto's om hun eigen verhaal te vertellen niet in twijfel en gunt de beschouwer de ruimte.
En zo trekt de gehavende stierenvechter (1993) van Rineke Dijkstra voorbij, een huilende man (1997) van Annaleen Louwes, de Chinese admiraal Ting (1880) van Raimond von Stillfried und Radenitz, echtgenoot Willem (1995) van Bertien van Manen (uitgestrekt op bed), een Congolees (1958) van Cas Oorthuis en n van Robert Longo's Men in the Cities (1988).
Wat die foto's Guaranteed Real Dutch maken, is dat ze alle afkomstig zijn uit Nederlandse collecties, en zelfs voor een aanzienlijk deel uit de collectie die Basalt zelf heeft opgebouwd. Basalt wilde op deze manier aantonen hoeveel schitterende foto's er zich in Nederlandse collecties bevinden die dikwijls onopgemerkt blijven.
Guaranteed Real Dutch Photomagazine (oplage: 1750) is alleen in de losse verkoop beschikbaar, een abonnement behoort niet tot de mogelijkheden. 'We willen onafhankelijk blijven', zegt Van Zoetendaal. 'Voor je er erg in hebt, ben je een bedrijf, en ga je compromissen sluiten om aan je verplichtingen jegens abonnees te voldoen. Dat willen wij niet. Wij maken dit blad juist uit liefde voor de fotografie, en voor ons plezier. Een nieuwe uitgave komt pas als wij dat nodig vinden, en als we er weer het geld voor hebben.'
Arno Haijtema
Guaranteed Real Dutch Photomagazine, uitgeverij Basalt.  35,- Inl. 020-6249802. Een aantal van de foto's is te zien op de manifestatie Noorderlicht, Groningen, onder de titel De Kwetsbare Man.

Foto
	Gyula Kardos (ca 1965)

