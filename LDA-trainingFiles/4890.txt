	Rechter buigt zich over beschuldiging tegen Segers
	Van onze correspondent
Bert Wagendorp

LONDEN
In het Zuid-Engelse Winchester begint vandaag de rechtzaak tegen drie profvoetballers, onder wie de Nederlander Hans Segers, die ervan worden beschuldigd betrokken te zijn geweest bij omkoping. Behalve de spelers, naast Segers ook de voormalige keeper van Liverpool Bruce Grobbelaar en oud-Wimbledon-aanvaller John Fashanu, staat ook de Maleisische zakenman Heng Suan Lim terecht.
Doelman Hans Segers wordt ervan beschuldigd in oktober 1994 negentienduizend pond, destijds rond zestigduizend gulden, te hebben aangenomen van Fashanu als beloning voor zijn medewerking aan een 3-0 nederlaag van zijn toenmalige club Wimbledon tegen Liverpool. Zowel Fashanu als Segers ontkennen de beschuldiging.
Segers verruilde in 1984 PSV voor Nottingham Forest. Na vier seizoenen in Nottingham, waar hij de meeste tijd doorbracht op de bank, werd hij in 1988 voor vier ton verkocht aan Wimbledon. Voor die club miste hij in zeven seizoenen slechts vijf wedstrijden. Bij Wimbledon speelde hij samen met Fashanu. Segers (35) komt momenteel uit voor Wolverhampton Wanderers.
Grobbelaar zou van Fashanu in november 1993 120 duizend gulden hebben gekregen, na een door Liverpool met 3-0 verloren wedstrijd tegen Newcastle United. Daarnaast zou Grobbelaar zich in november 1994, als keeper van Southampton, door een voormalige zakencompagnon nog eens zesduizend gulden hebben laten betalen voor het beïnvloeden van de uitslag van een niet nader gespecificeerde wedstrijd. Ook Grobbelaar ontkent.
Heng Suan Lim zou deel hebben uitgemaakt van een Aziatisch goksyndicaat, dat betrokken was bij pogingen wedstrijden te beïnvloeden waarop bij bookmakers grote bedragen waren ingezet.
Bruce Grobbelaar (39) was dertien seizoenen, vanaf 1981, de markante en soms clowneske doelman van Liverpool. Hij werd met Liverpool zes keer kampioen van Engeland, won de FA Cup (1986) en in 1984 de Europa Cup I. Na een kort verblijf bij Southampton verkaste hij naar Plymouth Argyle, waar hij nog steeds keeper is. Hij is tevens doelman en assistent-coach van het nationaal elftal van Zimbabwe.
De man die centraal staat in de vermeende omkooppraktijken, John Fashanu (33), kwam in 1989 twee maal uit voor het Engelse nationale elftal. De vanwege zijn keiharde speelwijze Fash the Bash genoemde spits begaf zich al tijdens zijn spelersloopbaan succesvol in zaken en bouwde tevens een carrière op als tv-presentator. Nadat hij in 1994 voor 3,5 miljoen gulden van Wimbledon naar Aston Villa was verkocht, moest hij enkele maanden later zijn profloopbaan beëindigen wegens een knieblessure.
Het is voor het eerst sinds 1964 dat in Engeland profvoetballers terecht staan op beschuldiging van het manipuleren van wedstrijden. In dat jaar werden drie spelers van Sheffield Wednesday tot gevangenisstraffen veroordeeld en voor het leven geschorst, nadat was bewezen dat zij zich met omkoping hadden ingelaten. Segers, Grobbelaar, Fashanu en Suan Lim kunnen tot maximaal zeven jaar gevangenisstraf worden veroordeeld.

