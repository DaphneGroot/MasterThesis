	Heel Amerika leeft mee met dood van Cosby's zoon
	Van onze correspondent
WASHINGTON
Er zijn van die momenten waarop ook een land als de Verenigde Staten, waar dagelijks tientallen doden vallen door het geweld van de straat, even geschokt de pas inhoudt. De dood van de zoon van Bill Cosby, een van de meest geliefde komieken van het land, was zo'n moment.
Alle avondjournaals vonden de moord op de 27-jarige Ennis Cosby, een pas afgestudeerde onderwijspedagoog, belangrijker dan de bomaanslagen op een abortuskliniek in Atlanta, de inauguratie van de president en de schandalen in Washington. Talkshows van radiostations werden overspoeld met bedroefde reacties en CNN kreeg de wind van voren toen per ongeluk rechtstreekse beelden van het bebloede slachtoffer werden uitgezonden. Alle kranten plaatsten de tragedie op de voorpagina .
Cosby senior is een soort nationale vaderfiguur, die in het debat over normen en waarden een belangrijke rol speelt. Met zijn televisieserie over een doktersgezin met drie dochters en een zoon, en met zijn boeken over opvoeding en de relatie tussen vaders en zonen is Cosby het acteursdom overstegen.
Zoon Ennis stond model voor televisiezoon Theo Huxtable. Discussies tussen Cosby en zijn echte zoon over de zin van school en huiswerk en het leven in het algemeen vertaalde de acteur in tv-dialogen die van de show een van de best bekeken tv-programma's maakten.
Cosby senior maakte The Cosby Show met de bedoeling Amerika te laten zien dat het stereotype portret van zwarten op de televsie en de film niet klopt. In zijn lezingen over het belang van een hecht gezin vertelde Cosby over zijn zoon, die veel last had van de populariteit van zijn vader en bovendien kampte met een ernstige vorm van leesblindheid, maar toch zijn studie afmaakte.
Ennis Cosby werkte in Atlanta in opvangcentra voor daklozen en verslaafden en was van plan een school te beginnen voor Afrikaans-Amerikaanse kinderen met dyslexie-problemen. Alles wijst erop dat hij het slachtoffer is geworden van een roofoverval toen hij bezig was een lekke band te verwisselen.
Namens Bill Cosby deed dominee Jesse Jackson een dringende oproep aan de media zich terughoudend op te stellen. De eerste berichten over de (blanke) huidskleur van de mogelijke dader kunnen onder bepaalde omstandigheden in Amerika makkelijk tot raciale botsingen leiden.

