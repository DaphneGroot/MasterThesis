 NPM IS VOORZICHTIG MET INVESTEREN. 
 AMSTERDAM, 19 sept (Reuter) - De Nederlandse Participatie Maatschappij NV zei op donderdag dat het voorzichtig is met nieuwe participaties, omdat er partijen in de markt zijn die te veel voor een bedrijf willen betalen en de prijzen opdrijven. 
 "We zijn terughoudend met nieuwe participaties, omdat er partijen zijn die de prijzen opjagen," zei algemeen directeur Martin Dekker in een toelichting op de halfjaarcijfers. 
 "Anders zit je later met een goed bedrijf waar je te veel voor hebt betaald," zei hij, maar hij waarschuwde ook voor het feit dat het behoorlijk mis kan gaan als investeerders te hoge verwachtingen hebben. 
 "Als er industriele bedrijven, die weten waar ze het over hebben, bereid zijn om 100 voor een bedrijf neer te tellen en een financieel bedrijf biedt 110, dan moet je voorzichtig worden," zei hij. 
 Dekker zei dat er griezelige toestanden kunnen ontstaan als partijen de prijzen blijven opdrijven. "Het is de gekochte onderneming die er de dupe van is als het mis gaat, want dan moet er geherstructureerd worden," zei hij. 
 Volgens Dekker is er een 'hype' gaande. Dit is mede het geval omdat bedrijven die de stap naar Nasdaq hebben gewaagd veel succes hebben gehad. 
 "Investeerders kijken naar een paar successen, bijvoorbeeld de introductie van Baan op onder meer Nasdaq en hebben dan een overspannen verwachtingspatroon," zei hij. 
 Volgens Dekker kiest de NPM op het moment de voorzichtige koers. "Over een half jaar zullen we meer weten," zei hij. 
 Hij zei niet betrokken te zijn bij onderhandelingen over delen van het failliete Fokker. 
 "We willen eerst een goed business plan zien, voordat we een stimulerende rol willen spelen bij de opbouw van deze onderneming," zei hij. 
 "We zeggen niet op voorhand nee, maar alleen als er een geloofwaardig perspectief voor de onderneming geschapen kan worden," zei Dekker. 
 NPM maakte eerder vandaag bekend dat het operationeel resultaat over de eerste zes maanden van 1996 is uitgekomen op 52,1 miljoen gulden, een miljoen lager dan de vergelijkbare periode van 1995. 
 "De afname wordt met name veroorzaakt door een afname van de rente-inkomsten met 2,1 miljoen gulden," aldus de NPM. 
 Het bedrijf stapte in vier nieuwe participaties in de eerste helft van 1996. 
 ASA Studenten Uitzendbureau, DM Holding, Merkx Drukkerijen en het Duitse Uhlsport. Met deze vier investeringen was een bedrag gemoeid van 19,3 miljoen gulden. 
 De NPM investeerde voor 36 miljoen gulden in al bestaande participaties, aldus Dekker. 
 - redactie Amsterdam +020 - 504 5000. 
 (c) Reuters Limited 1996. 
