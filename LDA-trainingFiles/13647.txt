Viceadmiraal.
De viceadmiraal is een rang bij vrijwel alle zeestrijdkrachten en volgt in het algemeen op de admiraal. Viceadmiraal is een driesterrenfunctie en equivalent aan luitenant-generaal bij land- en luchtmacht. In de zeiltijd was de viceadmiraal tijdens zeeslagen de bevelvoerder van het voorste eskader, dat voor de hoofdmacht uitvoer en als eerste slaags raakte met de schepen van de tegenstander.
Nederland.
Bij de Koninklijke Marine volgt de viceadmiraal (doorgaans gespeld als "vice-admiraal") op de luitenant-admiraal. Hoewel de luitenant-admiraal ("luitenant = plaatsvervanger") net als de viceadmiraal de plaatsvervanger was van de admiraal (of eigenlijk van de admiraal-generaal), is deze bij de Nederlandse marine al sedert de 17e eeuw boven de viceadmiraal gesteld.
In de praktijk is de viceadmiraal de hoogst bereikbare rang. Die van luitenant-admiraal wordt nog zelden bekleed (uitsluitend als de Commandant der Strijdkrachten afkomstig is uit de marine) en die van admiraal bestaat formeel niet meer.
In de 17e-eeuwse marine benoemde elke admiraliteit een eigen luitenant-admiraal en viceadmiraal.
