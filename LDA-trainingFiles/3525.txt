	Scheldvirtuoos geerd op de Kaap
	NEDERLAND is karig voor zijn erflaters. Politici worden nog wel eens geerd met een standbeeld. Troelstra, De Wit, koningin Wilhelmina desnoods. Ook een enkele werkgever, zoals Anton Philips op het stationsplein van Eindhoven, valt de eer te beurt.
Vakbondsleiders worden echter niet levensgroot in steen of brons vereeuwigd. En ook met abstracte beeldhouwkunst worden zij niet vereerd.
De Vervoersbond FNV heeft daarin verandering gebracht. Vrijdag heeft de bond in het Buizenpark in Rotterdam een beeld onthuld voor de oud-voorzitter Edo Fimmen.
Edo wie? Precies. Nederland vergeet zijn erflaters bij de vleet. De vervoersbond wil samen met de internationale koepelorganisatie van vervoersbonden, ITF, juist Fimmen aan de vergetelheid ontrukken.
Edo Carl Fimmen (1881 - 1942) was in het begin van deze eeuw actief in de vakbeweging. Geboren in een gegoed, christelijk milieu - zijn vader was volgens het geboorteregister 'fabrikant' - kreeg Edo een degeljke opleiding op de Openbare Handelsschool.
Tijdens zijn eerste baan, bij de American Petroleum Company, werd Fimmen lid van de bond. Daar nam hij relatief moderne standpunten in. Zo bepleitte hij toen al gelijk loon voor gelijk werk voor vrouwen. Hij ontwikkelde er zijn oratorisch talent dat ook wel werd aangezien voor een demagogisch talent. Het bezorgde hem al vroeg de bijnaam 'scheldvirtuoos'.
In 1905 werd Fimmen bestuurder in de dienstensector. Daarna ging het rap. Hij klom op tot secretaris van het Nederlands Verbond van Vakverenigingen (NVV) en vervolgens, van 1919 tot 1923, secretaris van het Internationaal Verbond van Vakverenigingen (IVVV) en van 1919 tot zijn dood in 1942 in Mexico secretaris van de Internationale Transportarbeiders Federatie ITF.
Voor de kenners van de vakbeweging is het al duidelijk: als secretaris bekleedde Fimmen steeds de sleutelpositie. De secretaris heeft het overzicht over de gang van zaken en geeft leiding aan het dagelijks beleid. Dat is tot op de dag van vandaag zo. De voorzitter is boegbeeld, de secretaris is uitvoerder en drijvende kracht.
Zoals een goede secretaris betaamt, beheerste Fimmen het machtsspel. Hij was een voorstander van 'activisme'. Zo organiseerde hij in 1910 en 1912 de eerste stakingen in de dienstensector. Als seretaris van het IVVV en de ITF was hij pleitbezorger van internationale boycots als machtsmiddel van de arbeidersbeweging.
Dat leverde hem een reeks weigeringen voor een visum op. Groot-Brittani, Duitsland, Zwitserland, Oostenrijk Letland, Estland, Belgi, Nederlands-Indi en Brits-Indi - alle hebben hem ooit voor de grens laten staan.
Om internationale actie van de grond te krijgen, moest het draagvlak zo groot mogelijk zijn. Vooral zijn streven om als secretaris van het IVVV en de ITF te komen tot samenwerking met de communistische bonden viel niet in goede aarde. Bij het IVVV moest hij opstappen, bij de ITF mocht hij aanblijven na de belofte dat hij zijn standpunten zou matigen.
Fimmens activisme werd echter niet volledig gesmoord. In 1933, na de machtsovername door Hitler, probeerden de Duitse bonden met de nazi's tot een vergelijk te komen. Fimmen, die voor een nationale staking pleitte, zei: 'Je zou willern wegkruipen van schaamte', zo citeert Hans Schoots de vakbondsleider in zijn dit jaar verschenen, beknopte Fimmen-biografie De wereld als werkterrein.
Duitse vakbondsleden zeiden het Fimmen in groten getale na. Vanuit het ITF-hoofdkantoor in de Amsterdamse Vondelstraat waren meer dan honderd Duitse verzetsgroepen georganiseerd. Dit wordt achteraf als grote verdienste van Fimmen beschouwd.
In 1996 organiseerde de ITF ter gelegenheid van het eigen honderdjarig bestaan een 'Fimmen-onderzoeksproject'. Dit leidde tot de populair geschreven biografie van Schoots. Het Internationaal Instiuut voor Sociale Geschiedenis verzorgde een wetenschappelijke uitgave over The Edo Fimmen Era.
En nu, passend in het Europese Jaar tegen het Racisme, staat het standbeeld van Fimmen op Katendrecht - de Kaap, zeggen ze in Rotterdam - aan de Nieuwe Maas. In de Rotterdamse haven probeert de ITF een boycot te organiseren van het lossen van Nigeriaanse olie. De activistische traditie van Fimmen leeft dus voort binnen de bonden. Het is nog de vraag of de werknemers daar net zo over denken.
In dat opzicht is het ook saillant dat het beeld in Rotterdam staat en niet in de hoofdstad waar Fimmen, geboren Amsterdammer, meestentijds kantoor hield. Maar ja, wat is de haven en het internationale transport daar nu nog?
Hans Schoots: Edo Fimmen - De wereld als werkterrein.
Jan Mets;  24,50.
ISBN 90 5330 199 2.
Bob Reinalda (red.): The International Transportworkers Federation 1914 - 1945 - The Edo Fimmen era.
IISG;  62,50.
ISBN 90 6861 124 0.

Foto
	De onthulling van het beeld voor Edo Fimmen. FOTO BERT VERHOEFF - DE VOLKSKRANT

