Fluitsma & Van Tijn.
Fluitsma & Van Tijn is een Nederlands producentenduo, dat verantwoordelijk is voor een groot aantal hits van Nederlandse artiesten. Onder hun eigen naam scoorden ze in 1996 een nummer-1-hit met "15 Miljoen Mensen".
Fluitsma en Van Tijn bestaat uit Jochem Fluitsma en Eric van Tijn. Vanaf 1985 houdt het duo zich bezig met het schrijven en produceren van nummers voor andere artiesten en commercials. Bekende artiesten voor wie Fluitsma & Van Tijn hebben gewerkt zijn Mai Tai, Dolly Dots, Henk Westbroek, Caught in the Act, De Jazzpolitie, Status Quo, Ruth Jacott, Linda, Roos & Jessica, 4 Fun, Edsilia Rombley, Jeffrey Schenk, Guus Meeuwis & Vagant, Hind en Kinderen voor Kinderen.
Het nummer "15 Miljoen Mensen" werd oorspronkelijk ingezongen voor een televisiecommercial van de Postbank. Het nummer werd al snel zo populair, dat het op single werd uitgegeven.
In 2007 zijn Fluitsma & Van Tijn gevraagd om een nummer te schrijven voor een Nuon-campagne waarin de Nederlandse strijd tegen het water centraal staat. De tekst werd geschreven door Frank Pels. De titel van het nummer is ‘Hij vecht, maar hij mag nooit meer winnen’. Het nummer is ingezongen door Maarten van Roozendaal.
