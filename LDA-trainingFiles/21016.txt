Seal (zanger).
Seal Henry Olusegun Olumide Adeola Samuel (Paddington, 19 februari 1963), beter bekend onder zijn artiestennaam "Seal", is een Britse zanger. Zijn muziekgenre varieert van soul en pop tot rap en rock. Seal was van 2005 tot 2012 met het Duitse topmodel Heidi Klum getrouwd.
Biografie.
Seal is geboren in Londen. Zijn vader was een Nigeriaanse immigrant, zijn moeder een immigrant uit Brazilië. Tot zijn vierde jaar leefde Seal niet bij zijn biologische ouders. Hij werd opgenomen in een blank pleeggezin, net onder Londen. Later is hij in een bekende Amerikaanse televisieshow met zijn jongste "zuster" uit dat gezin herenigd. Na zijn jaren bij dit gezin, kwam hij bij zijn moeder terecht, daarna bij zijn vader. Op zijn 15de verliet hij het huis en leefde twee jaar dakloos. Als kind kreeg hij de ziekte lupus erythematodes, waardoor zijn gezicht onder de littekens kwam te zitten. Na zijn middelbare school studeerde hij architectuur en volgde hij een opleiding tot ingenieur.
Seals muzikale carrière begon in 1989, toen hij een demo-opname uitbracht. In 1990 verzorgde hij de zang op de hit "Killer" van Adamski. Daarna nam Seal zijn eerste solo-album op met de singles "Crazy" (dat in Nederland de nummer 1-positie haalde), "Future love paradise" en "The beginning".
Na deze successen verhuisde Seal naar Los Angeles en schoor hij bij wijze van nieuwe start zijn dreadlocks af. In 1994 kwam zijn tweede album uit met als eerste single "Prayer for the dying". "Kiss from a rose" maakte in eerste instantie weinig indruk en scoorde pas een jaar later nadat het als liefdesthema van de film "Batman Forever" werd gebruikt. In 1996 scoorde Seal een hit met de cover "Fly like an eagle", dat oorspronkelijk van de Steve Miller Band is.
In 2005 bracht hij het album "Live in Paris", een registratie van een liveoptreden in Parijs. In november 2007 verscheen het album "System". Daar waar alle vorige albums waren geproduceerd door Trevor Horn, verzorgde Stuart Price de productie van dit album, waarop Seal terugkeert naar zijn dance-roots.
Mede omdat "System" minder succesvol was, kwam er vrij snel een album met soulcovers achteraan: "Soul".
Na nog een hitcompilatie en een nieuw album met eigen werk ("Commitment" uit 2010) verscheen in november 2011 "Soul 2".
In 2012 scheidde Seal van het topmodel Heidi Klum, met wie hij zeven jaar getrouwd was en drie kinderen kreeg; twee zoons en een dochter. Hij adopteerde tevens Klums dochter.
In 2016 was Seal in de Amerikaanse versie van "The Passion" te zien als Pontius Pilatus.
Tot dusver zijn er zeven studioalbums verschenen, waarvan vier titelloos. "7" uit 2015 is zijn laatste onder contract van Warner. Seal wil voortaan alleen nog singles uitbrengen.
