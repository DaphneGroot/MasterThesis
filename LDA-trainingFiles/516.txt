	VVD wil totaal verbod op bezit hennepplanten
	Van onze verslaggever
DEN HAAG
De VVD wil dat elk bezit van hennepplanten wordt gestraft. Momenteel wordt het bezit tot vijf planten gedoogd, maar Tweede-Kamerlid Korthals stelde dinsdag dat 'dit geen goed signaal is aan het buitenland'. Hij krijgt geen steun van coalitiepartners PvdA en D66.
Korthals stelde tijdens een drugsdebat in de Tweede Kamer dat het gedoogbeleid te ver is doorgeschoten. 'We zijn in het verleden te tolerant geweest. We zijn voor het gedogen van koffieshops, maar tegen aanvoer aan de achterdeur. Al het bezit moet gestraft en de boetes moeten omhoog.'
Minister Sorgdrager van Justitie vroeg de VVD eerst af te wachten hoe het drugsbeleid uitpakt, dat wordt gevoerd op basis van de drugsnota die vorig jaar in de Kamer werd aanvaard.
D66-Kamerlid De Graaf noemde het verzoek van de VVD 'kinderachtig'. Ook PvdA-Kamerlid Van Oven had geen goed woord over voor de 'aanscherping' die de VVD wenst. 'U stelt voor om alle productie en dus de bevoorrading van de bonafide koffieshops onmogelijk te maken.' Korthals kreeg steun van oppositiepartij CDA. Maar kamerlid Van der Camp wilde wel weten of Korthals dan ook prioriteit wilde geven aan het aanpakken van kleinschalige teelt. Die prioriteit bestaat nu niet.

