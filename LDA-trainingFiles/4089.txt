	HANDMADE PRINTS; Op zoek naar de perfecte imperfectie
	Een litho van Marlene Dumas toont twee gezichten van Johan Cruyff naast elkaar: als jonge profvoetballer en als vijftigjarige trainer. Het ene gezicht dromerig en ambitieus, het andere door de werkelijkheid gehard. Beide zijn gevat in de zachte vegen die kenmerkend zijn voor het handschrift van Dumas. Een litho van Hugo Kaagman met daarop het pafferige gezicht van Elvis Presley is van een geheel andere orde. Het heeft de allure van graffiti, uitgevoerd in de kleur van Delfts blauw.
Deze litho's hebben gemeen dat ze gemaakt zijn in de werkplaats Handmade Prints van meesterdrukker Marcel Kalksma. In zijn Amsterdamse expositieruimte laat hij van negen gerenommeerde kunstenaars grafisch werk zien, voor het merendeel litho's (steendrukken of vlakdrukken), en een enkele hout- en relifdruk. Een bont gezelschap van schilders, tekenaars, cartoonisten en beeldhouwers, met wie hij de afgelopen jaren heeft samengewerkt, hangt daar bijeen. Glen Baxter, Bert Boogaard, Franck van den Broeck, Marlene Dumas, Jacomijn den Engelsen, Hugo Kaagman, Ton van Summeren, Toon Teeken, Leo Vroegindewey en Dirk Wiarda.
De werkplaats van Marcel Kalksma staat nationaal en internationaal hoog aangeschreven. Kunstenaars die grafiek willen gebruiken als een makkelijke manier om hun werk in grote hoeveelheden op de markt te brengen, zijn er aan het verkeerde adres.
Al dertig jaar leent Marcel Kalksma zijn handen uit, zoals hij dat formuleert. Drukker en kunstenaar sluiten een pact om 'de perfecte imperfectie' te bereiken. Hij bedoelt daarmee dat grafisch werk iets anders is dan het exact kopiren van een origineel. Elke druktechniek heeft immers een eigen procd, dat zijn sporen achterlaat in het beeld. Papier, inkt en machine laten zich niet zomaar naar de hand zetten. De weerbarstigheid van het materiaal moet tot kwaliteit worden verheven.
Na maandenlange arbeid telt alleen de defintieve druk. Ook de signatuur van de drukker is dan onzichtbaar geworden. Althans, dat is waar Kalksma zich op toelegt. Want uiteindelijk moet het procd plaatsmaken voor de intensiteit van het beeld. Dat laten de drukken die nu gepresenteerd worden duidelijk zien.
De litho's van Glen Baxter ogen als cartoons. Zijn met strakke, dikke lijnen uitgevoerde tekeningen zijn voorzien van droge teksten die aan duidelijkheid niets te wensen overlaten. Een man ligt in bed met de dekens hoog opgetrokken. Wezenloos kijkt hij naar tientallen molshopen die uit de vloer omhoogschieten. Onder de tekening staat in vette letters gedrukt: 'Life without Brenda was becoming increasingly difficult.'
Ertegenover hangt werk van Frank van den Broeck. Een grotere tegenstelling is haast niet denkbaar. Van den Broeck tekent met zacht aangezette lijnen, alsof het beeld poreus moet blijven. Uit een vaalbruine zee verrijst een dobbelsteen. De spiegeling van de dobbelsteen in het water vormt de omtrek van een schedel. Met een schijnbaar achteloos handschrift zet Van den Broeck zijn surrealistische voorstellingen zo raak neer, dat ze vanzelfsprekend worden.
Alle werken zijn uitgevoerd op de rand van wat technisch mogelijk is. Niet omdat de drukker en de kunstenaars zonodig een proeve van technisch kunnen willen geven. Een werkwijze waarin het handschrift van de kunstenaar centraal staat, vergt nu eenmaal het uiterste, zowel van Marcel Kalksma als van de kunstenaar en van de gebruikte technieken.
Erik Hagoort
Handmade Prints, t/m 31 dec. Frans Halsstraat 9, Amsterdam. Za. 12-17 u

