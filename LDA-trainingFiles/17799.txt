 HOLLANDIA-FURNESS BETAALT DIV, ZIET HERSTEL. 
 AMSTERDAM, 1 nov (Reuter) - Hollandia Industriele Maatschappij (HIM) wil over 1996 een dividend betalen aan haar huidige aandeelhouders van 4,15 gulden. 
 "Met dit dividend wordt een periode afgesloten waarin HIM haar traditionele activiteiten heeft beeindigd," aldus HIM dat zegt verder geen slotdividend over 1996 te zullen betalen. 
 Voor de combinatie van HIM en de van Pakhoed overgenomen Furness wordt door de directie een herstel van de winstgevendheid verwacht, waarbij voor 1996 een netto winst van circa 3,5 miljoen gulden wordt voorzien. 
 "Voor de jaren 1997 tot en met 1999 voorziet het management als gevolg van de doorgevoerde maatregelen een aanzienlijk verder herstel van de resultaten," zo wordt daar aan toegevoegd. 
 In 1994 en 1995 werden verliezen geleden van respectievelijk 7,7 miljoen en 1,8 miljoen gulden. Hollandia boekte zelf in 1995 een winstje van twee ton. 
 Het dividendbeleid zal er op gericht zijn om over 1997 en daarna 35 tot 40 procent van de netto winst uit te keren. 
 Zoals eerder aangekondigd is Furness door HIM van Pakhoed gekocht voor 95 miljoen gulden. 
 Pakhoed betaalt verder mee aan reorganisatie van Furness-dochter Seaport Terminals en verstrekt een exploitatiebijdrage van 10 miljoen. 
 Hierdoor wordt het herstel positief beinvloed en kan de aandeelhouders een acceptabel rendement worden verschaft, aldus Hollandia. 
 Zoals eerder meegedeeld wordt de overneming van Furness gefinancierd met een emissie van aandelen. Hollandia zei in oktober haar oude activiteiten te zullen verkopen, waarna een liquide vermogen van 42 miljoen gulden zou overblijven. Daarbij moet nog ruim 50 miljoen komen door de geplande emissie. 
 "De combinatie HIM Furness zal hierdoor van start gaan met gezonde vermogensverhoudingen," aldus Hollandia. 
 De meerderheidsaandeelhouder van Holandia, ofwel de familie Lubbers, zal maximaal 250.000 aandelen herplaatsen. Daarna en na de emissie zal zij nog 15 procent in HIM Furness hebben en de grootaandeelhouder wil dat belang voor langere tijd houden. 
 De gecombineerde uitgifte en herplaatsing van aandelen vindt deze maand onderhands plaats bij professionele beleggers. 
 Op 25 november houdt Hollandia een buitengewone vergadering van aandeelhouders in verband met de overneming van Furness. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
