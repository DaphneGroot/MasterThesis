Herne (Duitsland).
Herne is een kreisfreie Stadt met inwoners in Duitsland, in de deelstaat Noordrijn-Westfalen. De stad ligt in het Ruhrgebied, ingeklemd tussen Bochum, Recklinghausen, Castrop-Rauxel en Gelsenkirchen in het dal van de rivier de Emscher en heeft een binnenhaven aan het Rijn-Hernekanaal. Het wapen van de stad is een zwart paard op een gele achtergrond.
Geschiedenis.
Omstreeks het jaar 880 werd de plaats voor het eerst vermeld als "haranni" in een bron van het klooster Werden.
Vanaf de bouw van de spoorweg van Keulen naar Minden in 1847 begon een stormachtig industrialisatieproces. De spoorlijn, een van de eerste in Duitsland, gaat door Herne en was heel belangrijk voor het transport van goederen, vooral steenkool.
In 1857 ging de eerste kolenmijn Shamrock in Herne open; ze was gefinancierd door een Belgisch-Iers consortium. Een explosie van mijngas in de mijn Mont Cenis op 20 juni 1921 kostte 85 mijnwerkers het leven.
Tijdens de industrialisatie in de tweede helft van de 19e eeuw groeide ook de bevolking van Herne erg snel. Daarom kreeg Herne op 1 april 1897 stadsrecht van de "koninklijke regering" in Arnsberg. In 1975 fuseerde de stad met het ongeveer even grote Wanne-Eickel.
In 1979 werd de laatste van vele mijnen in Herne gesloten. De eeuw van het zwarte goud was tot een einde gekomen.
