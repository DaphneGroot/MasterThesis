	Aantal verdachten onder jeugd 85 procent hoger Steeds meer jongeren plegen geweldsdelict
	Van onze verslaggever
ROTTERDAM
 De criminaliteit onder jongeren blijft toenemen. De toename doet zich vooral voor bij geweldsdelicten. Het aantal jongeren (tussen de twaalf en achttien jaar) dat hiervan wordt verdacht, is de afgelopen vijf jaar met 85 procent toegenomen. Dit blijkt uit cijfers van het Openbaar Ministerie (OM), die dinsdag werden gepresenteerd.

In 1990 werden 3500 minderjarigen verhoord wegens geweldsdelicten. In 1995 was dit aantal gestegen tot 6500. Tussen 1984 en 1990 was er nog sprake van een dalende trend, die gelijk opging met de verkleining van de bevolkingsgroep tussen twaalf en achttien jaar. Sinds 1990 echter stijgt het aantal geweldsmisdrijven gepleegd door jongeren. De stijging is relatief groter dan de bevolkingsontwikkeling.
Het aandeel van de jeugdzaken in het totaal van zaken dat bij het OM wordt aangebracht, blijft echter vrij constant. Het OM leverde gisteren cijfers over 1994 en 1995. In absolute aantallen is over die twee jaar sprake van een daling met tweeduizend zaken.
Dit betekent echter niet dat het criminaliteitsbeeld constant blijft. In 1995 was namelijk een flinke stijging te zien van het aantal zaken dat de politie zelf afdeed via Halt. Deze zaken, waarbij minderjarige verdachten een aantal uren moeten werken om aan verdere vervolging te ontkomen, komen niet bij het OM terecht. Het aantal Halt-afdoeningen steeg van veertienduizend in 1994 naar zeventienduizend in 1995.
Uit een rapport van het Wetenschappelijk Onderzoek- en Documentatiecentrum (WODC) van het ministerie van Justitie blijkt dat in 1994, volgens een conservatieve schatting, acht miljoen delicten zijn gepleegd.
Van de delicten kwamen er 1,5 miljoen ter kennis van de politie. Zij maakte van 1,3 miljoen zaken proces-verbaal op en loste 250 duizend zaken op.
Uiteindelijk spraken rechtbanken en gerechtshoven 130 duizend straffen uit, één straf op zestig delicten.
Jaarlijks komen zo'n 270 duizend verdachten van een misdrijf of economisch delict bij justitie terecht. Meestal gaat het daarbij om een natuurlijke persoon, in 25 duizend gevallen om een rechtspersoon.
Van de natuurlijke personen is een op de acht verdachten vrouw, een op de drie buiten Nederland geboren en een op de 25 niet in Nederland woonachtig.
Het Documentatiecentrum stelt voorzichtig vast dat de kosten van criminaliteit tegen burgers jaarlijks vele miljarden bedragen. Door de overheid wordt jaarlijks ongeveer 3,7 miljard uitgegeven aan misdaadbestrijding.

Foto
	GRAPHIC: opheldering delicten

