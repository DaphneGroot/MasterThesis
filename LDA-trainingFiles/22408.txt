Barbra Streisand.
Barbra Joan Streisand (New York, 24 april 1942) is een Amerikaans zangeres, actrice, producente en filmregisseuse. In totaal heeft Streisand twee Oscars, vijf Emmy's, acht Grammy's en een Tony Award gewonnen.
Biografie.
Barbara Joan Streisand werd geboren in Brooklyn, New York. In haar jeugd werd ze zangeres in een club. In 1962 tekende ze haar eerste platencontract en haar debuutalbum "Barbra Streisand Album" won twee Grammy's in 1963. Streisands eerste nummer 1-album was "People", dat in oktober 1964 de bovenste hitpositie bereikte. In de jaren 60 zong ze ook in musicals, trad ze op in televisieshows en maakte ze haar eerste film.
Streisand is tussen 1963 en 1971 getrouwd geweest met Elliott Gould. Ze kregen een zoon Jason Gould (in 1991 speelde Jason de zoon van Barbra in de film Prince of Tides). In 1998 trouwde ze met James Brolin. Streisand is een fanatiek aanhangster van de Democratische Partij.
In 1976 maakte ze een klassieke cd (Classical Barbra) met o.a. muziek van Robert Schumann. In 1980 scoorde ze een grote nummer 1-hit met "Woman in love". In Nederland was het de bestverkochte single van 1980. Het nummer is afkomstig van haar album "Guilty", uit 1980. Een album waarop ze samenwerkt met Barry Gibb. In 2005 werken ze wederom samen aan de opvolger, "Guilty Pleasures".
Als zangeres scoorde ze in 1997 alleen in de Nederlandse Top 40 nog een nummer 1 hit met "Tell him", een duet met Céline Dion. In de Mega Top 100 kwam het niet hoger dan nummer twee.
In totaal heeft Streisand meer dan zestig albums uitgebracht, waarvan twaalf soundtrack-albums bij films. Ze is de vrouwelijke artiest met de meeste gouden, platina en multi-platina albums.
In 2000 nam ze bijna afscheid van het liveoptreden met haar Timeless tour. Haar laatste concert vond plaats op 28 september 2000 in Madison Square Garden, New York. In 2006 heeft ze echter weer een tournee gedaan in Noord-Amerika en Canada, samen met Il Divo als haar gast. Het eerste concert van deze tournee vond plaats op 4 oktober 2006 in Philadelphia, Pennsylvania en het laatste concert op 20 november 2006 in Los Angeles, Californië.
Voor het eerst in haar meer dan 40-jarige carrière maakte Barbra in 2007 een Europese tour. In 1994 heeft ze wel al in Londen een aantal concerten gegeven maar in 2007 vonden er concerten plaats in meerdere Europese steden. In Zürich, Wenen, Parijs, Berlijn, Manchester, Dublin en Londen heeft Barbra een of meerdere concerten geven.
In 2010 werd er een hit van de dj's Duck Sauce naar haar vernoemd.
Op 6 en 10 juni 2013 heeft ze voor het eerst in Nederland opgetreden in de Ziggo Dome. Op 6 juni vertelde Streisand dat ze met de Britse zangeres Adele een duet wil en dat zij een nummer schrijft over vrouwen en hartziekten.
In 2014 kwam Barbra Streisand met "Partners" op de eerste plaats binnen in de Billboard 200 Chart. Daarmee is zij de eerste artiest die zes decennia achtereen met minstens één album de bovenste plek van de hitlijst heeft weten te bereiken. "Partners" is in totaal het tiende nummer 1-album van Streisand in de Billboardlijst. Daarmee is zij vrouwelijk recordhouder.
