	'Het onderzoek was zwaar overdreven'
	
Van onze verslaggever
Mike Ackermans

DEN HAAG
Oud-staatssecretaris Van Amelsvoort van Financin voelt zich van elke blaam gezuiverd. Afgezien dan van dat puntje over zijn gebrekkige leiding aan zijn ambtenaren in de technoleasezaak. 'Dat was het enige wat ze konden vinden', zegt Van Amelsvoort. 'De werkgroep moet natuurlijk nog iets onaangenaams te zeggen hebben om geloofwaardig te zijn.'
De werkgroep van de Tweede Kamer accepteerde de uitleg van de voormalige CDA-bewindsman. Zijn uitspraak 'Eens maar nooit weer' over de technolease betrof niet de constructie zelf, maar de langdurige onderhandelingen die er voor nodig waren. Als Van Amelsvoort de technolease inderdaad had weten te beperken tot Philips in 1993, dan was de beschuldiging van concurrentievervalsende steun bijna onvermijdelijk geweest.
'Hou je aan de feiten', zegt Van Amelsvoort nu. 'Het is toch vaker gebeurd? Er wordt in briefwisselingen tussen departementen en ambtenaren wel meer gezegd wat bij onderhandelingen hoort. Dat moet je met een korreltje zout nemen.'
Nog even zijn woorden tijdens de verhoren, toen zijn zieleroerselen achter het 'eens maar nooit weer' aan de orde waren: 'Wat is dit voor een vreemde transactie? Dat doen wij nooit meer.' Van Amelsvoort nu: 'Niet de woorden maar de feiten tellen.'
'Ik vond het een zwaar overdreven onderzoek', zegt hij. 'Ik heb begrepen dat de rest van de Kamer zich bij de wil van de VVD-fractie heeft neergelegd.' Die wil tot een onderzoek kwam vooral van het VVD-kamerlid Van Rey, die vindt dat Van Amelsvoort de Kamer een rad voor ogen heeft gedraaid. De gepensioneerde bewindsman: 'Hij deelde toen ook de conclusie dat de technolease voor Fokker door moest gaan, terwijl ik juist beargumenteerde dat het niet moest. '
Van Amelsvoort droeg zijn ambtenaren in 1993 op nieuwe regels te ontwerpen waaraan de technoleaseconstructie in het vervolg moest voldoen. De ambtenaren deden er ruim een jaar over, waardoor ook Fokker nog volgens het oude recept - veel onderhandelen en politiek gekrakeel - moest worden afgehandeld. De werkgroep constateerde daarom dat Van Amelsvoort 'onvoldoende politieke leiding' gaf aan zijn dienst. 'Inderdaad. Ik gaf weinig leiding aan uitvoeringszaken. Zulke transacties komen zo vaak voor. Het is heel ongebruikelijk dat een bewindsman zich met de uitvoering bemoeit', zegt van Amelsvoort. Maar hij had toch kunnen ingrijpen bij zijn treuzelende ambtenaren? 'Dat had ik kunnen doen.'
Van Amelsvoort is ook blij met de conclusie van de werkgroep dat de technolease geen vorm van verboden staatssteun is. De zaak kwam aan het rollen door een publicatie van de Algemene Rekenkamer in de herfst van 1996, waarin die suggestie werd gedaan. 'Dat was een grote fout van de Rekenkamer. Natuurlijk is het dat niet, absoluut niet. De staatssecretaris van Financin levert geen staatssteun. Dat doet de minister van Economische Zaken.'
Maar het feit dat de staat er honderden miljoen guldens bij inschoot? 'Het staat vast dat de technolease geld kost, daarom was ik ook tegen. Maar ook dat is geen aanwijzing voor staatssteun. Belastinginspecteurs nemen dagelijks beslissingen in het voordeel van belastingtplichtigen. En nemen beslissingen die de staat geld opleveren. Dat gebeurt de hele dag door.'

Foto
	Van Amelsvoort FOTO ARENDA OOMEN

