	Flexibele arbeid is niet langer heilig in bedrijfsleven
	Van onze verslaggeefster
Margreet Vermeulen

AMSTERDAM/VENRAY
Flexibele arbeid is niet zaligmakend. Ook werkgevers beginnen dit nu in te zien. PTT Telecom begint een intern uitzendbureau om tijdelijk werk door eigen, vast personeel te laten doen. Het Nederlands Omroep Bedrijf (NOB) gaat flexwerkers aan zich binden door hen beter te belonen. En in de uitzendbranche wemelt het van de experimenten waarbij uitzendkrachten een (vast) dienstverband krijgen.
J. van den Houdt (38) is al acht jaar uitzendkracht bij Rank Xerox. Een half jaar werk, een jaarcontract, een half jaar WW, weer een half jaar werk, drie maanden WW. Sinds eind vorig jaar heeft ze haar felbegeerde vaste baan. Ze doet nog steeds het zelfde inpak- en assemblagewerk voor dezelfde baas, maar staat nu op de loonlijst van het Inleenbedrijf Noord-Limburg, een samenwerkingsverband van de uitzendbureaus Start en Adecco.
'Steeds meer bedrijven willen hun personeelsbestand laten mee-ademen met de orderportefeuille. Maar dat staat haaks op het vakmanschap dat nodig is, zeker in high-tech bedrijven als Rank Xerox', legt Rick Crauwels van de Vereniging voor Hoger Personeel (VHP) uit. De kosten van flexibele arbeid lopen wel erg hoog op als je telkens nieuwe uitzendkrachten wegwijs moet maken in je bedrijf.
Als Rank Xerox geen werk heeft voor Van den Houdt, kan ze bij twee andere bedrijven in de regio aan de slag: Inalfa of Océ van der Grinten. Haar loon - en dat van haar 50 collega's - wordt hoe dan ook doorbetaald.
Niet al die 50 werknemers van het Inleenbedrijf zijn overigens in vaste dienst. De meesten krijgen een contract voor pakweg één jaar of langer. 'Maar ze bouwen allemaal pensioen op en krijgen een vergelijkbaar salaris als het vaste personeel van Rank Xerox, Inalfa en Océ', legt Wim Altena, districtsmanager van Start, uit. 'Bovendien hebben de vakbonden bedongen dat deze inleenkrachten recht hebben op reiskostenvergoeding, een jaarlijkse periodiek en spaarloon.'
Van den Houdt staat model voor een nieuwe generatie uitzendkrachten, met een veel betere rechtspositie dan de traditionele uitzendkracht. Die laatste kan immers van de een of de andere dag zonder werk en inkomen zitten. Hoe groot die groep uitzendkrachten-nieuwe-stijl inmiddels is, weet niemand, ook de Algemene Bond van Uitzendbureaus niet. 'Maar er worden aan de lopende band nieuwe producten ontwikkeld in deze branche, waarbij de uitzendbureaus de rol van werkgever op zich nemen', aldus een ABU-woordvoerder.
Start heeft met zesduizend uitleenkrachten een arbeidsovereenkomst. Dat is exclusief het Start-personeel dat het kantorennetwerk bemant. Randstad, marktleider in Nederland, wil zulke cijfers niet geven. 'Maar drie van onze werkmaatschappijen hebben uitzendkrachten in vaste dienst. Een kwart van onze chauffeurs, de helft van het polytechnisch personeel en 80 procent van de automatiseringsdeskundigen hebben bij ons een contract voor onbepaalde tijd', aldus een woordvoerster.
Binnenkort richt Randstad een nieuw uitzendbureau op, Capac, voor grote industriële klanten. Nogal wat bedrijven zijn zó rigoureus afgeslankt dat onverwacht grote orders aan hun neus voorbijgaan als ze niet snel een blik ingewerkt personeel kan worden opengetrokken.
Capac levert dat ingewerkte personeel, legt directeur B. Noteboom uit, en het liefst personeel dat al gewend is in een bepaalde branche te werken, zodat de veiligheidsvoorschriften (denk aan de chemie) of de hygiënische spelregels (voedingsindustrie) bekend zijn.
Of de Capac-uitzendkrachten een vast dienstverband krijgen of niet, vindt Noteboom 'niet zo belangrijk'. Wel krijgen ze volgens Noteboom een hechte band met Capac en veel werkzekerheid. 'Capac vestigt zich bij de klant in huis. Dus we krijgen een heel goed beeld van de personeelsbehoefte.'
Niet alleen grote ondernemingen zijn op zoek naar een juiste balans tussen flexibiliteit en zekerheid, ook het midden- en kleinbedrijf worstelt ermee. Neem de baksteenindustrie: allemaal kleine bedrijven waar het hollen of stilstaan is. 'Wij zorgen ervoor dat die ondernemers nieuw personeel in dienst durven nemen en tóch van een gezonde nachtrust kunnen genieten', vertelt Jan Vlaar, directeur detachering bij Start. Want als de stroom werk weer ophoudt, komen de overtollige personeelsleden bij Start op de loonlijst, voor maximaal twee jaar.
Dat bevalt de werkgevers in de baksteenindustrie beter dan elke keer nieuwe flexwerkers aan te trekken. 'Ze werken het liefst met vast personeel. Wij maken dat mogelijk. De flexibilisering is te ver doorgeslagen; deze initiatieven illustreren dat er een reactie op gang is. Wij maken het kleine bedrijven mogelijk personeel in vaste dienst te nemen door, via een omweggetje, het ontslagrecht te versoepelen.'
Een soortgelijke rol spelen tal van uitzendbureaus bij bijvoorbeeld DSM Tilburg, de RDM, Center Parcs, Fokker en suikerindustrie. In plaats van een ontslagbrief krijgen de overtollige werknemers een (tijdelijk) plekje op de loonlijst bij een uitzendbureau. Reken maar dat de betrokken uitzendbureaus zich inspannen om de overtolligen aan de slag te helpen. Veel meer dan een arbeidsbureau. 'Ze staan bij je op de loonlijst. Je bent een dief van je portemonnee als je ze niet snel aan werk helpt', licht Altena toe.
Financieel gaat J. van den Houdt er hooguit enkele tientjes op vooruit, nu ze een vaste baan heeft. 'Maar op termijn ga ik wel meer verdienen, als ik periodieken krijg. Maar het allerbelangrijkste is dat het werk meer voldoening geeft, nu ik niet langer op de schopstoel zit.'
Collega H. Najjan (28) valt haar enthousiast bij. 'De einddatum van mijn contract kwam als een muur op me af. Ik ben echt tot rust gekomen sinds ik in vaste dienst ben. En dat geldt ook voor mijn gezin.'

