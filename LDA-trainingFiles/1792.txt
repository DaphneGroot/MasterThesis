	Uitvaartverzekeraar schorst directeur na ontdekking fraude
	Van onze verslaggever
AMSTERDAM
Uitvaartverzekeraar Onderlingehulp in Enschede is voor zeshonderdduizend gulden opgelicht. Directeur J. Pals is door de raad van commissarissen geschorst. Of de twee zaken met elkaar te maken hebben, wil interimmanager E. van Daele niet kwijt.
'Verschil van inzicht over het te voeren beleid', dooddoenert Van Daele over de reden van Pals' vertrek. De fraude op de Antillen kwam midden oktober aan het licht, direteur Pals vloog er in november uit.
Volgens Van Daele levert het verdwijnen van 'vijf á zes ton' geen gevaar op voor de polishouders. Onderlingehulp heeft 100 duizend verzekerden in Nederland en een kleine 30 duizend op de Antillen. In totaal betalen die jaarlijks 15 miljoen gulden premie.
Van Daele kon niet met cijfers onderbouwen waarom de verdwenen tonnen geen problemen zullen opleveren. De balans van 1996 is nog niet opgemaakt; zelfs die van 1995 is nog niet rond. 'We hebben nog tot 1 februari de tijd. Maar er was dus verschil van inzicht over de balans tussen directeur Pals en de raad van commissarissen', verklaart Van Daele.
De Verzekeringskamer, toezichthouder bij alle verzekeraars en sinds 1 januari 1996 ook bij de 'natura-uitvaartverzekeringen' die niet uitkeren in geld maar in begrafenissen, houdt Onderlingehulp nauwkeurig in de gaten. Ongeveer honderd natura-uitvaartverzekeraars hebben een vergunning bij de kamer aangevraagd, maar er is er nog niet één afgegeven. Binnen enkele maanden zullend de eerste worden afgegeven aan de 'probleemloze' maatschappijen.
Tal van bedrijven zullen nog iets moeten doen aan balans of bedrijfsvoering. De Verzekeringskamer wijst erop dat juist de deugdelijkheid van de administratie, financiële basis en directie belangrijke factoren zullen zijn, maar of Onderlingehulp zich kwalificeert voor een vergunning, kan de woordvoerder niet zeggen.
De zes ton zou zijn verduisterd door drie Antilliaanse administratief medewerkers. De drie zijn ontslagen en er wordt gezocht naar mogelijkheden om het geld terug te halen.
Volgens Assurantie Magazine vecht directeur Pals zijn schorsing aan. 'Ik ben een tijdje ziek geweest en in die periode kreeg ik te horen dat ik geschorst ben. Met de affaire op de Antillen heeft de schorsing in elk geval niets van doen', zegt hij tegen het blad. President-commissaris J. Hofman stelt echter dat Pals wel degelijk op de hoogte is van de reden voor zijn schorsing.

