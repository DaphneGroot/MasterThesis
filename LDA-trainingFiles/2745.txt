	Een wonderkind of total loss
	BIJNA EEN maand lang wist au pair Chenay haar vergevorderde zwangerschap onder slobbertruien verborgen te houden. Ze kwam eind december op verzoek van Eva en Tom van Zanten uit Johannesburg naar Nederland om een jaar op de zevenjarige Julien te passen, maar haar gastgezin wist niet dat ze over een maand moest bevallen. Toen Chenay haar geheim met een bevriende au pair deelde, kwam de familie alsnog achter de waarheid. Eva van Zanten ging met haar naar de huisarts en regelde een retourvlucht.
Maar een dag voor de geplande terugkeer klopte Chenay 's nachts op de deur van hun slaapkamer met de mededeling dat de ween waren begonnen. De bevalling verliep zo snel dat de arts te laat kwam: Eva hielp de baby eigenhandig ter wereld. Een dag later moest ze, als enige getuige van de geboorte, aangifte doen van de komst van de kleine Sophie.
Later, in het ziekenhuis, kwam Chenay's verhaal naar buiten. Haar vriend, een blanke politieagent, was een half jaar eerder in een zwart woonoord doodgeschoten. Ze had gedacht haar kind stiekem in Nederland af te staan voor adoptie en daarna gewoon weer verder te werken.
Met de moeder van Chenay, die halsoverkop overkwam uit Zuid-Afrika, is Eva een middag babyspullen gaan kopen. Drie dagen na de bevalling vertrokken ze. Eva heeft een paar maanden later nog een brief geschreven om te informeren naar het wel en wee van Sophie. Antwoord heeft ze nooit gekregen.
Hebben de Van Zantens gewoon enorme pech gehad met hun au pair? Of zegt het incident iets over het verantwoordelijkheidsgevoel waarmee sommige jonge meisjes hun avontuur in het buitenland tegemoet treden? Kunnen zij wel met de zorg voor kleine kinderen en huishouden worden opgezadeld?
Sinds de rechtszaak tegen de Engelse au pair Louise Woodward, die vorige week in de Verenigde Staten schuldig werd bevonden aan de dood van de aan haar toevertrouwde baby, is de vraag over de merites van het au pair-systeem ook hier actueel. Want ook in Nederland wordt 'het meisje voor dag en nacht' een steeds populairdere vorm van kinderopvang. Volgens bemiddelingsbureaus verblijven dit jaar ruim achthonderd buitenlandse au pairs bij Nederlandse gezinnen. Zeven jaar geleden waren dat er nog tachtig.
'Dat de zaak-Woodward zo'n ophef veroorzaakt, heeft te maken met de grote gekte van deze tijd', zegt Julia Feris, die met haar man en kinderen in Londen woont en dit jaar aan haar veertiende au pair toe is. 'Werkende ouders schipperen eeuwig met de opvang van hun kinderen en ze liegen allemaal tegen hun baas dat ze het thuis goed voor elkaar hebben. Ouders denken het met de komst van een au pair eindelijk goed geregeld te hebben en dan blijkt dat ook dan nog grote problemen kunnen ontstaan.'
Feris is over de meeste van haar au pairs altijd dik tevreden geweest. Een van hen studeerde onlangs af in Delft en nodigde haar zelfs uit voor het feest. Van de veertien stuurde ze er de afgelopen jaren drie weg. Twee waren te jong en toonden te weinig verantwoordelijkheid, een Frans meisje kwam in de greep van een sekte terecht. 'Die sekteleden waren doodenge mensen die haar steeds thuis opbelden. Ik heb de moeder van het meisje gezegd dat het niet langer ging en haar persoonlijk op het vliegtuig gezet.'
'Als het goed gaat, is het een mooi systeem', zegt ze. 'Maar eigenlijk is het een wonder d t het altijd goed gaat. Een onervaren meisje in een vreemd land bij vreemde mensen, kan de fout in gaan. En als het fout gaat, gaat het vaak verschrikkelijk fout.'
In de Verenigde Staten, waar de afgelopen tien jaar zo'n zestigduizend meest Westeuropese au pairs werkzaam waren, staat de zaak-Woodward niet op zichzelf. In april 1995 moest de Nederlandse Anna Corina Peeze zich ook verantwoorden voor de dood van een baby. Ze kwam vrij op voorwaarde dat ze zich psychiatrisch liet behandelen.
Twee jaar daarvoor werd de Zwitserse au pair Olivia Riner vrijgesproken van de beschuldiging dat zij het huis van haar gastgezin in brand zou hebben gestoken. Het enige kind van het gezin kwam daarbij om het leven. In datzelfde jaar werd de Duitse au pair Stefan Kahl veroordeeld wegens seksueel misbruik van het zevenjarige jongetje voor wie hij moest zorgen.
De voormalige gastgezinnen van Riner en Kahl hebben tegen hun au pair-bemiddelingsbureau een civiele procedure aangespannen. De bureaus zijn alleen uit op winst, zo stellen zij. De screening is slecht, referenties worden niet gecheckt. De gekwalificeerde en gemotiveerde kinderoppassen die de prachtige kleurenbrochures beloven, blijken piepjonge, onervaren schoolmeisjes.
Nederlandse bureaus blijven vooralsnog van dergelijke kritiek verschoond. C. Ales van het Amsterdamse World Wide Au Pair vertelt hoe het zoontje van een van haar gastgezinnen onlangs de dood vond toen hij werd overreden door de auto van zijn vader die niet op de handrem stond.
'Het gezin was op vakantie en de au pair was net even binnen met de moeder. Het was een vreselijk drama maar niemand heeft ooit met een vinger naar de au pair of naar ons bureau gewezen. Ik durf te stellen dat dat in Amerika anders zou zijn gegaan. Dat komt toch door een mentaliteitsverschil: voordat je het weet, sta je daar voor de rechter.'
Nederlanders zijn nuchter en begrijpen dat excessen met de beste screening ter wereld niet te voorkomen zijn, aldus Ales. Zij zegt dat voor de meisjes die naar het buitenland willen dikke dossiers worden samengesteld. Buitenlandse au pairs die naar Nederland willen, worden vooraf getest door een bureau in hun eigen land, dat meestal lid is van de IAPA, de Internationale Au Pair Associatie. 'Maar dat geeft niet de garantie dat het nooit mis kan gaan', zegt M. de Vreede van Au Pair Discover Holland. 'Een au pair die echt kwaad wil, komt door alle tests heen.'
De mooie woorden van de bemiddelingsbureaus vallen niet bij alle gastgezinnen in goede aarde. Van Zanten selecteerde in de jaren dat ze met haar man en zoon in Amerika woonde, zelf haar au pairs. Dat ging niet altijd goed. Een meisje, dat aanvankelijk prima voldeed, kreeg na zeven maanden een vriendje dat in een jeugdbende zat. Hij kwam met zijn pistool in de broeksband op haar verjaardag. Een keer moest Van Zanten zelfs met haar om een aids-test. Pas toen het gezin voor de au pair een avondklok instelde en haar verbood haar vriendje nog langer te zien, kwam ze weer bij haar positieven.
Dat ze nu, na betaling van ruim achthonderd gulden bemiddelingskosten, opnieuw voor verassingen komt te staan, bevalt haar niet. Ze begrijpt niet hoe haar zwangere au pair door de verplichte medische keuring kon komen. 'Na de bevalling heeft het bureau bovendien niets voor ons gedaan. Ja, we konden een Zuidafrikaanse krijgen die door een ander gezin op straat was gezet en daar hield het mee op.'
Haar huidige au pair, een Poolse, vertelt hoe weinig de selectie in haar geval om het lijf had. 'Ik moest een brief schrijven en een foto bijvoegen. Voor de medische keuring mocht ik een briefje halen bij mijn eigen huisarts. En ik kreeg een paar multiple choice-vragen voorgeschoteld over kinderverzorging. Dat kostte me ruim duizend gulden.'
@@0IER@@0 MOETEN blind varen op de selectie van de buitenlandse bureaus', erkent Ales. 'En niet ieder bureau zal even zorgvuldig te werk gaan. Maar wij ontmoeten de meisjes altijd als ze uit het buitenland aankomen om te zien wat voor vlees we in de kuip hebben.'
Volgens de au pair-bureaus mislukt zo'n 10 procent van de bemiddelingen. Heimwee of een slechte verstandhouding met het gastgezin zijn de belangrijkste oorzaken. Tijdens het proces tegen de Nederlandse Peeze, twee jaar geleden, werd al een triest beeld neergezet van twee overwerkte ouders die de opvoeding van hun kind en de hele huishouding aan een onervaren au pair overlieten. De moeder, zo bleek toen, had haar tien weken oude zoontje de laatste 24 uur van zijn leven wegens tijdgebrek niet meer in haar armen gehad. Ook de gastouders van Louise Woodward kregen kritiek op de beslissing om een negentienjarige au pair in te schakelen als oppas voor hun zoontje.
In Nederland mag een au pair officieel maximaal dertig uur per week werken, in Amerika maximaal 45 uur. Van Zanten heeft de afgelopen jaren echter in beide landen voldoende gastgezinnen gezien waar de au pair onwaarschijnlijk hard moest aanpoten. 'Dagen van zeven uur 's morgens tot zeven uur 's avonds en dan ook nog de hond uitlaten, de auto wassen en soms drie avonden per week extra oppassen.'
Haar Poolse au pair heeft nu een vriendin die al het ondergoed van haar gastgezin op de hand moet wassen. Een ander is de afgelopen maanden al drie keer van gastgezin veranderd omdat ze te weinig geld kreeg, voortdurend werd uitgescholden of bij de baby op de kamer moest slapen.
Veeleisende families die geen zin hebben in gezeur, nemen soms met opzet een Filippijnse au pair. D. Alfafara, voorzitter van de Federatie van Filippijnse Organisaties in Nederland, schat dat een paar duizend Filippina's als au pair in Nederland werken. Slechts een klein deel wordt geplaatst door een bemiddelingsbureau.
Toen de federatie onlangs onderzoek deed naar hun leef- en werkomstandigheden, stuitte ze op flinke misstanden. Sommige meisjes worden geacht om voor het au pair-salaris van vijfhonderd gulden per maand 24 uur per dag voor het gezin klaar te staan. Als ze weigeren, krijgen ze geen geld. 'Mond dicht en doorwerken, dat is ons devies geworden', zegt Alfafara. Maandag vraagt zij op een forum in Den Haag aandacht voor de problematiek van de Filippijnse dienstmeisjes.
'Als je soms ziet wat er van een au pair geist wordt dan slaat de schrik je om het hart', zegt Ales van World Wide Au Pair. 'Ze moeten zelfstandig zijn, verantwoordelijkheidsgevoel hebben en inzicht in het opvoeden van kinderen. Moeders vergelijken hun au pairs te veel met zichzelf. Ze vergeten dat zij in hun moederrol gegroeid zijn terwijl de au pair die rol van het ene op het andere moment op zich moet nemen.'
Een au pair van haar bureau moest onlangs een paar dagen alleen thuis blijven met de kinderen en de hond omdat de ouders samen op vakantie wilden. Het meisje had wellicht de Amerikaanse affaire in haar achterhoofd en liet de ouders een brief tekenen waarin stond dat zij niet verantwoordelijk was als er iets zou gebeuren.
Ales: 'Wij waren het daar absoluut niet mee eens omdat het uitgangspunt totaal verkeerd is. Wij hameren er bij de gastgezinnen op dat als het om hun kinderen gaat, zij alt¡¡d eindverantwoordelijk zijn. Die verantwoordelijkheid verschuift niet voor vijfhonderd gulden in de maand naar de au pair.'

Foto
	Au pair aan het werk. FOTO ABC / SYGMA

