	PROFIEL: Miguel Indurain leek nog het meest op Monsieur Chrono
	HET WIELERSEIZOEN is nog niet eens begonnen, maar heeft nu al veel van zijn glans verloren. 1997 had in het teken moeten staan van de grote revanche. Maar Miguel Indurain Larraya heeft, in weerwil van de moedgevende berichten uit Spanje, besloten zich zonder slag of stoot gewonnen te geven.
Acht sportliefhebbers lieten de lezer de afgelopen twee weken weten wat voor hen het moment van 1996 was geweest. Gewapend met deze kennis was er, internationaal gezien, één allesoverheersend moment. En dat was op 17 juli, een snikhete dag in Pamplona. Dezelfde plaats waar Miguel Indurain een half jaar later het einde van zijn carrière wereldkundig maakte.
De organisatie van de Tour had die woensdag als eerbetoon aan Indurain bedoeld. De renners staken de grens over naar Spanje, reden langs zijn geboortehuis in Villava en finishten in Pamplona, de hoofdstad van Navarra. Maar Indurain had een dag eerder op de Hautacam de Tour al verloren en arriveerde ontgoocheld in Pamplona, ruim acht minuten na winnaar Dufaux. Toch scandeerde het publiek zijn naam, hartstochtelijker dan ooit leek het wel. Een mythische held was opeens tot menselijke proporties teruggebracht.
Indurain leek te twijfelen tussen hard wegrijden en wuiven. Tour-directeur Leblanc trok hem het podium op, waar een omhelzing volgde tussen twee mannen die dat zichtbaar niet gewoon waren. Bjarne Riis, zijn troonopvolger, schonk hem de bloemen die de gele-truidrager elke dag mag ontvangen. Riis zei er achteraf over: 'Het is moeilijk uit te leggen wat ik daarmee bedoelde. Maar als ik niet had gewonnen, dan had hij moeten winnen. Daar ging het me eigenlijk om.'
Bij alle mannelijke onhandigheid werd op dat moment geschiedenis gemaakt, die de tranen van Seedorf, de tranen van Alberda en het korte leven van Sport 7 in de schaduw plaatst. Een man die El Rey werd genoemd, een man die in Den Bosch was gestart om een beetje onsterfelijk te worden met zijn zesde Tourzege, boog zijn hoofd voor een man die de Adelaar van Herning wordt genoemd.
Riis' geste zei vooral veel over de plaats die Indurain (32) in het peloton innam. Hij was een flegmatieke, begripvolle en lankmoedige kampioen. Zoals verslaggever Edwin Winkels het opsomde in Heimwee naar Navarra, zijn Indurain-serie in de Volkskrant: 'Een fantastische tegenstander, een fantastische kopman, een fantastische zoon en een fantastische echtgenoot.'
Als geen andere kampioen is de carrière van Indurain verbonden met de Tour. Het hele seizoen was gericht op dé wielergebeurtenis van het jaar. In het voorjaar zag je hem niet, in de zomer was hij ongenaakbaar, in het najaar was hij soms nog sterk genoeg om een rol te spelen.
Net zo zijn de namen van Unzue en Echavarri met Indurains loopbaan verbonden. Dertien jaar lang waren dat zijn ploegleiders, eerst bij Reynolds en later bij Banesto. Unzue ontdekte hem en Echavarri was zo wijs om Indurain te laten rijpen in de schaduw van de toenmalige kopman Delgado. Twee jaar mocht hij de Tour voortijdig verlaten en de volgende vier jaar hoefde hij zich niet om een hoge eindklassering te bekommeren. Maar twee ritzeges wezen op een glorieuze toekomst.
De ploegleiding wist met Indurain goud in handen te hebben: een groot vermogen, een enorme longinhoud en een lage hartslag die na een grote inspanning weer razendsnel in het normale ritme zat. Hij kon met zijn kracht zo'n zwaar verzet ronddraaien dat specifieke klimmers hem niet uit het wiel reden. Die twee ritzeges, met aankomst bergop, bewezen dat.
Het bleven de twee enige gewone ritoverwinningen. Daarna won Indurain nog tien keer een tijdrit en legde daarmee telkens het fundament voor zijn vijf Tourzeges op rij.
'Vandaag waren we met 180 wielrenners en één buitenaards wezen', zei Gianni Bugno in 1992 nadat hij door Indurain in Luxemburg op ruim drie minuten was gereden. Al zijn fysieke mogelijkheden balden zich samen in de individuele krachtmeting. Hij werd in 1994 werelduurrecordhouder, in '95 wereldkampioen en in '96 Olympisch kampioen op dat onderdeel.
Van alle kampioenen die vijf keer de Tour wonnen, leek Indurain het meest op Anquetil. Hinault en Merckx wilden altijd de beste zijn, Indurain nam net als Monsieur Chrono graag genoegen met een tweede plaats, als hij in Parijs maar op het hoogste podium stond. 'Als ik de Tour kan winnen dankzij de tijdritten, waarom zou ik me dan druk maken over de bergritten?'
Die houding maakte hem geliefd bij mede- en tegenstanders, maar deed internationaal de belangstelling voor de Tour verflauwen. Zijn regime ontbeerde de dramatiek die bij Merckx en Hinault zo ruim voorhanden was. Ze waren geliefd en gehaat, voor Indurain kon je slechts bewondering hebben.
Daarom moeten we hem misschien dankbaar zijn voor het laatste seizoen. Door zijn indrukwekkende nederlaag in de Tour zal Indurain niet slechts in de statistieken voortleven. Zijn heldendom kreeg toch nog een tragische kant.
De Ronde van Spanje werd zijn laatste koers. De laatste keer dat hij in de remmen kneep, was bij hotel El Capitán. Daar liet hij de Ronde van Spanje voor wat ze was en keerde het internationale wielrennen zijn geknakte rug toe.
Bart Jungmann

Foto
	Miguel Indurain worstelt zich naar boven tijdens een bergetappe in de Tour van 1996. FOTO PATRICK POST

