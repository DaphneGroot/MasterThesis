Ruimtegroep.
In de kristallografie en de groepentheorie, een deelgebied van de wiskunde, geeft een ruimtegroep (of Fedorov-groep) een beschrijving van de symmetrie van een kristal. Het is een groep van symmetrie-operatoren, die de ruimte vult. Ruimtegroepen bestaan uit een combinatie van translatie- en rotatiesymmetrieën.
Geschiedenis.
De ruimtegroepen in drie dimensies werden in 1891 voor het eerst geclassificeerd door Evgraf Fedorov en onafhankelijk daarvan kort daarna, in 1894, door de geoloog William Barlow en door de wiskundige, Arthur Moritz Schoenflies. Deze eerste classificaties bevatten nog verschillende kleine fouten. De correcte lijst van precies 230 ruimtegroepen in drie dimensies kwam tot stand in een correspondentie tussen Fjodorov en Schönflies.
Klassificatie van de 230 ruimtegroepen.
De 230 ruimtegroepen, en dus ook de kristallen die de symmetrie-elementen van een van deze hebben, kunnen onderverdeeld worden naar de 7 kristalstelsels, naar de 14 Bravaisroosters en naar de 32 kristallografische puntgroepen. Omgekeerd genereren de 14 Bravaisroosters en de 32 puntgroepen samen de 230 ruimtegroepen. Er zijn 14 x 32 = 448 mogelijke combinaties. Vanwege isomorfisme wordt dit aantal teruggebracht tot 230 verschillende ruimtegroepen.
Voor de classificatie van de ruimtegroepen wordt gebruikgemaakt van de internationale notatie, dit is de verkorte vorm van de Hermann-Mauguinnotatie; de symbolen voor de Bravaisroosters zijn daarbij gecombineerd met de symbolen voor de puntgroepen. Omdat er in de loop der jaren kleine (meestal land-bepaalde) notatieverschillen zijn ontstaan, is omwille van de eenduidigheid aan iedere ruimtegroep een officieel nummer gegeven van 1 t/m 230.
