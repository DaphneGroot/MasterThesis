Jim Bakkum.
Jimmy Johannes (Jim) Bakkum (Alkmaar, 10 augustus 1987) is een Nederlands zanger en acteur die bekend is geworden als deelnemer aan de talentenjacht "Idols" in 2002/2003.
Jeugd en opleiding.
Bakkum volgde de havo, maar heeft zijn middelbare school niet afgerond door zijn plotselinge bekendheid vanwege Idols.
Bakkum begon met zingen op zijn tiende en deed dat samen met zijn broer Danny. Ze traden bij verschillende evenementen op. Ze speelden onder andere nummers van Anouk en eigen nummers. Een jaar later begonnen de broers een band met nog twee anderen. Aangezien ze nog jong waren noemden ze de band "The Kids".
Bakkum zat ooit in de jury van het Junior Eurovisiesongfestival. Hij zat bij "De Hanswijckers" waar ze ook musicals opvoeren. Hij heeft onder andere in de musicals "The Wizz", "De Wereld van Mathijs" en "Dracula Spectacula" gespeeld. Bij de musicalvereniging Kosmo Theater Producties was hij aan het repeteren voor de musical "Jekyll and Hyde". Hij heeft hier echter nooit meegespeeld omdat hij in dezelfde periode de finales van Idols bereikte en stopte met de musical. Zijn rol werd toen overgenomen door Tommie Christiaan, die onder andere de hoofdrol in High School Musical had.
2002-2004.
Bakkum deed in 2002 auditie voor Idols, waar hij "Isn't She Lovely?" van Stevie Wonder zong. Hij kwam drie theaterrondes door en zat daarna bij de laatste 30. De jury was erg enthousiast over hem. Uiteindelijk kwam hij in de finale van het programma en werd tweede, na Jamai.
Zijn eerste single "Tell her" werd een nummer 1-hit. Er werden meer dan 70.000 stuks van verkocht (platina). Het nummer was afkomstig van het album "Impressed", dat beloond werd met een gouden status. Zijn tweede single "This love is real" kwam eveneens op de eerste plaats van de Mega Top 50 terecht. Tevens werden nog de single "The way it goes" en de kerstsingle "The Greatest Christmas Gift" uitgebracht. Sinds 18 juli 2003 staat er een wassen beeld van Bakkum in Madame Tussauds, evenals van Jamai Loman. Ook gaf hij in een uitverkochte Heineken Music Hall een concert.
In mei 2004 verscheen het tweede album "Ready", waarvan de singles "On and on" en "This is it" zijn verschenen. Dit album haalde het succes van "Impressed" echter niet. Bakkum speelde drie maanden lang in de "Wonderlijke Efteling Show" en speelde de gastrol Rick Brack in Baantjer-aflevering De Cock en de moord op Elvis (2011). Ook zong hij de titelsong in de film "Snowfever", waarin hij ook een heel klein rolletje speelde als corpsbal.
2005-2006.
In 2005 stapte Bakkum over naar platenmaatschappij CMM. Terwijl hij werkte aan een derde album, trad hij in 2005 op in verschillende televisieprogramma's, waaronder Dancing with the Stars, waarin hij in de finale samen met zijn danspartner Julie Fryer als eerste eindigde. Ook was zijn nieuwe nummer "Caught in a minute" verkrijgbaar bij een speciale HappyMeal bij McDonald's. In november 2005 verscheen, geïnspireerd door Dancing with the Stars, een dansalbum "Dance with me". Dit album werd binnen enkele weken met goud bekroond. Samen met EliZe zong hij hierop onder andere het duet "We've got tonight".
In 2006 was hij als agent Willem te zien in de politieserie "Boks" op Talpa. Ook speelde hij de hoofdrol van Danny Zuko in de musical Grease. Op 14 april 2006 kwam er voor het eerst een Nederlandstalige single uit van Bakkum: "Dapper en Sterk". Het is de titelsong van de bioscoopfilm "Asterix en de Vikingen", waarvoor hij tevens het personage "Hippix" insprak. In het najaar speelde hij de rol van Toine in de verfilming van de bestseller van Carry Slee, "Afblijven", die bijna 400.000 bezoekers trok en zodoende de status van Gouden Film ontving. In 2016 stond Bakkum drie avonden in de ArenA tijdens Toppers in concert 2006.
2007-2008.
In het voorjaar van 2007 presenteerde Bakkum het tv-programma "De weg naar Fame" op RTL 4, waarin er samen met producent Albert Verlinde gezocht werd naar vier hoofdrolspelers voor de musical Fame, waarin hij reeds een hoofdrol gekregen had. Op 18 mei 2007 kreeg hij ook zijn eigen kledinglijn in samenwerking met warenhuisketen Vroom & Dreesmann, geheten "Jimmy B." Op 16 mei 2007 verscheen de nieuwe single "Doe dit doe dat" en zijn vierde album 'Vrij' kwam op 29 juni 2007 uit. Van september t/m november 2007 toerde Bakkum door het land met zijn solotheatershow met als rode draad dit laatste album.
In 2008 nam hij de rol van Nick Piazza op zich in de Nederlandse musical Fame, waarin hij van januari tot en met november door Nederland getoerd heeft. Daarnaast vertolkte hij vanaf eind januari t/m mei van dat jaar een van de hoofdrollen in de Vlaams/Nederlandse dagelijkse internetserie 2000 Antwerpen, die via de website MyVideo (zowel de Nederlandse als de Vlaamse versie) was te bekijken: Robin, de verloren zoon uit Nederland. Zijn single "Doe Dit Doe Dat" was de leader van de serie.
Van september 2008 tot februari 2009 sprak hij de stem in van de rebelse tiener Duncan in de populaire interactieve reality-animatieserie op Jetix, "Total Drama Island".
2009-2010.
In 2009 was Bakkum samen met zangeres/presentatrice EliZe het gezicht van het haarverzorgingsmerk Farouk Systems USA en werd op de Nederlandse markt ingezet als het gezicht voor de producten van BioSilk en CHI.
Op 20 februari 2009 kwam zijn nieuwe single, "Door Jou", van het vijfde studioalbum, uit. Binnen twee weken na de release van de single (op de muziek van Christian Castro's "Azul") kwam het nummer de top 10 van de Single Top 100 binnen.
Op 15 mei 2009 kwam zijn vijfde album "NU" uit, waarop ook de hit "Door Jou" stond. Van dit album kwam op 26 juni 2009 de tweede single "Dat ben jij" uit, die de officiële titelsong is van de 3D-animatiefilm Suske en Wiske en de Texas Rakkers. Het nummer was speciaal voor de film geschreven door Han Kooreneef en was sinds 23 juli 2009 in de bioscoop te zien. De single flopte echter en kwam niet in de top 40.
Tevens zong hij in 2009 samen met Hind, Rob de Nijs, Carola Smit (ex-BZN) en Peter Lusse voor het eerst van zijn leven J.S.Bachs "Matthäuspassion" voor het tv-programma "Mattheus Masterclass" van de EO.
In seizoen 2009-2010 speelde hij de hoofdrol van Link Larkin in de musical Hairspray, die op 27 september 2009 ging de musical in première in het Nieuwe Luxor Theater in Rotterdam en van september 2009 tot juli 2010 in de Nederlandse en Vlaamse theaters liep.
Ook sprak Bakkum in 2009 een stem voor de hoofdrol in de animatiefilm "Sunshine Barry en de Disco Wormen" in: Sunshine Barry, de oprichter en zanger van de discoband. Op 30 juli 2009 ging de film in première.
Vanaf 2010 is hij ook weer te horen in het tweede en derde seizoen van Total Drama als de rebelse tiener Duncan in een populaire interactieve reality-animatieserie op Disney XD, Total Drama Action.
2011.
In 2011 kreeg hij de hoofdrol in de korte speelfilm "Levenslang", waarin hij de rol van rechercheur Wouters op zich neemt. Tevens vertolkte hij begin van 2011 een (stem)hoofdrol in de 3D-Animatie Alpha & Omega samen met verloofde Bettina Holwerda.
Op 29 maart 2011 komt zijn nieuwe single "Feel Your Love" uit, die snel in de bovenste regionen staat van iTunes. Hij laat een gehele nieuwe sound horen en zingt na zes jaar weer in het Engels. Ondanks de nieuwe sound blijkt het nummer geen groot succes, de single houdt het drie weken vol in de Top 100 (met als hoogste positie nr. 16) en komt niet verder dan de tipparade bij de Top 40 charts (tip 9).
Na "Feel Your Love" kwam Bakkum met "Wave". Deze single was echter een grote flop, kwam niet terecht in de Top 100 of Top 40.
Tevens wordt eind maart bekend dat Bakkum vanaf september een hoofdrol gaat vertolken in de nieuwe politieserie Seinpost D.H. van Eyeworks, die op primetime wordt uitgezonden bij de KRO op Nederland 3. Bakkum vertolkt de rol van agent Chiel Maas in de serie die zich afspeelt in een klein politiebureau in Scheveningen. De serie was na 1 seizoen (10 afleveringen) alweer afgelopen. De kijkcijfers waren niet hoog.
Eind van het jaar speelt hij de rol van Fiyero in de grote musical Wicked in het AFAS Circustheater in Scheveningen.
2012-2015.
Ook in 2012 speelt Bakkum nog het hele jaar Fiyero in de musical Wicked. Op enkele dagen wordt hij vervangen door Ferry Doedens wegens andere werkzaamheden.
Hij speelt in de op Valentijnsdag 2013 verschenen film Verliefd op Ibiza. Voor de opnames van de film, waarin hij de rol vertolkt van Lars, een manager van twee dj's, verblijft hij in april, mei en juni regelmatig op Ibiza. Binnen elke dagen krijgt de film de gouden status, na een maand is de film platina.
In augustus 2012 verving hij een week Winston Gerschtanowitz als presentator van RTL Boulevard. Enkele weken later bekend wordt dat hij een tv-contract heeft getekend bij SBS Broadcasting om meerdere programma's gaan maken voor SBS 6, te beginnen met de vroege editie van SBS Shownieuws, waarin hij vanaf half september 2012 te zien is. Tevens zal hij voor het programma Bekende handen helpen voor het Leger des Heils een jongerenproject begeleiden. Door die omroepwerkzaamheden is zijn muziekcarrière op een laag pitje gezet.
Op 28 maart 2013 speelde hij Petrus in The Passion, waarin hij veel lof ontving voor de uitvoering van het nummer 'Zo Stil' van BLØF en, in duet met René van Kooten (Jezus), 'Ken jij mij' van Trijntje Oosterhuis. Bakkum bracht Zo Stil uit, dat slechts twee weken in de Top 100 stond en bleef hangen in de Tipparade. In september 2014 kwam hij met de single 'Schouder'. Deze single werd geen succes en kwam niet in de hitparades, evenals de gelijknamige ep.
Begin 2015 speelt Jim in de musical Hartsvrienden. Vanaf najaar 2015 speelt hij in de musical 'Het meisje met het rode haar'.
Prijzen.
In 2004 won hij de "TMF Award" voor "Best Aanstormend Talent".
Voor zijn eerste album "Impressed" en derde album "Dance with me" ontving Bakkum een gouden plaat en zijn eerste single "Tell Her" leverde hem een platina single op voor meer dan 80.000 verkochte exemplaren.
Op 16 juni 2006 nam Bakkum de Gulden Vedel van de Nederlandse Vereniging van Dansleraren in ontvangst., die al sinds 1979 wordt uitgereikt. Hij kreeg de prijs omdat zijn muziek dat seizoen regelmatig te horen was geweest tijdens de danslessen van de Swinging World-dansscholen.
Op 19 januari 2009 won Bakkum de "Populariteitsprijs" in de categorie "Musical/Klassiek" tijdens de 27ste uitreiking hiervan op de van Geelsparty.
Op maandag 4 februari 2013 ontving hij een 'Gouden Award' voor zijn bijdrage aan de film Verliefd op Ibiza
Privéleven.
Bakkum had gedurende zijn deelname aan "Idols" in 2003 enkele maanden een relatie met een medekandidate, Charlotte Hogeslag. Eind 2003 ontmoette hij tijdens de opnamen van zijn single "The greatest Christmas gift" actrice Gaby Blaaser. Blaaser en Bakkum kregen kort daarna een relatie en bleven tot en met 2006 bij elkaar.
Tijdens de opvoering van de musical "Grease" in 2006 leerde Bakkum de acht jaar oudere actrice Bettina Holwerda kennen. Door een bedrijfsongeval kwamen beiden begin 2007 in het ziekenhuis terecht, waarna ze een relatie kregen. Zij traden in 2011 in Amsterdam in het huwelijk. Bakkum en Holwerda werden in 2012 ouders van een zoon. Op 3 maart 2015 is hun tweede kind geboren, een dochter. Het stel woont sinds januari 2015 in Naarden.
Ook zijn broer Danny speelt een belangrijke rol in zijn leven. Samen met zijn band, "Bob en de Blue Band" toert hij met Bakkum veel door Nederland voor verscheidene optredens en theatertours. Zo werd Bakkum ook bij zijn laatste theatertour "Vrij" vergezeld door de basgitarist en zijn vrienden.
