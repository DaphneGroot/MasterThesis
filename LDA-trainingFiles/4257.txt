	JAZZ: Uitstortingen van David S. Ware's extatische gemoed
	David S. Ware Quartet: Godspelized. DIW-916.
Het Japanse label DIW geeft zijn cd's tegenwoordig uit in fraaie kartonnen hoesjes, een miniatuurversie van de harde Amerikaanse klaphoezen uit het vinyltijdperk. Ook wat er op de schijfjes staat is meestal verzorgd en weloverwogen, waarbij vooral aandacht wordt besteed aan musici die zich bezinnen op de verworvenheden van de free jazz. De tenorsaxofonisten David Murray en James Carter bijvoorbeeld, die 'oneigenlijke' klanken van hun instrument en door de harmonische pro gressies heen brekende uitbarstingen een plaats gaven in toegankelijker structuren.
David S. Ware daarentegen lijkt de ontwikkelingen van de afgelopen dertig jaar te negeren, en rechtstreeks aansluiting te zoeken bij de tenorpionier van de New Thing, Albert Ayler. Hij heeft een machtige toon die je meteen bij de strot grijpt, en uit zijn kreten spreekt een enorme urgentie. Maar het merendeel van de nummers, met titels die in hun zweverige spiritualiteit (Wisdom Through Time, Eternal Faces of Brahm) ook direct overgewaaid lijken uit de jaren zestig, bestaat uit tempo-, melodie- en richtingloze uitstortingen van Ware's extatische gemoed, zodat de eenvormigheid al snel de opwinding doodslaat.
De enige compositie die niet van Ware zelf is, Sun Ra's The Stargazers, maakt pijnlijk duidelijk dat de saxofonist niet in staat is een vastomlijnder thema fantasievol te variren. Hij omspeelt het een paar keer, en vervalt dan weer in de veredelde toonladders waar hij zijn andere solo's mee vult.
James Blood Ulmer: Music Speaks Louder Than Words (James Blood Ulmer Plays The Music Of Ornette Coleman). DIW-910.
Ook het werk van gitarist James Blood Ulmer heeft iets primitiefs, met een relatief beperkte techniek en de rauwe expressie van de country-blues. Daar staat wel een eigenzinnige melodische fantasie tegenover, en gevoel voor opzwepende ritmen, meestal de 'free funk', die hij ontwikkelde in de groep van zijn leermeester, Ornette Coleman.
Op deze cd speelt hij zes stukken van zijn voormalige werkgever, niet met de bijna manische woestheid die zijn beste plaat Are You Glad To Be In America? kenmerkt, maar met een ontspanning die goed aansluit bij de hoesfoto, waarop hij wat zit te tokkelen voor de deur van een landelijk aandoend houten huisje.
Ulmer slaat de snaren aan met zijn duim, en gebruikt dit keer weinig vervorming, zodat zijn noten een warme, wat wollige klank hebben, en een lichtheid die nog versterkt wordt als Rashied Ali op vier nummers subtiel bijkleurend slagwerk speelt. Blood mist de vingervlugheid van Wes Montgomery, maar begrijpt de melodische logica en de emotie in Coleman's stukken, en laat die goed tot hun recht komen.
De drie eigen composities zijn van minder niveau. Meer funk, steviger drums maar matige songs, bovendien gezongen alsof zijn hoofd met handdoeken omzwachteld is.
Vincent Chancey: Next Mode. DIW-914.
The Jazz Modes waren een kwintet dat hoornspeler Julius Watkins in de jaren vijftig leidde met tenorist Charlie Rouse. Watkins (1921-1977) was de eerste hoornist die vloeiend improviseerde in een jazzcontext, en de klassieke herkomst van zijn instrument klonk ook door in de ordelijkheid en verfijning van zijn werk. De jazzhoorn is nog steeds een zeldzaamheid, maar een van de beste jongere bespelers, Vincent Chancey, mag op deze cd de grootmeester eren met n stuk van Watkins zelf en zes eigen composities in de geest van 'Les Modes', met Aaron Stewart in de rol van Rouse.
Net als zijn voorbeeld kan Chancey sierlijke melodien schrijven, vaak meerdere per nummer, in lange, lyrische golven die zich goed lenen voor zijn goudglanzende toon. The Spell, genspireerd door een trance-achtige droom, en de Ellingtoniaanse ballad L.M. zijn bijzonder meeslepend, ondanks hun lengte en het lage tempo. Dat Chancey ook op pittiger ritmes uit de voeten kan bewijzen de opgewekte funk van Bahij en het mengsel van bop en Latin op New York Nights.
Veel variatie dus ook, en hoewel alles behaaglijk in de traditie blijft genesteld, boeit en ontroert de muziek voortdurend. Zeker als bassist Fred Hopkins zich in het gesprek mengt of pianist D.D. Jackson met frisse, Don Pullen-achtige dissonanten strooit.
Frank van Herk

Foto
	James Blood Ulmer

