	Directeur Van Breugel zal operaties nu moeten afwikkelen; 'Ik ga maar weer op zoek naar iets anders'
	Van onze verslaggever
Peter de Waard

AMSTERDAM
'Het is jammer.' Cees van Breugel (55) reageert nuchter. Hij kwam begin januari van de Robeco Groep naar Yamaichi Bank Nederland, waar hij naast de Japanner S. Hari de tweede directeur van de 28 personeelsleden tellende vestiging werd.
Nu zal Van Breugel de boel moeten gaan afwikkelen. 'Yamaichi zal wel verkocht worden. Ik weet niet aan wie. Maar de activiteiten in Nederland zullen wel automatisch naar de nieuwe eigenaar meegaan', zo verwacht hij. Van Breugel zag begin dit jaar juist een uitdaging in het uitbouwen van de bank. 'Bij Robeco had ik aan het bankwezen geroken. Ik wilde het nu zelf doen.'
Wat doet u als Japans effectenhuis in Amsterdam?
In de eerste plaats is Yamaichi een effectenbemiddelaar. Voor een aantal grote Nederlandse beleggers kopen en verkopen wij effecten in Japan en andere Zuidoost-Aziatische landen. Daarnaast doen we hier ook aan vermogensbeheer. We zijn in Amsterdam een liason van Yamaichi Capital Management. En tenslotte worden wat geldmarktactiviteiten gedaan: zowel voor klanten als voor eigen rekening.
Wanneer hoorde u van het faillissement?
We zijn vrijdagavond ingelicht. Vanmorgen hebben Hari en ik het personeel ingelicht. Voor de meeste medewerkers was het natuurlijk een enorme klap. Nogal wat mensen hebben een lang dienstverband.
Kwam het onverwacht?
In die mate wel. Er waren natuurlijk problemen. Nadat ik hier was gekomen, kwam Yamaichi al snel in opspraak door het afpersingsschandaal. Daarnaast had het kantoor zichtbaar problemen met de liberaliseringsmaatregelen op de Japanse financile markt. En tenslotte kregen we te maken met een downgrading door het agentschap Moodies. Maar een solvabiliteits- en liquiditeitsprobleem leek er niet te zijn..
Waarom is het dan mis gegaan?
De marges kwamen steeds meer onder druk. En uiteindelijk konden we de kosten voor de noodzakelijke herstructureringen niet opbrengen.
Wat betekent het faillissement voor uw klanten in Nederland?
Het effect is heel beperkt. Iedereen krijgt hier gewoon zijn geld terug. Particuliere clinten in Nederland hebben wij niet. We hebben enige tientallen grote klanten zoals pensioenfondsen en verzekeraars. Hun effecten zitten in een gesepareerd depot. Zij hebben geen last van de interne problemen. Daarnaast zijn we ook een onafhankelijke bank en vennootschap naar Nederlands recht. Het faillissement geldt ook niet voor ons kantoor.
Toch heeft De Nederlandsche Bank een stille curator benoemd die erop moet toezien dat de Japanse bazen de Nederlandse bezittingen niet ontvreemden?
Dat kan ik niet bevestigen. Maar ik kan mij er wel iets bij voorstellen. De Nederlandsche Bank volgt de zaak nu eenmaal op de voet.
Wie zou de bank in Nederland willen hebben?
De Japanners bepalen dat. Maar mogelijk zullen onze concurrenten Nomura, Nikko en Daiwa belangstelling hebben. Zij hebben kantoren in Amsterdam. Nomura is nu al groter dan Yamaichi. Maar iemand anders zou het ook kunnen kopen.
En wat gaat u zelf doen?
Ik zal de operatie afronden. Daarna ga ik maar weer op zoek naar iets anders.

