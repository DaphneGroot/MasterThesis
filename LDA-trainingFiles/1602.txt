	Philips bindt strijd aan met Arena over steun Sony voetbaltoernooi
	Van onze verslaggever
Hans Faber

AMSTERDAM
Als grote 'founder' van de Amsterdam Arena uit de krant moeten vernemen dat nota bene aartsrivaal Sony een voetbaltoernooi in de hoofdstedelijke voetbaltempel sponsort - zelfs bij Philips slaan dan stoppen door. Maandag dient voor de Amsterdamse rechtbank een kort geding, waarin het Eindhovense concern eist dat de Arena Sony uit de voetbaltempel weert.
Eigenlijk moest het er weer van komen, een botsing tussen electronicagiganten Philips en Sony. Beide concerns hebben zich diep genesteld in de Nederlandse voetbalwereld: Sony is subsponsor van Ajax, de vaste bespeler van de Arena, het stadion waar PSV-sponsor Philips de grootste zogeheten founder is.
Streden beide partijen in de jaren '80 al om het sponsorship van het Nederlands elftal, nu is de Euro 6ix's inzet van de clash. De Euro 6ix's is een voetbaltoernooi, opgeleukt met artiesten, waarbij ploegen van zes spelers het op een klein veldje tegen elkaar opnemen. Niet de minste ploegen zullen eind januari ten tonele verschijnen: Ajax, AC Milan, Liverpool en Glasgow Rangers. Soccertainment heet dat.
Grote vraag is welk toneel dat zal zijn. 'Wij hebben tien miljoen gulden in de Arena gestoken. In ruil daarvoor hebben wij de garantie van branche-exclusiviteit', zegt een woordvoerder van Philips. Dat betekent volgens hem dat er in de Arena niets mag worden georganiseerd dat indruist tegen het exclusieve brancherecht van Philips om zich met de Arena te afficheren. 'Het is heel simpel. Grolsch is ook een founder. Heineken komt de Arena dus niet in.'
Het was Philips dan ook een doorn in het oog dat De Telegraaf/Telesport, initiatiefnemer van het toernooi, anderhalve week geleden Sony breeduit in de eigen krantenkolommen presenteerde als hoofdsponsor van het toernooi. Dat werd gelijk de Sony Minidisc Euro 6ix's gedoopt.
'Wij hebben niets tegen Sony', benadrukt de Philips-zegsman. 'Wat we willen bereiken is dat de Arena-directie zich aan zijn contract houdt.' Dat betekent zoveel dat óf Sony moet afhaken, óf dat de Euro 6ix's in een ander stadion wordt gehouden.
Een woordvoerster van de toch al veel geplaagde Arena wil niets over het conflict kwijt. 'Wij wachten rustig tot maandag af.'
Bij De Telegraaf is evenmin rekening gehouden met een rampenscenario. 'Alles loopt', zegt Jaap de Groot, sportverslaggever bij De Telegraaf en bedenker van de 6ix's. 'De kaartverkoop is in volle gang, de contracten zijn getekend; dan zal Philips toch niet zover willen gaan dat het toernooi moet worden geschrapt? Ik kan het me niet voorstellen. Maar aan de andere kant: een balletje kan raar rollen.'

