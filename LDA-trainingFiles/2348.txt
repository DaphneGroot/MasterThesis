	'De lol is dat ik mijn enthousiasme kwijt kan'
	''s Avonds is iedereen bedaard en moe. Er wordt gedeald op de gangen wie bij wie mag slapen, en daar gaat het hele zwikje met knuffeldieren, dekbedden en kussens. Dat is een heel verkeer op die trappen. Als ik daar niet bij ben geweest en ik kom thuis van de film of zo, is het eerste wat ik doe kijken wie waar ligt. Het is altijd een verrassing, vaak hebben ze matrasjes op de grond gelegd, of ze liggen met z'n tween in n bed, knuffels erbij. Fantastisch. Dat willen alle ouders toch: dat je kinderen blij zijn met elkaar.
'Kinderen gooien je leven continu in de war, ze zetten me doorlopend op het verkeerde been. Geen dag is dezelfde, en dat geeft mij een gevoel van vrijheid. Omgaan met vrijheid is het belangrijkste dat ik wil overdragen aan mijn kinderen. Ze moeten weten dat ze vrij zijn. Daarmee bedoel ik dat ze niet afhankelijk moeten worden van anderen. Je moet je ook gelukkig kunnen voelen alleen met een boek op de bank. Ze moeten uiteindelijk zelf hun leven vormgeven. Hun geluk is niet afhankelijk van mij, van broers en zussen of van de leraar.
'De andere kant van het verhaal is dat ze respect moeten hebben voor de vrijheid van een ander. Jouw vrijheid mag niet ten koste gaan van andermans vrijheid. Als jij vindt dat je mag gillen en iemand anders heeft daar last van, dan moet je daarmee rekening houden.
'De twee kleinsten liggen bij elkaar, de rest heeft een eigen kamer. Die kamer is heilig, hun spullen zijn heilig. Anders wordt het een commune. Dat kan ik wel leuk vinden, kinderen vinden dat per definitie niet leuk.
'Ze moeten hun eigen dingetjes hebben. Op hun kamer moeten ze zichzelf kunnen zijn. Daar loopt niemand tegen je aan te zeuren. Du moment dat je in de huiskamer aan tafel gaat zitten, wordt er tegen je aan gekletst.
'Af en toe neem ik een collectieve atv op voor de hele meute. Op een mooie herfstdag bel ik de school af en gaan we naar het bos. Ik vind het heel belangrijk dat we dat doen. Iedereen is met zijn eigen dingen bezig, ik ook. Na een tijdje merk ik dat we uit elkaar waaieren. Op zo'n dag liggen we met z'n allen met een spiegel onder een paddestoel naar sporen te kijken. Dan ontstaat er weer gelijksoortige energie in de groep.
'Het hoeft allemaal niet ingewikkeld te zijn, maar gewoon: met z'n allen. Dan kunnen we het weer beter met elkaar hebben. We moeten het toch met z'n allen doen, we komen elkaar overal in huis tegen. Zelfs als je op de wc zit, staat er wel iemand aan de deur te rukken. Je hebt nooit rust.
'Ik ben wel eens hopeloos, maar ik heb nooit het idee dat ik gek van ze word. Ik heb wel eens dat ik aan mezelf twijfel, dat ik me afvraag hoe ik het anders moet doen omdat ik zie dat een kind het niet naar zijn zin heeft.
'Je hebt van die dagen dat ze ontzettend veel ruzie hebben. Daarover lig ik in bed te piekeren. Is het puur een samenloop van omstandigheden dat iedereen tegelijk met zijn ongenoegen komt aanzetten? Of zit er iets structureels bij een kind of bij het geheel?
'Kinderen maken je bewuster van jezelf en je plaats in het leven. Ik heb meer aandacht voor het moment dan vroeger. Als iemand mij bij de groenteboer aanklampt met een verhaal, ga ik daarop in, ook al heb ik haast. Dat heb ik overgenomen van de kinderen. Kinderen knielen neer bij het lieveheersbeestje dat hun pad kruist en vergeten dat ze op weg zijn naar gymles. Niet dat ze die gymles niet interessant vinden, maar dat lieveheersbeestje is ook interessant.
'Het hebben van kinderen is meer dan alleen het werk en de zorg; dat kun je ook in een baan vinden. Maar het moet niet zo zijn dat je leven alleen maar zin heeft door de kinderen. Zo goed als je de zin van je bestaan niet moet laten afhangen van je werk.
'Kinderen maken mij gelukkig, maar ze zijn niet verantwoordelijk voor mijn geluk. Ik ben van nature op mijzelf. Als ze met veel kabaal hutten staan te bouwen en ik ben de krant aan het lezen, dan heb ik geen besef van hun activiteiten. Tot er een van de stoel valt, dan ben ik er weer bij.
'Ik huiver niet voor de dag dat ze het huis uitgaan. Op een gegeven moment zijn ze groot. Klaar. Dan moeten ze zelfstandig wonen en elke dag een blik ravioli opentrekken. Ze moeten ook niet de was komen brengen. Natuurlijk wil ik heus wel een gordijn voor ze naaien en kunnen ze met kerst een overlevingspakket krijgen. Maar het moet een keer klaar zijn. Dat is als ze achttien zijn. Na de middelbare school. Keertje blijven zitten, ok, negentien. Als je gaat werken of studeren, moet je moven, wegwezen.
'Oei, dit klinkt wel heel erg boud, maar je begrijpt wat ik bedoel. Hoe het straks in de praktijk zal uitpakken, weet ik natuurlijk niet. Het zal wel per kind anders zijn.
'Ze zijn niet de zin van het bestaan, wat zijn ze wel? Kinderen zijn gewoon ontzaglijk leuk. Al die kinderen kwetterend achter in de auto, dat vind ik fantastisch. Ik probeer het zo aangenaam mogelijk te maken voor mezelf en mijn omgeving. Dat gaat heel prettig met kinderen. Die zijn dankbaar en coperatief. Meestal zijn ze er wel voor te porren als ik iets onderneem.
'Ik vind andermans kinderen ook enig. Het leuke van kinderen is dat er andere kinderen op bezoek komen. Kinderen brengen kinderen aan. Daardoor komt er beweging in je leven.
'De lol van veel kinderen hebben is dat ik mijn enthousiasme kwijt kan. Als ik twee kinderen zou hebben, zou ik er een baan bij moeten nemen. Ik zou er bovenop zitten en de kinderen zouden minder ontsnappingsmogelijkheden hebben. Nu hebben ze vrijheid door de grootte van het gezin. Ze mogen dankbaar zijn dat ze met zovelen zijn. Een kind moet zijn vrijheid hebben. Je moet er niet met een jas achteraan hollen. Dat het koud is merken ze vanzelf wel.
'Ik verbied niet zo veel. Een heleboel dingen vind ik niet belangrijk. Als we om zes uur aan tafel gaan en de helft is er niet, ga ik gewoon eten met de andere helft. Ik vind het niet zo'n probleem om het eten na een half uur op te warmen als de rest binnenkomt. Als ze met mooi weer nog lekker buiten aan het skeeleren zijn, ga ik ze niet naar binnen roepen. Wie ben ik om te bepalen dat ze om zes uur honger hebben?
'In dagelijkse dingen wil ik niet de maat zijn. Als je geen honger hebt, hoef je van mij niet te eten. Dat je om elkaar geeft, vind ik belangrijk. Elkaars belang zien, elkaars noden en behoeften. Je er in ieder geval bewust van zijn. Dan heb je altijd nog de keus om er iets mee te doen of niet.
'Het is fijn om dingen voor ze te doen. Als ik boeken ga halen in de bibliotheek, kan ik me verkneukelen: dadelijk komen ze thuis en zijn ze blij met al die boeken. Dan spring ik op mijn fiets en neem grote tassen mee, want ik mag heel veel boeken lenen, ik heb een stapel bibliotheekpasjes.
'Een paar keer per jaar trek ik er even tussenuit. Het is me nog steeds gelukt ze allemaal onder te brengen. Soms gaan ze met z'n allen naar hun vader, die woont sinds vier jaar ergens anders. Ik vind het niet erg om voor ze te hollen, maar het is prettig als er niet in je hoofd wordt gepeuterd. Van 's morgens vroeg tot 's avonds laat schieten er dingen tussendoor, ze willen allemaal wat.
'Ik heb altijd veel kinderen willen hebben. Ik wilde een veilige wereld om me heen scheppen. Die heb ik in mijn jeugd gemist. Afkes Tiental over een moeder met tien kinderen was mijn favoriete boek. Ik las het voor het eerst toen ik acht was; ik lees het nog wel eens. Ik had een romantisch idee van een groot gezin. Die verwachting is uitgekomen. We voelen ons verbonden met elkaar. Ze hebben ruzies en vechtpartijen, maar als het erop aankomt, nemen ze het voor elkaar op. Ze bekommeren zich om elkaar. Als een kleintje struikelt, springt een grote er meteen op af.
'Ook later hebben ze wat aan elkaar. Ik merk het aan mijn twee broers. Je bent uit hetzelfde blokje hout gesneden. Niet dat we dezelfde maatstaven hanteren, maar door het gedeelde verleden kun je op elkaar terugvallen. Je weet dat er mensen zijn die je begrijpen en onvoorwaardelijk steunen. Doordat je elkaar zo lang hebt meegemaakt, heb je elkaar weinig uit te leggen. Dat is mijn idee van je veilig voelen.
'Misschien zien mijn kinderen dat later anders. Ook goed, je moet geen doel hebben met opvoeden. Behalve dat ze zelfstandig en gelukkig worden. Ik kan ze geen stralende toekomst garanderen, ik probeer ervoor te zorgen dat ze ergens uit kunnen putten. Dat ze weten wie ze zijn, wat ze waard zijn en wat ze kunnen.
'Ik ga ervan uit dat het allemaal op zijn pootjes terechtkomt. Ik ben een gigantische optimist. Natuurlijk ben ik ook wel eens somber, maar dan laat ik de slingers nog een dag hangen, er is er altijd wel een jarig.'

