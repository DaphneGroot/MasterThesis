	Studente zoekt maker snuff movie
	Tesis van Alejandro Amenabar. Met Ana Torrent, Fele Martinez. In Cinecenter Amsterdam, Plaza Futura Eindhoven, Movies Utrecht.
Angela, studente in de communicatiewetenschap, wil een proefschrift schrijven over geweld in film en de media. Zij treft de professor die haar helpt een paar geweldvideo's te zoeken in de videotheek van de universiteit dood aan nadat hij zo'n video heeft gezien. Het blijkt een snuff movie, waarin geregistreerd is hoe een meisje gemarteld en vermoord wordt.
Medestudent Chema bezit een groot aantal geweld- en pornofilms en heeft kennelijk eenzelfde obsessie als Angela. Samen gaan ze op zoek naar de maker van de snuff movie en raken verstrikt in een gevaarlijk complot waarvan Angela een volgend slachtoffer dreigt te worden.
Het gegeven van Tesis, debuut van de uit Chili komende Spaanse regisseur Alejandro Amenabar, is interessant genoeg. Amenabar verdiept zich in hetzelfde onderwerp als de studente, die allengs onderdeel wordt van haar eigen studie.
Het probleem van Tesis is dat de regisseur te veel sporen tegelijk bewandelt. Hij wil een actueel thema aansnijden, laten zien hoe dat geweld in de media gemeengoed is geworden, en tegelijk een thriller maken die van dat geweld gebruik maakt.
Dat levert een wisselvallige film op, die net zoveel vragen stelt als oproept. Zwakke en sterke momenten wisselen elkaar voortdurend af. Met name, en dat is het echte probleem, omdat de talentvolle Amenabar nog net het noodzakelijke vermogen mist om van dit onderwerp een evenwichtige film te maken. PvB

