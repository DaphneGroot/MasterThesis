	Nieuw winkelcentrum is visuele drukte van kolommen, wentel- en roltrappen Kalvertoren is 'brutaal gebaar' in middeleeuws centrum
	Van onze verslaggever
Jaap Huisman

AMSTERDAM
Een winkelcentrum zonder duidelijke gevel maar wel met drie ingangen: dat is de handicap van de gisteren geopende Kalvertoren, zoals de voormalige Vendex-driehoek in Amsterdam is gaan heten. Architect Pi de Bruijn zag dat gebrek al in een vroeg stadium. Toen hij acht jaar geleden een ontwerp voor dat onmogelijke stukje stad maakte, pleitte hij onmiddellijk voor een toren. Een verhoogd putdeksel eigenlijk. Zo'n deksel dat je optilt en van waaruit je even de kop boven het asfalt uitsteekt.
Dat effect heeft de Kalvertoren. Wie boven staat, steekt even boven het maaiveld van Amsterdam uit, een maaiveld dat bestaat uit puntdaken, een fraaie collectie historische gevels en dakterrassen. De Kalvertoren heeft zelf, en dat is het verrassende, ook een dakterras. Een hangende tuin met een streng geometrisch patroon is tussen de daken gelegd. Als afbakening is een strakke colonnade gekozen. Het brengt rust in een toch wat rommelige omgeving.
De toren, die eigenlijk het gezicht van de Kalvertoren vormt, heeft, om met De Bruijn te spreken, van achterkanten voorkanten gemaakt. De stad is hier als het ware binnenstebuiten gekeerd. Maar het had wat De Bruijn betreft nog een krachtiger gebaar mogen zijn. De architect had de toren acht meter hoger getekend. Hij zou dan, en dat was voor wethouder Stadig en Monumentenzorg onverteerbaar, hoger uitkomen dan de naburige Munttoren. En die heeft het oudste recht.
Het is wel begrijpelijk, die tegenstand van de politiek, maar architectonisch en stedenbouwkundig is het jammer. De toren is nu wel zichtbaar in het stedelijk silhouet maar als landmark niet krachtig genoeg. Het wordt niet meer dan een opgetild putdeksel. En ook binnen wreekt zich de 'korte stam'. Onder het dak is het een visuele drukte, van kolommen, wentel- en roltrappen en ook nog een schuine lift die winkelen in de Kalvertoren tot een pretparkachtige attractie moet maken. Meer vierkante meters waren er doodeenvoudig niet te vergeven in dit stuk stad, en ook al is er alles gedaan om het winkelcentrum licht en open te maken, echt royaal oogt het niet. De Bruijn heeft, anders dan bij de Tweede Kamer, met korte riemen moeten roeien.
Het restaurant op de bovenste etage spiegelt zich aan de Rietveldkoepel op Metz, ook al liggen ze net niet in elkaars blikveld. Die gouden vondst wilde De Bruijn herhalen. In de betrekkelijk lage binnenstad was het in vorige eeuwen gebruik houten balkonnetjes en transen op te richten waar de bevolking over de stad kon uitkijken, zei hij gisteren. De trans van nu loopt achter schuin geplaatste ruiten.
Een dertiende-eeuwse stad als Amsterdam kan met gemak de nieuwe tijd aan, vindt De Bruijn, die daarom niet veel op heeft met historiserende architectuur. Hij wilde een 'brutaal gebaar', maar 'geen olifant die zich niet laat wegdrukken'. De Kalvertoren had rekening te houden met het middeleeuwse stegenpatroon - er liep een door urine aangetaste Kloostersteeg door het gebied - en met het negentiende-eeuwse politiebureau van de architect Springer, een opvallende rode bakstenen gevel aan het Singel.
Dat fijnmazige is gehandhaafd. De Kloostersteeg is zowaar opgeklommen tot een deftige binnenstraat, de buitenmuren van het politiebureau beslaan een hoek van het lichte hart en dan is er nog het poortje bij de Heiligeweg dat is overgebleven van het vijftiende-eeuwse rasphuis. Castigatio (tuchtiging) dat woord zullen de consumenten ter harte moeten nemen: gij zult kopen tot de dood erop volgt.
Vijf jaar geleden nog wandelde je daardoorheen naar het zwembad, nu is het onderdeel geworden van het 'koopcircus'. Dat verdwenen zwembad doet nog steeds pijn, daar helpt geen Oilily, Donna Karan of de grootste Levi's van Nederland aan. Op de Heiligeweg profiteert de Kalvertoren van dat rasphuispoortje, in de Kalverstraat is de entree bepaald ontmoedigend. Een akelige leverkleurige steen bedekt de gevel waarop een misplaatst hedendaags ornament staat. De architect mag dan de nostalgie naar oude bouwstijlen afzweren, links en rechts duiken toch die verwijzingen op.
Was De Bruijn verantwoordelijk voor de stedenbouwkundige operatie en de buitenmuren, vanaf de ingang is de Kalvertoren vooral het werk van de Deense architect Exner. Ervaring met winkelcentra heeft hij niet, met baksteen daarentegen des te meer. Hij legde een matte, zandgele tegel op de vloer en bekleedde de muren met dezelfde kleur. Aan het licht en de vloer is nog gesleuteld, liet de Duitse eigenaar DGI weten. De aanvankelijk gekozen rode klinker was moeilijk te onderhouden.
Amsterdam is zo een winkelcentrum rijker dat het wat allure betreft aflegt tegen Magna Plaza in het oude postkantoor maar het glansrijk wint van de armzalige Kolk aan de Nieuwendijk. Architectuur is bij dergelijke opdrachten toch altijd een voorwaarde scheppende discipline: je kunt de mooiste doos scheppen, als de gebruiker een dumphandel wordt, is de meerwaarde weg.
Hoewel de panoramatoren een aanwinst is, hoewel de gespaarde gevels aan het Singel opnieuw blinken, blijft het interieur aan de behoudende kant. Wat de Kalvertoren mist, is dat oorspronkelijke detail, de verrassing, dat gebaar dat shoppen tot fun moet maken. En dat zijn nit de kalvervlekken op het plafond.

Foto
	De Kalvertoren in het centrum van Amsterdam is woensdag geopend. Het gebouw bevat 10 duizend vierkante meter winkeloppervlakte en 29 koopwoningen in prijzen varirend tussen drie ton en 1,2 miljoen gulden. De toren heeft 125 miljoen gulden gekost en telt dertig winkels, waaronder een Hema, een V&D en een filiaal van Hennes & Mauritz. FOTO WIM RUIGROK - DE VOLKSKRANT

