FIFA 100.
De FIFA 100 is een lijst van de 125 beste, nog levende voetbalspelers volgens de FIFA uit 2004. De lijst heeft zijn naam te danken aan het honderdjarig bestaan van de voetbalorganisatie. Aan voormalig voetballer Pelé was gevraagd de honderd besten te selecteren uit een gegeven lijst van 300 spelers, 50 op dat moment nog actieve spelers en 50 oud-spelers. De Braziliaanse wereldkampioen vond het echter te lastig slechts 50 oud-spelers te kiezen, waardoor hij uiteindelijk op 125 spelers uitkwam, waarvan 75 met voetbalpensioen. Er staan twee vrouwelijke voetballers op de lijst, beiden afkomstig uit de Verenigde Staten. De lijst werd gepresenteerd door Pelé op 3 maart 2004 in Londen.
Kritiek.
Het uitbrengen van de lijst ging gepaard met de nodige kritiek. Met name het selectiecriterium 'nog levend' riep vraagtekens op. Ook werd getwijfeld aan de motieven van Pelé en de FIFA. Men zou te veel 'politieke' afwegingen hebben gemaakt, waardoor een aantal spelers gepasseerd zou zijn voor mindere voetballers ten behoeve van de geografische diversiteit. Een lijst meer op de Zuid-Amerikaanse en Europese landen gericht zou volgens deze critici accurater zijn.
Ook was er kritiek van enkele spelers. Braziliaans oud-international Gérson, die samen met Pelé wereldkampioen werd, reageerde op zijn afwezigheid door de lijst op televisie te verscheuren. Marco van Basten en Uwe Seeler weigerden hun medewerking aan het project, waardoor hun foto's ontbreken in de boekversie van de lijst. Diego Maradona, Daniel Passarella, Gerd Müller, Ferenc Puskás en Roberto Rivellino waren om verscheidene redenen niet beschikbaar, waardoor er in totaal 7 spelers ontbreken in de speciale uitgave.
FIFA 100 lijst.
Dit is de lijst met de door Pelé gekozen voetballers. Spelers die op moment van publicatie nog actief waren zijn schuin gedrukt.
