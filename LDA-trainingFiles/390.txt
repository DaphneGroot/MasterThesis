	Krantenuitgevers hebben weinig last van 'koudestaking' bezorgers
	Van onze verslaggever
AMSTERDAM
Duizenden jongeren trotseren dezer dagen zes ochtenden in de week de snijdende vrieskou om kranten rond te brengen. De vingers bevriezen, de benen verstijven, de kou doorklieft het lijf. Voor de Bond voor Krantenbezorgers aanleiding om met een staking goede winterkleding te eisen.
Vanuit zijn huis in Emmen leidt H. Bos, oprichter en voorzitter van de bond, de actie van de krantenbezorgers. De bond heeft drie eisen. 'Geld. Per krant een kwartje bezorgkosten. Veilige, warme en waterdichte kleding. En een goede fiets op afbetaling. Hierover heb ik overlegd met de krantenuitgevers. Maar dat schiet niet op. Dus moet er gestaakt worden.'
Volgens Bos hebben vrijdag negenhonderd krantenbezorgers gestaakt. 'De andere leden van de bond wilden graag meedoen, maar zijn met ontslag bedreigd. In Vlaardingen is een heel depot van Algemeen Dagblad en Telegraaf ontslagen. Zes man. Daar lopen nu uitzendkrachten voor 25 gulden per dag te bezorgen. Vooral de bezorging van de Drentse Courant, De Telegraaf, de Volkskrant, Trouw en Algemeen Dagblad wordt geraakt. Allemaal ochtendbladen. Het gaat om een strijd tegen de kou. Dat speelt 's ochtends meer dan 's middags.'
De distributiechef van de Drentse Courant is verbitterd. De bezorging liep gistermorgen in Emmen in het honderd. 'Wij zijn overvallen. Bos heeft nooit contact met ons opgenomen. Hij heeft wel een aantal van onze jongens en meisjes achter zich gekregen. Nadat wij met ze gepraat hadden, is de krant toch grotendeels bezorgd.'
Bij Wegener, uitgever van regionale kranten, hebben ze alleen over de actie gehoord, maar er niets van gemerkt. Volgens de distributieafdeling van De Telegraaf hebben gisteren hoogstens tweehonderd van de half miljoen abonnees geen krant gekregen. 'Het gaat om de wijken van twee bezorgers bij een recalcitrante agent in Emmen. De kranten zijn door de inspecteur nabezorgd.
Met de betaling bij De Telegraaf zit het volgens de distributieafdeling wel goed. 'Per wijk is het minimaal 65 gulden per maand. Dat komt hoger uit bij moeilijke, uitgestrekte wijken. Het kan oplopen tot 90 gulden per week.'
De krant overweegt een extra koudetoeslag uit te betalen. Aan werkkleding denkt De Telegraaf niet. 'In oktober hebben alle tienduizend bezorgers een uitstekend regenpak gekregen. Als ze na het bezorgen naar school gaan, moeten ze ook goed gekleed zijn. Dat is hun eigen verantwoordelijkheid.'
PCM, uitgever van de Volkskrant, NRC Handelsblad, Trouw, Het Parool en Algemeen Dagblad, heeft geen hinder gehad van de actie. Bijna vijftienduizend jongeren bezorgen die kranten. F. Hutson, hoofd distributie bij PCM, voelt zich onheus bejegend door Bos. 'Wij voeren al ruim vijf jaar speciaal beleid voor onze bezorgers onder de naam Koplopers. Daar begonnen we mee voordat de uitgevers samen met de actie Jonge helden kwamen.  Bij ons is de betaling nu beter dan bij de Hema of Albert Heijn.'
De betaling bij PCM hangt, net als bij De Telegraaf, af van de wijk en het aantal kranten. Wel betaalt het bedrijf een fietsvergoeding van 425 gulden per jaar. Degenen die een jaar lang bezorgen, krijgen een bonus van zes weken. 'De bezorgers kunnen bij ons ook cd's, boeken en regenkleding bestellen', zegt Hutson.
De vakbonden van FNV en CNV zien de aandacht voor Bos en zijn bond met lede ogen aan. Hun pogingen om krantenbezorgers te organiseren, zijn de afgelopen jaren steeds mislukt. Na de oorlog was er een cao voor de bezorgers met een inkomen op minimumniveau. In de jaren zestig is die cao teloorgegaan. Bezorgen verdween als vast beroep. Jongeren namen het werk over. Nu zijn er circa vijftigduizend bezorgers van folders, tijdschriften en kranten.
Bos meldt dat zijn Bond voor Krantenbezorgers 2200 leden heeft. '1500 Hebben de 25 gulden contributie betaald, dus de anderen tellen nog niet volledig mee.' Het blijft onduidelijk wat Bos met de contributie doet. 'Daar kopen we aandelen Telegraaf mee als ze laag genoeg staan door de staking. Vandaag daalt het zeventig cent. Dat is een goed begin. Geintje. Het gaat u niets aan. Misschien betalen we er een stakingsuitkering van.'

