	De Bilde is welkom bij Feyenoord
	Van onze verslaggever
AMSTERDAM
Omdat hij vrijdag toch voor zaken bij Anderlecht moest zijn, informeerde Feyenoord-voorzitter J. van den Herik langs zijn neus weg naar de mogelijkheid om de in opspraak geraakte Anderlecht-spits Gilles De Bilde van de Brusselse ploeg over te nemen. De clubs kwamen overeen een eventuele transfer pas na 22 januari te bespreken.
Op die dag moet de 25-jarige De Bilde zich voor het Belgisch Sportcomité, een soort tuchtcommissie, verantwoorden voor de enorme dreun waarmee hij op 22 december verdediger Kris Porte van Eendracht Aalst velde. Na die dag is er meer duidelijkheid op de vraag of De Bilde de komende maanden überhaupt nog wel ergens kan en mag voetballen. Mogelijk geldt zijn schorsing alleen in België.
Van den Herik was vrijdag in Brussel om met Anderlecht te praten over de transfer van Feyenoord-verdediger Claeys. De Belgische speler kwam vorig jaar zomer van Cercle Brugge naar Feyenoord, hoewel hij ook al een contract had getekend bij Anderlecht.
Volgens Anderlecht-manager Verschuere toonde Van den Herik zich vrijdag bereid Anderlecht een schadevergoeding te betalen. Vervolgens informeerde Van den Herik 'terloops' naar de mogelijkheid om Gilles de Bilde over te nemen, zo luidt de lezing van Verschuere.
Van den Herik wil niets zeggen over belangstelling van Feyenoord voor De Bilde. Zaterdag erkende hij dat hij de dag tevoren in Brussel was. 'Daar ben ik door journalisten gesignaleerd. Op die manier is het verhaal over De Bilde kennelijk de wereld in geholpen.' Feyenoord is naarstig op zoek naar een spits. De aanvallers van de nummer twee van de eredivisie scoren te weinig.
Anderlecht wil De Bilde graag kwijt. De anderhalf jaar geleden voor 4,5 miljoen gulden aangetrokken speler is sinds zijn klap aan Porte een blok aan het been van de club. De in België verketterde De Bilde houdt zich sinds het incident stil.
Slachtoffer Porte houdt zich eveneens vrij stil, noodgedwongen. De klap van De Bilde leidde tot een gebroken neus, een gebarsten oogkas en een gescheurd netvlies. Lange tijd werd voor zijn gezichtsvermogen gevreesd. Omdat een constante hoofdpijn niet wil wijken, werd hij vrijdag en zaterdag in twee ziekenhuizen onderzocht.

Foto
	De Bilde met zijn raadsman Spreutels bij het paleis van justitie in Brussel. FOTO REUTER

