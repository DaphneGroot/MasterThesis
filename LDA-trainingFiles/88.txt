	Gemeente geeft minima gratis krant en telefoon
	Van onze verslaggeefster
AMSTERDAM
Inwoners van het Gelderse Bergh die moeten rondkomen van een minimuminkomen, krijgen van hun gemeente gratis de krant. Ouderen vanaf 55 jaar kunnen ook een telefoonabonnement krijgen.
'We proberen op deze manier te voorkomen dat inwoners met een kleiner inkomen in een sociaal isolement terechtkomen', zegt burgemeester L. Eland.
Vorige week stemde de gemeenteraad met de gratis voorzieningen in. Sindsdien hebben zich al enkele tientallen mensen gemeld voor een krant of telefoonabonnement. Driehonderd inwoners komen in aanmerking voor de regeling.
Sinds juni vorig jaar hebben gemeenten meer armslag om (bijzondere) bijstand aan groepen te verlenen.
'Wel moeten alle mensen, of ze nu voor een heel laag inkomen werken of een uitkering ontvangen, aanspraak kunnen maken op de financiÃ«le steun', aldus een woordvoerder van het ministerie over de regeling.
De burgemeester van Bergh hoopt op geldelijke ondersteuning van het rijk. 'We moeten echt diep in de buidel tasten. Het kost tussen de twee- en driehonderdduizend gulden.'

