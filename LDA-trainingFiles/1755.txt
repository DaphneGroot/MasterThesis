	Timmer ontwaart geen spoor van kritiek bij zijn opvolger Boonstra
	Van onze redactie economie
AMSTERDAM
De voormalige president van Philips, J.Timmer, is verbaasd over de speculatieve gedachten die zijn ontstaan door recente uitspraken van zijn opvolger C. Boonstra. Timmer, die zichzelf bestempelt als burger in ruste, zei dit maandag na afloop van een lezing op de Technische Universiteit Eindhoven. Meer wilde hij over deze heikele kwestie niet kwijt.
Boonstra zei onlangs dat Philips veel te lang is doorgegaan met activiteiten die niet winstgevend zijn. Die uitspraak is algemeen uitgelegd als harde kritiek aan het adres van zijn voorganger. Ook vergeleek hij het bedrijf met een bord spaghetti dat nodig moet veranderen in een bord asperges.
De Unie vindt dat de nieuwe Philips-president Cor Boonstra moet oppassen met zijn harde kritiek op zijn eigen organisatie. 'Boonstra moet het niet overdrijven. Als hij het eigen nest blijft bevuilen, komt er een reactie', waarschuwt bestuurder A. Verhoeven van de vakbond voor hoger en middelbaar personeel.
Volgens de Unie is het begrijpelijk dat Boonstra druk uitoefent om het concern rijp te maken voor veranderingen. Maar de opvolger van Jan Timmer moet er voor waken dat hij het imago van Philips 'niet te veel beschadigt'.
De presentatie van de jaarcijfers half februari is volgens de Unie de ideale gelegenheid om het evenwicht in de beeldvorming te herstellen.
Boonstra zou ook moeten uitkijken met uitspraken die door velen gezien worden als kritiek op Timmer. 'Daar zit een risico in. Ik denk dat Boonstra afstand moet nemen van het beeld dat hij Timmers erfenis afkraakt. Hij doet dat niet en het wordt tijd dat hij dat wel doet', aldus Verhoeven.
De Philips-topman heeft herhaaldelijk in harde bewoordingen te kennen gegeven dat de winstgevendheid van het elektronicaconcern drastisch omhoog moet. Zijn uitspraak dat Philips veel te lang is 'doorgegaan met activiteiten die niet winstgevend zijn', wordt als harde kritiek op zijn voorganger Timmer beschouwd.
'Het gevaar van eigen nest bevuilen bestaat', meent ook Jan Cuperus van de Industriebond FNV. 'Het probleem is dat Philips niet één pot nat is. Voor sommige divisies zoals Verlichting gaat het beeld van een bord spaghetti misschien op, maar voor andere helemaal niet. Daar doet Boonstra de mensen tekort. Bij Componenten zijn bijvoorbeeld veel business-units, die op hun eigen prestaties worden afgerekend. Die kun je al lang beschouwen als asperges.'
De vakbond VHP-Philips noemt het juist opvallend hoe weinig emoties zijn losgemaakt door de toespraken van Boonstra. 'Het is natuurlijk niet leuk wanneer je wordt vergeleken met een bord spaghetti. Maar Boonstra heeft de wind gigantisch mee: de werknemers slikken alles. In het verleden belden ze je plat bij dit soort gelegenheden, nu merk je een bepaalde apathie', aldus P. Roctus van de VHP.

