Biomonitoring.
Biomonitoring is het systematisch verzamelen van gegevens van biotische componenten (organismen) van ecosystemen in een tijdreeks. In dit systeem worden bepaalde soorten gebruikt als indicatoren. Indicatorsoorten dienen gevoelig te zijn voor veranderingen in de (abiotische) factor die bestudeerd dient te worden (zoals fosfaatconcentraties in meren). Van deze indicatorsoorten is bekend hoe hun populatie wordt beïnvloed door deze factor. Als dan in andere ecosystemen het voorkomen van een aantal indicatorsoorten wordt bestudeerd dan kan uit die data relatief snel de status van het ecosysteem worden bepaald ten opzichte van deze factoren. Behoefte aan biomonitoring bestaat er bij het natuurbeheer, waar men geïnteresseerd is in de effectiviteit van verschillende beheermaatregelen. Biomonitoring wordt indirect ook gebruikt in de paleologie, waarbij men de status van deze factoren in het verleden probeert te ontdekken, aan de hand van de aanwezigheid van indicatorsoorten als fossielen in het sediment, om zo iets te kunnen zeggen over de 'natuurlijkheid' van een bepaald ecosysteem.
