Santiago de Compostella.
Santiago de Compostella (in het Castiliaans en Galicisch: "Santiago de Compostela") is een stad in het noordwesten van Spanje. Santiago, dat Sint Jakobus betekent (Sant-Iago), ligt in de comarca Santiago, in de provincie A Coruña in Galicië. De stad heeft circa 100.000 inwoners, waaronder 35.000 studenten, en is de zetel van het Galicische bestuur.
De internationale luchthaven Santiago de Compostela (IATA-code SCQ) ligt tien kilometer ten oosten van de stad en is de belangrijkste luchthaven van Galicië.
Legende.
Volgens een legende zou het graf van de apostel Jakobus de Meerdere, een van de discipelen van Jezus, zich hier bevinden. Zijn stoffelijk overschot zou, nadat hij in Palestina was onthoofd, in een stenen boot zijn gelegd waarin twee van zijn discipelen meereisden. De boot bereikte vanzelf de Galicische kust, waarna het dode lichaam werd begraven in de berg Libredón. Over het graf verrees een machtige basiliek.
De kerkelijke feestdag van de apostel Jacobus is op 25 juli. Hij is de patroonheilige van Spanje (in het bijzonder van Galicië en Santiago de Compostella). Op die dag is het dan ook groot feest in Santiago de Compostella.
Op 24 juli 2013 vond - aan de vooravond van dit feest - een ernstige treinramp plaats nabij het station van Santiago de Compostella. De jaarlijkse feestelijkheden werden voor 2013 dan ook geheel afgelast.
Naam.
De stad heet officieel kortweg Santiago, maar er zijn nog veel meer steden die zo heten. Compostella is een toevoeging, die vooral wordt gebruikt als men de stad als bedevaartsoord beschouwt. De gecombineerde naam 'Santiago de Compostella' kan dan ook worden vertaald als: 'Santiago, bijgenaamd Compostella'.
Vaak wordt gezegd dat de toevoeging komt van "Campus Stellae" (Sterrenveld), vanwege de ster die, volgens de overlevering, het gebeente van Jakobus op deze plaats heeft aangewezen. Een betere verklaring is dat de naam is afgeleid van het Latijnse "compos[i]tum" of in het plaatselijke Latijn "composita tella", wat wijst naar een "begraafplaats" of "kerkhof". Bij archeologische opgravingen tussen 1946 en 1959 werd inderdaad een Romeinse necropool gevonden.
De Taalunie schrijft voor dat de bijnaam in het Nederlands met een dubbele L wordt geschreven. Plaatselijk schrijft men maar een L.
Bedevaartsoord.
Santiago de Compostella is een van de belangrijkste christelijke bedevaartsoorden. Pelgrims uit heel Europa eindigen hier hun voettocht.
Deze voettocht noemt men de Camino de Santiago (De weg naar Santiago). De pelgrims op weg naar Santiago zijn herkenbaar aan de sint-jakobsschelp, het teken van de heilige Jakob. De schelp heet in het Latijn "Pecten jacobaeus", in het Duits "Pilgermuschel" (pelgrimsschelp) of "Jakobsmuschel" en in het Frans "coquille Saint-Jacques". De schelp wordt gedragen met de sluiting naar boven (in tegenstelling tot de schelp van oliemaatschappij Shell). Dit dier wordt langs de Galicische kust gekweekt (de kwekers zeggen niet precies waar, om diefstal te voorkomen) en is onder de naam "vieira" in de Galicische restaurants een gewilde delicatesse. De weg naar Santiago (in het Spaans ook wel 'el camino'; de weg genoemd) kent veel van deze tradities. Zo laten pelgrims een van huis meegenomen steen achter bij Cruz de Ferro waarmee ze symbolisch hun zonden van zich afleggen en (letterlijk) verlicht hun weg vervolgen.
Kathedraal.
De façade van de kathedraal is barok van de 18e eeuw. De voorgevel wordt Obradoiro genoemd, dat is: Gouden werk. Ook in het Castiliaans wordt vanouds deze Galicische naam gebruikt.
In de deur aan de rechterzijde staat het standbeeld van María Salomé, en aan de linkerzijde de vader van Santiago Zebedeüs. Vanaf de balustrade ziet men aan de linkerzijde Santa Susana en San Juan en op de rechterzijde Santa Bárbara en Santiago el Menor. Het gebouw aan de rechterkant is het klooster. Aan de linkerkant, el Pazo de Xelmírez, 12e eeuw. Zie ook Kathedraal van Santiago de Compostella.
Hostal de los Reyes Católicos.
Dit vijfsterrenhotel, dat dus ten onrechte de naam "hostal" (eenvoudig hotel) draagt, is thans een parador (staatshotel).
Pazo de Raxoi.
Het bisschoppelijk paleis uit de 18e eeuw. Thans het gemeentehuis.
Colexio de San Xerome.
Nu een rectoraat. Gesticht door de aartsbisschop Alonso III de Fonseca in de 16e eeuw voor arme studenten.
Pazo de Xelmírez.
12e tot 13e eeuw, belangrijk monument van de romaanse burgerlijke bouwkunst.
Plaza de Abastos.
Markt van Abastos. Een van de vijf grootste van Spanje en het tweede meest bezochte monument van de stad.
Plaza de la Azabachería o Inmaculada.
Benedictijnse abdij van de elfde eeuw. Het huidige bouwwerk is barok.
Plaza de la Quintana.
Noemt men ook Los Literarios. Casa de la Parra
San Martín Pinario.
Voormalig klooster, dateert uit de 18de eeuw, met gelijknamige kerk.
In 1985 werd het oude deel van de stad door de UNESCO tot werelderfgoed verklaard.
