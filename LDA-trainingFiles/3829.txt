	Macht van de irrationaliteit  IAN MCEWAN ONDERMIJNT DE GELOOFWAARDIGHE ID VAN ZIJN HOOFDPERSOON
	HET JAAR is 1918. Tegenover Buckingham Palace heeft een 53-jarige Franse vrouw postgevat. Ze is ervan overtuigd dat de regerend monarch van Groot-Brittanni, George V, verliefd op haar is. Zij is op haar beurt verliefd op hem, al heeft ze hem nooit ontmoet. Ondanks zijn liefde is de koning doodsbang voor haar. Hij heeft gemaakt dat ze haar bagage, waarin portretten van hem, is kwijtgeraakt en dat ze geen hotel heeft kunnen vinden in Londen. Trouwens, iedereen weet dat George verliefd op haar is. Hij communiceert met haar door met de gordijnen te schuiven. De Franse psychiater C.G. de Clrambault verdiept zich in het geval, en geeft de psychose waaraan de vrouw lijdt een naam: het syndroom van Clrambault.
De hoofdpersoon van Ian McEwans nieuwe roman Enduring Love, de wetenschapsjournalist Joe Rose, lijdt eveneens aan dit syndroom. Het boek begint met een op meeslepende wijze beschreven ongeluk met een heteluchtballon. Joe en zijn echtgenote Clarissa vieren met een picknick hun weerzien; Clarissa is zes weken weggeweest in verband met haar studie van Keats. Ze zien een ballon neerkomen waarvan de vaarder in de touwen verstrikt is geraakt. In de mand bevindt zich een kind. Als de wind opsteekt, dreigt de ballon in de richting van een hoogspanningskabel te worden geblazen.
Vier mensen, onder wie Joe, rennen op de mand af. Ze slagen erin de navigator te bevrijden, maar krijgen het kind niet uit de mand. Opnieuw is er een windvlaag. Iemand laat de mand los; de anderen volgen - op n na. Daardoor blijft de ballon niet langer aan de grond. De vijfde volwassene, een arts uit Oxford, zweeft hangend aan een touw mee omhoog. Hij houdt het niet lang vol. Van een hoogte van ongeveer honderd meter stort hij naar beneden.
Nu hij op zichzelf is aangewezen, krijgt het 12-jarige jongetje in de mand zijn tegenwoordigheid van geest terug. Hij weet de hoogspanningskabel te ontwijken, slaagt erin lucht uit de ballon te laten ontsnappen, en maakt ten slotte een veilige landing. Maar de arts is dood. Joe loopt naar de plek waar de man terecht is gekomen, gevolgd door Jed Parry, een van de anderen die de ballonvaarders te hulp waren gesneld. Bij het lijk stelt Parry voor samen te bidden. Joe, aartsrationalist en allesbehalve religieus, weigert beleefd, ook als Parry aandringt. 's Nachts om twee uur wordt hij uit zijn bed gebeld. Het is Jed Parry. 'Ik wilde je laten weten dat ik begrijp wat je voelt. Ik voel het ook. Ik houd van je.' Dit telefoontje is het begin van een aanhoudende en steeds opdringeriger wordende reeks pogingen van Parry om Joe ervan te overtuigen dat zij voor elkaar bestemd zijn en dat het geen zin heeft dat hij zich hiertegen verzet.
Parry belt op, wacht urenlang bij de voordeur van het appartementencomplex waar Joe en Clarissa wonen en schrijft lange brieven. Er is geen mogelijkheid hem af te schudden, hem ervan te overtuigen dat Joe niet van hem houdt, dat een relatie er niet inzit. Parry interpreteert alles wat Joe zegt moeiteloos als een bewijs dat hij wel degelijk van hem houdt, maar moeite heeft dat te accepteren of uit te spreken. Ook ontgaat het Parry niet dat Joe hem signalen geeft met de gordijnen.
Het hoeft weinig betoog dat Joe's gemoedsrust te lijden heeft onder deze situatie. Een gang naar het politiebureau biedt weinig soelaas omdat Parry hem niet heeft bedreigd, niets heeft vernield, geen enkele wet heeft overtreden. Van iemand houden en hem tot het Ware Geloof proberen te brengen is niet verboden. Niet alleen de politie is weinig onder de indruk van Joe's verhaal, ook Clarissa heeft haar bedenkingen. Wanneer Joe vertelt dat 29 van de 33 boodschappen op zijn antwoordapparaat van Parry waren, en hij ze vervolgens blijkt te hebben gewist, vermoedt ze dat hij zich dingen inbeeldt. De altijd zo rationele Joe gedraagt zich de laatste tijd duidelijk anders. 'Je was zo vol van hem, al toen je hem voor het eerst ontmoette. Het lijkt wel of je hem zelf hebt uitgevonden.' Later, als hij haar een brief van Parry laat zien, is haar reactie: 'Hij schrijft net als jij.'
Parry's brieven, waarvan er enkele in het boek staan afgedrukt, zijn heldere en goedgeschreven betogen. Steeds nadrukkelijker wordt de suggestie dat Joe een onbetrouwbare verteller is. Ook het feit dat alleen Joe Parry tegenkomt (hij zou Clarissa bewust mijden) ondersteunt het beeld van een steeds verder in paranoia wegzakkende Joe.
Het is moeilijk een oordeel te geven over het spel dat Ian McEwans in deze roman met de lezer en zijn personages speelt, zonder daarmee de verwikkelingen aan het slot van het boek te verraden. Die zijn zeker verrassend, maar in het licht van eerdere gebeurtenissen niet helemaal overtuigend. Hoofdstukken lang doet McEwan zijn best de geloofwaardigheid van zijn hoofdpersoon steeds verder te ondermijnen. Zo laat hij hem dingen verklaren die de lezer als controleerbaar onjuist kan aanmerken.
Kortom, hier wordt het beeld geschetst van een rationalist die de weg kwijt is. In het slotakkoord blijkt echter dat het hem hooguit te verwijten valt dat hij zijn vrouw niet meer in vertrouwen heeft genomen, en de strijd tegen het fenomeen Parry niet samen met haar heeft gevoerd. Maar op dat moment heeft de lezer zoveel aanwijzingen te verwerken gekregen die op het tegendeel wezen, dat hij zich een beetje door de auteur bij de neus genomen voelt.
Deze kanttekeningen bij de afronding van de intrige nemen niet weg dat Enduring Love een zeer indringend beeld geeft van de macht van de irrationaliteit. McEwan doet dit in een boek met een thrillerachtige opzet, en een aardige subplot.
In beide verhaallijnen twijfelen partners aan elkaars integriteit. Dat maakt de titel Enduring Love, het verzoenende karakter van het slot ten spijt, op zijn minst lichtelijk ironisch.
Hans Bouman
Ian McEwan: Enduring Love.
Jonathan Cape, import Nilsson & Lamm; 247 pagina's;  37,60.
ISBN 0 224 05031 1.

Foto
	'In de mand bevindt zich een kind.' FOTO THEO AUDENAERD

