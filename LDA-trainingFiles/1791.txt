	Boonstra hakt voor miljarden weg
	Van onze redactie eonomie
AMSTERDAM
Als Philips over drie weken zijn resultaten over 1996 bekend maakt, zou het concern weleens een verrassend verlies kunnen melden. De rode cijfers zouden het gevolg zijn van het moordende tempo waarmee bestuursvoorzitter Cor Boonstra zijn bedrijf afslankt. De 1,8 miljard gulden die hij opzij heeft gezet voor reorganisaties is onvoldoende. Hij heeft zo'n slordige 700 miljoen extra nodig om de Duitse dochter Grundig het huis uit te zetten.
Boonstra is er veel aan gelegen om de herstructeringskosten ten laste te laten komen van 1996, het jaar dat zijn voorganger Jan Timmer nog grotendeels de scepter zwaaide over het kwakkelende elektronicaconcern. Ook beleggers zien de psychologische winst voor Boonstra van zo'n manoeuvre. 'Het resultaat van 1996 is een non event. Daar kijkt niemand meer naar', zegt beleggingsanalist Joost van Beek bij Van Meer James Capel.
Om de last over 1996 te nemen zal Boonstra nog wel een robbertje moeten vechten met zijn accountants. Philips zei pas in januari van dit jaar dat het niet langer leiding wilde geven aan het verlieslijdende Grundig. Boonstra kan zijn boekhouders wellicht overtuigen dat de last voor Grundig in 1996 moet worden geboekt, omdat de top van dat bedrijf toen al was ingelicht. Met een extra last van 700 miljoen gulden duikelt het resultaat naar verwachting tot 500 miljoen gulden negatief. In 1995 boekte het bedrijf nog een winst van 2,68 miljard gulden.
De tegenvaller bij Grundig is nog niet exact becijferd. Philips onderhandelt momenteel over de afkoop van de jaarlijkse dividendverplichting van 50 miloen gulden tot het jaar 2004. Ook wil het af van de put-optie van de Max Grundig Stiftung waarmee het Philips kan opschepen met de resterende Grundig-aandelen in ruil voor 560 miljard mark. Volgens Philips zijn 'alle voorwaarden van het contract onderhandelbaar', maar volgens Grundig zijn de condities spijkerhard. In het ergste geval betaalt Philips een miljard gulden.
Het Nederlande bedrijf verwacht niet dat de ruzie wordt geschikt voor 13 februari, het moment van publicatie van de jaarcijfers, maar het bedrijf kan wel een gemiddeld bedrag opzij zetten: 700 miljoen.
Daarmee is niet alle schade gedekt. Grundig boekte in 1996 een verlies van om en nabij de 350 miljoen mark, 100 miljoen meer dan de meest sombere voorspellingen. Toen Philips in 1984 zeggenschap verwierf over Grundig, verplichtte het zich de verliezen volledig aan te zuiveren. Philips heeft weliswaar rekening gehouden met een verlies van Grundig over 1996, maar naar alle waarschijnlijkheid niet met zo'n hoog bedrag. Dat zou betekenen dat de uiteindelijke extra last voor Grundig nog wat hoger zou kunnen uitpakken.
Zelfs als die punten zijn opgelost, is de kou nog niet uit de lucht. Grundig gaat ook nog bekijken of het een bedrag van 250 miljoen mark kan terugeisen dat eerder door Philips is ingehouden. Philips heeft naar eigen zeggen recht op het geld, omdat het afstand heeft gedaan van converteerbare obligaties ter waarde van 250 miljoen mark. Philips had de obligaties ook kunnen gebruiken om het belang in Grundig uit te breiden van de huidige 32 procent tot 50,5 procent.
Naast de verwachte Grundig-voorziening bestaan de andere voorzieningen uit 800 miljoen gulden voor de reorganisatie van de divisie voor consumenten-elektronica en een bedrag van een miljard gulden voor maatregelen bij de onderdelen licht, huishoudelijke apparaten, media, PolyGram en beeldschermcomponenten.
Dat lijkt veel geld, maar het bedrag is al uitgegeven. Een televisie- en lampenfabriek worden gesloten en drie andere tv-fabrieken worden gereorganiseerd. Duizenden banen worden daar geschrapt. In andere fabrieken verdwijnen samen nog eens meer dan duizend banen. Op de valreep diende zich vorige week de sluiting aan van Super Club, de winkelketen voor cd's, video's en computerspelletjes. Meer dan 500 mensen belanden op de keien. Voor Philips resteert een verlies van 100 miljoen gulden en sluitingskosten die dat bedrag zullen verdubbelen. Het is de vraag of Philips daar ook al rekening mee heeft gehouden.
Als het een beetje tegenzit, komt Boonstra dan ook met een totale herstructeringslast van 2,5 tot drie miljard gulden. De winst van de gezonde bedrijfsonderdelen wordt er volledig mee ondergesneeuwd.
Het is een goede gewoonte onder bestuurders om bij het aantreden schoon schip te maken. Als de topman langer wacht, draagt hij een deel van de verantwoordelijkheid voor de slechte gang van zaken. Timmer greep bij zijn aantreden eveneens hard in en nam eenmalige lasten van vier miljard. Zijn maatregelen waren nodig om een faillissement af te wenden. Boonstra doet alles om de aandeelhouder te behagen.
Dat is hem voor een deel al gelukt. De koers van Philips is sinds zijn aantreden met 50 procent gestegen en sloot vrijdag op 73,60 gulden. Het gaat zo goed met het beursfonds dat velen vrezen dat Boonstra het voorlopig zal laten bij hakken, terwijl zij juist met smart wachten op zijn visie over het - veel riskantere - opbouwen van de onderneming.
Lucas van Grinsven

