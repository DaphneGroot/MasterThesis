 SCHRODER PROPERTY VERHOOGT DIVIDEND. 
 AMSTERDAM, 29 april (Reuter) - Schroder International Property Fund NV heeft bekend gemaakt dat zij over het op 30 juni afgesloten boekjaar 1995/96 een divdend van 2,40 gulden betaalt, een stuiver meer dan in het voorgaande jaar. 
 De aandeelhouders zal weer de mogelijkheid worden geboden te kiezen voor bonusaandelen ten laste van de agioreserve in plaats van het dividend in contanten. De details daarvan worden op 25 oktober 1996 bekendgemaakt. 
 De netto-huuropbrengsten over 1995/1996 stegen van 33,5 miljoen tot 39,2 miljoen gulden, grotendeels als gevolg van vastgoedaankopen. 
 De rentebaten daalden door de afname van de liquide middelen terwijl de rentelasten stegen als gevolg van opgenomen leningen. 
 De nettowinst na belastingen bedroeg 23,1 miljoen gulden, circa 3,5 procent meer dan in 1994/1995. De intrinsieke waarde (na voorziening van het dividend) bleef met 30,60 gulden per certificaat ongewijzigd ten opzichte van het voorgaande jaar. 
 Volgens de directie is de kans groot dat de vooruitzichten voor Schroders geleidelijk verder zullen verbeteren. Met name is de verwachting dat nieuwe aankopen kunnen plaatsvinden tegen rendementen die een voordelige marge bieden ten opzichte van de kosten van financiering met vreemd dan wel eigen vermogen. 
 De vennootschap heeft inmiddels nog twee kantoorgebouwen gekocht en overeenstemming bereikt over de aankoop van een bedrijfsgebouw. 
 Deze panden zijn gelegen in Nederland en voldoen volgens Schroders aan de verwachting. Daarnaast wordt onderhandeld over de verwerving van een tweede winkelcentrum in Noord-Italie na het succes van de belegging in Centro Commerciale Curno in 1994. 
 (c) Reuters Limited 1996. 
