Rowwen Hèze.
Rowwen Hèze is een in 1985 opgerichte band uit America (Horst-America), die overwegend in het Horsterse dialect van dit dorp zingt. De muziek varieert qua genre van gevoelige ballads tot snellere Tex-Mex- en folknummers.
De naam van de band is een verwijzing naar Christiaan Hesen (1853-1947), een nogal zonderlinge dorpsfiguur uit America. Deze legendarisch geworden persoon had een ietwat vreeswekkend uiterlijk en een niet onbesproken verleden. Hij kreeg de bijnaam "Rowwen Hèze" (vrij vertaald: ruige Hesen) die door de band later werd overgenomen, onder meer omdat het goed bekte.
Geschiedenis.
Rowwen Hèze tijdens Villa BvD am Titisee
De band is ontstaan in 1985, als een soort voortzetting van The Legendary Texas Four. De leden hiervan – Theo Joosten, Jan Philipsen en Mart Deckers – waren op dat moment met z'n drieën omdat zanger Jos Kleizen de band had verlaten. Ze waren nu op zoek naar een nieuwe zanger. Jack Poels bleek een heel geschikte kandidaat; hij had in de tien jaar daarvoor gezongen en gespeeld bij de eveneens Americaase band Bad Edge, die inmiddels wegens gebrek aan succes was opgeheven. Poels stelde als voorwaarde dat hij één liedje in het dialect mocht vertolken. De overige bandleden gingen akkoord en de band besloot zich te hernoemen omdat hun oude naam te ver van hen afstond. Rowwen Hèze was hiermee geboren.
In de eerste jaren van hun bestaan speelde Rowwen Hèze nog voornamelijk Engelstalige covers van onder andere Thin Lizzy. Een jaarlijks terugkerend fenomeen voor Rowwen Hèze en veel andere Limburgse bands was om rond de carnaval een carnavalsnummer te schrijven. In 1987 schreef Rowwen Hèze voor de Horsterse carnavalsvereniging het nummer "Niks stront niks", dat de landelijke media haalde in verband met de nogal controversiële tekst (de gemeente Horst wordt hierin flink op de hak genomen) en tevens tot een boycot leidde door carnavalsvereniging de Turftrëiers, waar de band de twee jaar daarvoor voor had gespeeld. Dit nummer in combinatie met de landelijke ophef eromheen betekende de eerste landelijke bekendheid voor Rowwen Hèze. Onder meer het tv-programma "Van gewest tot gewest" besteedde aandacht aan de band. In december van datzelfde jaar verscheen hun eerste eigen album, "Rowwen Hèze". Vanaf dan legde de band zich grotendeels toe op teksten in het plaatselijke Americaase dialect, in plaats van het Engelstalige (cover)repertoire. Bij elk optreden van Rowwen Hèze bleken het juist deze dialectliedjes te zijn die vooral door het publiek werden gewaardeerd.
In 1988 stuurde Rowwen Hèze twee cassettes in voor de provinciale selectie van de Grote Prijs van Nederland. Een van de ingezonden nummers, "Bestel Mar", werd een paar jaar later een zeer grote hit. In 1989 maakte Rowwen Hèze een grote toer door Zuid-Nederland. Ook maakten ze een korte tournee met de Amerikaanse accordeonist Flaco Jiménez, die ook later nog met de band zou samenwerken. In 1990 tekende Rowwen Hèze een contract met de platenmaatschappij CNR. Ze brachten de single N Man En 'n Vrouw" uit en zeer kort hierna het album "Blieve Loepe". In 1991 kwam het album "Boem" uit, dat was geproduceerd door Boudewijn de Groot.
Na enkele wijzigingen in de samenstelling – drummer Mart Deckers en accordeonist Geert Hermkes haakten voortijdig af – bestond de band vanaf 1991 uit Jack Poels (zang, gitaar en mondharmonica), William "Tren" van Enckevort (accordeon, piano, trombone en zang), Jan Philipsen (basgitaar en contrabas), Theo Joosten (gitaar, mandoline, saxofoon, tin whistle en percussie), Jack Haegens (trompet, bugel, trombone en percussie) en Martîn Rongen (drums en percussie). In deze bezetting stond de band in 1992 voor de eerste keer op Pinkpop in Landgraaf. Dit optreden werd een groot succes met een liveregistratie op televisie. Vanwege dit grote succes werd besloten het optreden uit te brengen op het album "In De Wei (Live)".
In het voorjaar van 1998 maakte de band een tournee door het zuiden van de Verenigde Staten. In 1999 traden Rowwen Hèze en de chicano-rockband Los Lobos – tevens een van de belangrijkste bands waaraan Poels de inspiratie voor zijn eigen nummers heeft ontleend – gezamenlijk op in Paradiso.
Doorgaans wordt een "tententour" afgesloten met een groot concert in America, bekend als het Slotconcert.
Op 27 juni 2007 deelden ze aan hun fans ter gelegenheid van de vijftigste verjaardag van Poels 25.000 singles uit met het speciaal hiervoor geschreven nummer "Lied vur Limburg", dat is opgenomen in samenwerking met onder andere het Limburgs Symfonie Orkest.
Vanaf 9 februari 2008 reisde Rowwen Hèze door Nederland met hun theatertour "Saus". Samen met 6 gastmuzikanten werd een voorstelling gegeven met Limburgse, Ierse en Mexicaanse invloeden.
Het 25-jarig bestaan van de band in 2010 werd onder meer gevierd met de theatertour "Koper". Hiervoor werd ook Leon Verdonschot als gast uitgenodigd. Tijdens deze tour werd de nadruk weer gelegd op de muziek in haar oorspronkelijke vorm; dit in tegenstelling tot de verschillende arrangementen en opstellingen die tijdens de voorgaande tours werden gebruikt.
Halverwege 2013 werd bekend dat basgitarist Jan Philipsen ging stoppen als bandlid. Hij nam officieel afscheid van de band tijdens de jaarlijkse slotconcerten op 1, 2 en 3 november 2013. Op 1 oktober 2013 maakte de band bekend dat Wladimir Geels gekozen was als de nieuwe basgitarist.
Stijl.
De stijl van Rowwen Hèze is zeer gemengd. Als hoofdstijlen vallen folk, fanfare en Tex-Mex aan te wijzen. De meest karakteristieke instrumenten in het bandgeluid van Rowwen Hèze zijn accordeon, trompet en gitaar. Door sommigen wordt de muziek van Rowwen Hèze onder de noemer zydeco geplaatst, hoewel ook daarmee forse verschillen bestaan. Qua muzikale stijl voelt de band zich met name sterk verwant aan Los Lobos. De twee bands hebben bovendien gemeen dat ze allerlei elementen uit minderhedenculturen verwerken in hun muziek. Een opvallend verschil is het tempo van de nummers, dat bij Rowwen Hèze vaak wat hoger ligt.
Hoewel Rowwen Hèze in eerste instantie vooral bekendstond als een feestband met meezingers als "Bestel mar" en "Limburg", werden ook de rustigere nummers en meer bespiegelende teksten steeds meer gewaardeerd, zoals "Werme regen", "De zwarte plak" (over oorlog), "Engel" (over gebroken liefde), "De neus omhoeg" (over de dood) en "De Peel in brand".
Inspiratiebronnen.
De teksten van de meeste nummers zijn geschreven door Jack Poels. De thema's hierin hebben veelal betrekking op zaken uit het alledaagse leven, voor een deel het leven van Poels zelf. Ze variëren van dronkenschap en de kater de volgende ochtend tot de dorpsfanfare (die enkele leden van de band heeft geleverd), de natuur en het leven in de Peel. Na de geboorte van Jacks zoontje Jan in 1999 heeft hij ook over de vreugde en de angsten van het vaderschap geschreven, wat is verwerkt in het album "Vandaag" (2000). De verwerking van Poels' echtscheiding vormt een centraal thema op de cd "Dageraad" uit 2003. Dit album bevat ook het lied "Vlinder", dat speciaal werd geschreven vanwege de moord op de 11-jarige Nicky Verstappen.
Martîn Rongen heeft daarnaast ook een paar nummers geschreven, waaronder "Nacht", Theo Joosten schreef het openhartige "Genne goije mood", dat ook door hem gezongen werd, en op het album "Dageraad" nam Tren van Enckevort het schrijven van twee nummers voor zijn rekening, waaronder "Dichtbeej".
De melodieën zijn voor het merendeel niet zelfbedacht, maar ontleend aan bekende folk- en tex-mexnummers, onder meer van Los Lobos. Om die reden kreeg de band de bijnaam "Los Limbos". Een andere band die een belangrijke bron van inspiratie heeft gevormd voor de muziek van Rowwen Hèze is de folkpunk-band The Pogues.
Discografie.
Sinds de oprichting in 1985 heeft Rowwen Hèze 2 vinylalbums (Rowwen Hèze en Zilver), 17 CD's en 3 DVD's (D.A.D.P.G.S., In De Tent, Saus) uitgebracht.
Documentaire in Texas.
"Van America helemaal naar Amerika" is een documentaire over Rowwen Hèze en hun reis in maart 1998 naar Texas in de Verenigde Staten. De film gaat over hun liefde voor Limburg en de Tex-Mex muziek. De regie was in handen van Leon Giesen.
