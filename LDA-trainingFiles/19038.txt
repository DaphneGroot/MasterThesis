Nona Gaprindasjvili.
Nona Gaprindasjvili, ook wel "Nona Gaprindashvili" (Georgisch: ნონა გაფრინდაშვილი) (Zugdidi, 3 mei 1941) is een Georgische schaakster.
In 1962 nam ze met 9 - 2 de titel van wereldkampioen Jelizaveta Bykova over. Ze verdedigde de titel drie maal met succes tegen Alla Koesjnir: in 1965 won ze met 8½-4½, in 1969 met 8½-4½ en in 1971 met 8½-7½. In 1975 was Nana Aleksandria de uitdager, Gaprindasjvili won met 8½-3½. In 1978 verloor ze (met 6½-8½) haar titel aan Maia Tsjiboerdanidze, eveneens uit Georgië afkomstig.
Gaprindasjvili was de eerste vrouw sinds Vera Menchik die indruk maakte buiten het vrouwenschaak. Ze won onder andere de B-Groep van Hastings in 1963, het sterk bezette open toernooi van Lone Pine in 1977 en de B-Groep van het Hoogoventoernooi in 1987. In 1978 werd zij de eerste vrouwelijke grootmeester, overigens op grond van de regel dat de vrouwenwereldkampioen automatisch de grootmeesterstitel werd toegekend. In 1990 en 1991 eindigde zij als eerste in de Interzonetoernooien in Maleisië en Subotica (Joegoslavië). Nona Gaprindasjvili speelde meer dan vijf maal mee in de Schaakolympiade voor Georgië.
In 2005 won ze op 64-jarige leeftijd het BDO schaaktoernooi in Haarlem, met 6.5 punten uit 10 partijen.
In 2009 won Nona in Condino, Italië, het wereldkampioenschap schaken voor senioren, bij de vrouwen.
