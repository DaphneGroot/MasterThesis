Bali (eiland).
Reliëfkaart (links is nog net Java te zien)
Bioscoopjournaal uit 1946. In Nederlands-Indië neemt Nederland het gezag op Bali weer over van de nog aanwezige Japanse militairen en accepteert hun overgave. Met diverse sfeershots van Bali.
Monument naar aanleiding van aanslag in 2002
Lijst van slachtoffers van de bomaanslag in 2002
Raksasa-beeldde (dubbele) bloem kan als offer worden gezien, maar tegelijk als kunstige versiering
Bali is een Indonesisch eiland, tevens een Indonesische provincie ten oosten van Java en ten westen van Lombok. Het is het westelijkste van de Kleine Soenda-eilanden. Het eiland meet 5561 km² en telt 3.216.881 inwoners (2002). Bijna 90% behoort tot de autochtone bevolking, de Balinezen, die grotendeels hindoes zijn en Balinees en Indonesisch spreken. De hoofdstad is Denpasar. Tot 1958 was de hoofdstad Singaraja.
Geschiedenis.
Van oudsher bestonden er op Bali verschillende onafhankelijke vorstendommen. In 1597 betraden voor het eerst Nederlanders het eiland, maar pas vanaf het midden van de 19e eeuw kwam het eiland geleidelijk aan onder Nederlands bestuur. Bij de Vrede van Kuta van 15 juli 1849, waarin de Deense zakenman Mads Lange een belangrijke rol van bemiddelaar had gespeeld, had heel Bali de opperheerschappij van Nederland erkend, maar pas per 18 januari 1909 stond het hele eiland onder rechtstreeks Nederlands bestuur.
Voor de Tweede Wereldoorlog vestigde zich een aantal Europese schilders op het eiland, waaronder Walter Spies. Zij lieten zich inspireren door de Balinese kunst, maar die kunst onderging op haar beurt westerse invloeden, vooral in het houtsnijwerk en de schilderkunst. Ook de Belgische kunstenaar Le Mayeur is een voorbeeld hiervan.
Bali maakt deel uit van de "Republik Indonesia" sinds het ontstaan van die republiek in 1945. Bali is de 27e provincie ("pro(p/v)insi"). Het is de grootste toeristische trekpleister van het land.
In de 21e eeuw vonden er twee bomaanslagen met veel doden plaats op het eiland toegeschreven aan Jemaah Islamiyah. De eerste was op 12 oktober 2002 in het nachtlevendistrict (onder meer op de Sari Club en Paddy's Bar) van de zeer toeristische badplaats Kuta; daarbij vielen 202 doden en 209 gewonden. Op 1 oktober 2005 werden er weer aanslagen gepleegd, opnieuw in Kuta, maar ditmaal ook in het eveneens toeristische vissersdorp Jimbaran. Er ontploften drie bommen; het aantal doden beliep ditmaal enkele tientallen.
Talen.
Bali heeft een eigen taal: het Balinees (Bahasa Bali). Het Balinees Maleis, eveneens een Malayo-Polynesische taal, wordt er ook in groten getale gesproken, alsook het Indonesisch (de nationale taal). De weinige Chinezen op Bali spreken Mandarijn of hun eigen Chinese dialect. Er is tevens sprake van de Balinese Gebarentaal, maar die wordt slechts in één dorp gebruikt. Het Bahasa Bali kent drie 'niveaus'. Deze zijn gerelateerd aan het Balinese kastensysteem, dat in grote mate afwijkt van dat in India.
Religie.
Hoewel in de meeste delen van Indonesië de bevolking overwegend moslim is, hangt de meerderheid van de Balinezen een vorm van het hindoeïsme aan. Dit Balinese hindoeïsme (Hindu Dharma, Agama Hindu) bestaat uit een combinatie van bestaande Balinese mythologieën en invloeden van het hindoeïsme uit Zuid- en Zuidoost-Azië.
De Agama Hindu loopt als een rode draad door het hele leven van de Balinees. Dit wordt onder meer duidelijk zichtbaar door de dagelijkse offers bij de vele (huis-)tempels, voor de winkels op de stoep en in de tempeltjes bij markten. Het hele leven van de Balinees is gerelateerd aan de kalender (saka en wuku) van 210 dagen. Aan het begin van ieder Balinees jaar (Balinese maankalender), vindt de vierdaagse viering van Hari Raya Nyepi (de "Dag van de Stilte") plaats.
Kastensysteem.
De radja van Bali (1597) (niet naar werkelijkheid) Rijksmuseum Amsterdam
Aan iemands naam is zodoende te horen van welke kaste hij komt. Communicatie tussen deze kasten vindt plaats door gebruik te maken van verschillende versies van het Balinees (Bahasa Bali), namelijk 'hoog' Balinees, 'middel' Balinees en 'laag' Balinees. Voordat men weet met welke kaste men te maken heeft, wordt er gebruikgemaakt van een meer neutralere versie van het Balinees en als eenmaal is vastgesteld met welke kaste men te maken heeft, wordt de passende taalversie gebruikt. Zelfs tussen vrienden wordt hier rekening mee gehouden.
Het is niet meer zo dat de kaste het beroep bepaalt. De uitzondering hierop is Brahmana, de "Ida Pedanda" ((hoge-)priester) kan alleen uit deze kaste afkomstig zijn.
Geografie.
Het eiland wordt overheerst door het vulkanisch gebergte; sommige van de vulkanen zijn actief. Het hoogste punt van het eiland is de Gunung Agung (Agung berg), een vulkaan met een top van 3142 meter boven de zeespiegel. De Gunung Batur, vlak bij het Danau Batur (Baturmeer), is 1717 meter hoog met een krater van 180 meter diep.
Bali wordt van Java gescheiden door de ondiepe Straat Bali die op het smalste punt acht kilometer is. De bredere Straat Lombok vormt de afscheiding met Lombok. Ten noorden ligt de Balizee, in het zuiden de Indische Oceaan.
Steden en plaatsen.
Denpasar is de hoofdstad van Bali.
Enkele culturele plaatsen zijn Batubulan, Celuk, Sukawati, Batuan Bali, Mas, Peliatan, Pengosekan en Ubud.
Bekende toeristenplaatsen zijn Sanur, Kuta, Lovina, Legian, Jimbaran, Nusa Dua en Candi Dasa.
Toerisme.
Het eiland is populair onder toeristen, onder meer vanwege de stranden, het eten, het natuurschoon met sierlijke terrasvormige rijstvelden (sawa's) en vulkanen, de vele monumenten, waaronder de duizenden Balinese tempels, Pura en de specifieke Balinese cultuur, zoals de tempelspelen, gamelanmuziek en de danskunst. Door de bomaanslag van 2002 heeft het toerisme op het eiland een ernstige inzinking moeten verwerken. Het begon net op te krabbelen toen de bomaanslagen van 2005 plaatsvonden. Na wederom een inzinking, steeg het aantal toeristen in februari 2008 met 30%, vergeleken met dezelfde maand het jaar ervoor.
Bali staat bekend als surfersparadijs met vele stranden met verschillende soorten golven. Daarnaast is op het naburige eiland Java één van de beste tube riding-locaties ter wereld te vinden in het nationaal park Alas Purwo.
Cultuur.
Dans en muziek zijn erg belangrijk, in het dagelijkse leven, maar zeker ook in het spirituele. De Balinese dansen worden ondersteund door gamelanmuziek. Daarnaast worden alle festiviteiten in de tempel door gamelanmuziek ondersteund. Tevens is er veel schilderkunst, textiel en houtsnijwerk waarmee de kunstzinnigheid en creativiteit van de Balinees wordt onderstreept en benadrukt. Naast eerder genoemde kunstuitingen worden er ook veel sieraden van goud- en zilverwerk gemaakt.
Balinese keuken.
De balinese keuken is zowel verwant aan de Indonesische keuken maar ook in sterke mate aan de Chinese en Indiase keuken.
Het belangrijkste basisvoedsel is rijst. Dit wordt op grote schaal verbouwd op de subaks. De Pura's spelen al eeuwenlang een belangrijke rol in de irrigatie hiervan.
De Balinese keuken staat bekend als scherp. Scherper dan de de Indonesische. Er wordt veel gebruik gemaakt van sambal, boemboe en knoflook.
Naamgeving op Bali.
Op Bali is het gewoonte om de kinderen uit de Sudra-kaste volgens een bepaalde volgorde namen te geven. Het eerste kind krijgt de naam Wayan, Gede (man) of Putu, het tweede Made, Nengah of Kadek, het derde Nyoman of Komang en de vierde Ketut. Daarna begint het weer opnieuw. Het vijfde, zesde, zevende achtste en negende heten dus achtereenvolgens weer Wayan, Made, Nyoman, Ketut en weer Wayan. Om toch nog een onderscheid te maken wordt er aan deze naam nog een andere naam gegeven.
Om een onderscheid te maken in het geslacht wordt er bij mannen 'I' voor geplaatst en bij de vrouwen 'Ni'. Ni Nyoman Puspa Dewi is dus een vrouw, en het derde (of zevende, of...) kind; I Ketut Yuliantara is dus een man en het vierde (of achtste, of...) kind.
In het dagelijks leven hebben de mannen van jongs af aan een bijnaam gekregen, die in het dagelijks leven wordt gebruikt. Veel mensen kennen een ander niet eens bij hun officiële naam.
Verkeer en vervoer.
De luchthaven van Bali is Luchthaven Ngurah Rai, ook wel bekend als "Denpasar International Airport".
Het straatbeeld wordt overheerst door een groot aantal scooters en een kleiner aantal auto's. Inwoners van Bali maken vaak gebruik van zogenaamde Bemo-busjes om zichzelf en hun bezittingen over langere afstanden te laten transporteren: voor toeristen zijn er hiernaast bussen, shuttles en taxi's beschikbaar.
Literatuur over Bali.
Over de cultuur van Bali en de natuur zijn veel boeken verschenen. Van deze boeken wordt "Dance and Drama in Bali" geschreven door Beryl de Zoete en Walter Spies en uitgegeven in 1938 beschouwd als een klassieker.
Het boek "Island of Bali" (1937) van Miguel Covarrubias wordt beschouwd als dé Bali-bijbel. In dit boek vindt een nauwkeurige beschrijving plaats van het leven in Bali, dagelijks en spiritueel. Een klein informatief boekje over de godsdienst van Bali werd geschreven door Freek L. Bakker onder de titel "Balinees hindoeïsme" (Kampen: Kok 2001). Zeer informatief zijn ook "Bali, poort naar de tuin der goden" door Rudolf Mrázek en Bedřich Forman (Alphen aan den Rijn: Atrium 1986) en "The Peoples of Bali" van Angela Hobart, Urs Ramseyer and Albert Leemann (Oxford: Blackwell 1996).
Het eiland komt ook in de verhaalliteratuur veel voor. Johan Fabricius situeerde er zijn romantisch-tragische "Eiland der demonen" (1941), verhaal van een onmogelijke interraciale liefde.
Over de oorlog van 1906 (zie Geschiedenis) gaat "Liebe und Tod auf Bali" (1937) van Vicki Baum.
Ewald Vanvugt publiceerde over hetzelfde onderwerp in 1987 "De val van Bali". De derde herziene druk hiervan, uitgegeven in 2006 onder de titel "De verovering van Bali", is aangevuld met een nieuw nawoord en bevat foto's van de ooggetuige H.M. van Weede.
Duco van Weerlee vestigde zich in de tachtiger jaren van de 20e eeuw op het eiland, en schreef een groot aantal korte stukjes over zijn bevindingen, die werden gebundeld in onder meer "Indische koortsen" (1988) en "Blauwe palmen" (1990).
De eerste westerse kunstenaar die Bali verkende, beschreef en verbeeldde was W.O.J. Nieuwenkamp, die in 1904 op Bali terechtkwam op advies van G.P. Rouffaer, een etnograaf van het eerste uur.
Nieuwenkamp heeft Bali vijf maal bezocht, maar is er nooit blijven wonen. Na zijn eerste bezoek besloot hij een boek te maken over alles wat hij daar gezien had, daarom keerde hij in 1906 terug omdat hij meer gegevens nodig had. Hierdoor werd hij getuige van de verovering van zuidelijk Bali, daar hij op Java toestemming van Gouverneur Generaal Van Heutsz verkreeg om met het Indische leger mee te reizen.
In 1910 verscheen zijn boek, Bali en Lombok geheten, het was met vele prenten geïllustreerd.
Nog in hetzelfde jaar bracht uitgeverij Elsevier een eenvoudiger druk uit, die Zwerftochten op Bali werd genoemd, en in 1922 herdrukt werd. De boeken beschreven vrijwel het gehele culturele spectrum van Bali, maar waren alleen in het Nederlands geschreven en hadden daardoor een beperkte invloed. Bali en Lombok is gedurende vele jaren het standaardwerk over Bali geweest.
Latere bezoeken aan Bali zijn geweest in de jaren 1918,1925 en in 1937.
Zijn latere reisverslagen zijn deels gepubliceerd in "Elsevier's Geïllustreerd Maandschrift" en deels in het tijdschrift Nederlandsch Indië, Oud en Nieuw. In 2014 verscheen bij Elsevier Boeken het boek W.O.J. Nieuwenkamp, "Bali, toen het nog een paradijs was. Reisverslagen, tekeningen en prenten". Hierin zijn al zijn artikelen en tekeningen opgenomen die Nieuwenkamp over Bali in "Elsevier's Geïllustreerd Maandschrift" heeft gepubliceerd. Het boek bevat ook zijn andere verhalen en prenten uit het maandblad, plus beschouwingen uit het blad over hem.
