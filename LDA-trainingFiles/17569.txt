 RECORDOPBRENGST KOOPSOMPOLISSEN H1 - CBS. 
 VOORBURG, 3 sept (Reuter) - Levensverzekeraars hebben in de eerste zes maanden van 1996 voor 2,9 miljard gulden aan koopsompolissen afgesloten, aldus het Centraal Bureau voor de Statistiek (CBS). 
 Het CBS meldt dat een dergelijke premieopbrengst niet eerder is waargenomen. 
 Het aantal koopsompolissen ligt met 100 duizend eveneens op recordhoogte. 
 Volgens het CBS hebben de levensverzekeraars tot en met juni dit jaar voor 4,5 miljard gulden aan nieuwe individuele polissen afgesloten. 
 De koopsompolissen - met lijfrente-of pensioenclausule - hebben tweederde van het inkomen uit nieuwe individuele levensverzekeringen opgebracht, aldus het CBS. 
 De totale beleggingen van de grootste zeven verzekeraars en pensioenfondsen zijn eind juni 1996 gestegen tot 844 miljard gulden. Dit is een stijging van zes procent, aldus het CBS. 
 Per hoofd van de bevolking hebben de institutionele beleggers 55 duizend gulden belegd. 
 Vooral de aandelenportefeuille is de laatste kwartalen stevig gegroeid, ten opzichte van juni 1995 bedroeg de stijging 40 procent. 
 Uit hetzelfde CBS-onderzoek blijkt ook dat de bezittingen van de sociale fondsen in de eerste helft van 1996 met 1,4 miljard gulden zijn afgenomen. 
 Daarentegen zijn hun schulden met 1,5 miljard gulden gegroeid. per saldo betekent dit een toename van het exploitatietekort van de sociale fondsen in het eerste halfjaar van 1996 met bijna drie miljard gulden, aldus het CBS. 
 - redactie Amsterdam +020 - 504 5000. 
 (c) Reuters Limited 1996. 
