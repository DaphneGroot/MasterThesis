Johan & de Groothandel.
Johan & de Groothandel was een muziekproject van Ferry de Groot (bekend van Radio Noordzee en de Dik Voormekaar Show) en Chris Latul. Zij waren al langer actief als "De Groothandel". Hun hits werden meestal geproduceerd door Peter Koelewijn.
De meeste bekendheid werd vergaard met het nummer "As Dick me hullep nodig heb", dat in de zomer van 1994 rondom het Wereldkampioenschap voetbal werd uitgebracht. In het lied, waarbij alleen in het refrein wordt gezongen, biedt Johan Cruijff (geïmiteerd door de Utrechter René van den Berg) zijn diensten aan aan de Nederlandse bondscoach Dick Advocaat.
Johan begint eerst met een eenvoudige uitleg aan Dick van het spel waarbij er elf tegen elf wordt gespeeld en het de bedoeling is zo veel mogelijk ballen in het poortje van de tegenstander te schieten. Voorts adviseert hij Dick om twee gouden horloges te dragen en daarmee de scheidsrechter om te kopen voor een penalty. Verder geeft hij Dick het advies om in de wedstrijd tegen de Belgen met Romeinse rugnummers te werken omdat voordat de Belgen dat door hebben ze met 4-0 voor zouden staan. Ook adviseeerde hij Dick dat hij niet alleen Advocaat heette maar het moest zijn. Terwijl Johan deze adviezen gaf speelde zijn zoontje Jordi steeds met de bal in de huiskamer. Aan het eind van het lied gaat deze bal dwars door de ruit en memoreerde hij naar hoe hij dat vroeger op driehoog achter niet had moeten "flikken". Opvallend in dit lied was dat Jordi werd neergezet als een klein jongetje terwijl hij in 1994 in werkelijkheid al 20 jaar was.
Op de B-kant van de single staat een Spaanstalige uitvoering van het nummer. Hierbij is de gesproken tekst de Spaanstalige handleiding van een vaatwasmachine, aangevuld met enkele voetbaltermen.
Het idee voor het nummer was ontstaan in het Radio 1-programma "Het Hek van de Dam" van Tom van 't Hek. Daarin deed Van de Berg wekelijks zijn Cruyff-imitatie. Ferry de Groot was de producer van dat programma. In 1994 was er even sprake van dat Johan Cruijff mee zou gaan naar het Wereldkampioenschap voetbal als bondscoach, in plaats van Dick Advocaat.
"As Dick me hullep nodig heb" werd, dankzij de voetbalhype die er rond het WK heerste, een ongekende hit in Nederland. Het voerde op het hoogtepunt van de hype zelfs twee weken de Top 40 aan. Enige tijd ging het gerucht dat Johan Cruyff geprobeerd heeft het nummer uit de handel te laten nemen, maar dit is nooit bevestigd. Nadat Nederland op het toernooi in de kwartfinales werd uitgeschakeld door Brazilië, nam de belangstelling voor het nummer af en verdween het snel weer uit de hitlijsten.
Na het grote succes van "Als Dick me hullep nodig heb" kwam er een tweede single, getiteld "Costa condome". Dit nummer werd een kleine hit. Een laatste succesje had Johan & de Groothandel in 1996, met "Zomaar in het Buitenland", naar aanleiding van het EK voetbal 1996. De single "50 Jaar" verscheen naar aanleiding van de 50e verjaardag van Johan Cruyff in april 1997.
