Dover (Engeland).
Dover (Frans "Douvres", Nederlands voorheen "Daveren") is een belangrijke havenplaats in Engeland, in het graafschap Kent. De stad ligt aan het Nauw van Calais (of Straat van Dover), zoals het oostelijk deel van Het Kanaal wordt genoemd.
De stad is van oudsher van maritiem belang geweest. Al voor de Romeinen (die de stad Dubris Portus noemden) was Dover een voor de hand liggende invalsplaats, omdat het op slechts 34 kilometer van de Franse kust ligt. Tot 1923 was Dover een marinebasis; daarna werd de haven vooral aangewend voor civiele doeleinden.
Er zijn veerverbindingen met verschillende plaatsen op het vasteland van Europa: Calais, Duinkerke, en Boulogne in Frankrijk en Oostende in BelgiÃ«.
Daarmee heeft de stad de belangrijkste haven voor het verkeer over Het Kanaal.
Momenteel heeft agglomeratie Dover zo'n 37.000 inwoners. Visserij, industrie en vooral het toerisme en de havenactiviteiten zijn de belangrijkste bronnen van inkomsten.
Dover is befaamd om de witte krijtrotsen van Dover (de "white cliffs of Dover"). Ook is er een imposant kasteel (Dover Castle), met de resten van een Romeinse vuurtoren uit de 4e eeuw. In de Tweede Wereldoorlog was de stad het mikpunt van zware bombardementen.
Station Dover Priory.
Vanaf hier zijn er treinen van Station Dover Priory naar London St Pancras International via Folkestone Central, Ashford International, Ebbsfleet International, Stratford International evenals treinen naar London Victoria of London Charing Cross via Canterbury East en de Medway steden, zoals Gillingham, Chatham en Rochester of via de Ashford International dan ofwel via Tonbridge en Sevenoaks of Maidstone East. Er zijn treinen naar Deal en Ramsgate.
