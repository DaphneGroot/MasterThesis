	BEDRIJFSRESULTATEN
	OPG, medicijnengroothandel in Utrecht, heeft de winst in de eerste helft van het boekjaar 1996-97 met 11 procent zien dalen tot 30,3 miljoen. De groothandel schrijft de verslechtering toe aan de Wet Geneesmiddelen, waarmee minister Borst van Volksgezondheid een prijsverlaging van de medicijnen heeft afgedwongen. Over het hele jaar verwacht OPG een winst van minstens 60 miljoen tegen ruim 69 miljoen in het afgelopen boekjaar.
OPG verwacht binnenkort een nieuwe stap te kunnen zetten in haar juridische procedure tegen de Wet Geneesmiddelen. OPG wil honderden miljoenen guldens schadevergoeding van de overheid eisen. De onderneming meent onevenredig hard te worden getroffen door de nieuwe wet.

