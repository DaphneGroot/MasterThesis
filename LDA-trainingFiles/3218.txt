	Breekbaar als een suikerklontje. A.L.Kennedy ziet licht in de meest bizarre verhoudingen
	IN EEN VAN haar vroege verhalen, 'Mixing With the Folks Back Home', vertelt A.L. Kennedy over het echtpaar Taylor en Irma Jean Whiteman. Het stel kampt met een probleempje: Taylors huid is allergisch voor aanraking door zijn vrouw. Nou ja, op n tamelijk gewichtig plekje na dan. Daarom slapen beiden in goed sluitende flanellen pyjama's, met openingen op de juiste plaats.
Kennedy maakt van deze 'onconventionele verhouding' een spannend verhaal door een huisvriend van het echtpaar op te voeren, die tevens de plaatselijke seriemoordenaar is. Op een dag vat hij het plan op de Whitemans uit de weg te ruimen, maar een plotseling ontluikende liefde van Irma Jean voor deze man geeft de gebeurtenissen een onverwachte wending. Irma Jean aanvaardt hem, met inbegrip van zijn eigenaardige gewoonten, want er is geen koe zo bont of er zit wel een vlekje aan. Beter iets dan niets.
Beter iets dan niets. Deze volkswijsheid schraagt niet helemaal ironisch Kennedy's oeuvre, ook de tien verhalen en de titelnovelle van haar vijfde boek, Original Bliss. Neem het (wat al te woordspelig getitelde) 'The Cupid Stunt'. De naamloze vrouwelijke hoofdpersoon van dat verhaal stort zich van de ene onbevredigende liefdesaffaire in de andere, om ten slotte rust en (geestelijke) bevrediging te vinden in de anonieme handen van een masseur. De slotzin van het verhaal: 'Ze weet zich te behelpen door iets te regelen dat beter is dan niets, omdat niets nog veel erger is. Ze weet het, ze is zich ervan bewust. Ze is niet dom.'
De vele gezichten van het menselijk tekort worden in Original Bliss vooral in seksuele termen geduid. In 'Groucho's Moustache' wordt een vrouw, die zichzelf omschrijft als 'jammerlijk ongeschikt voor volwassen verhoudingen', verliefd op een man die ze tegelijkertijd lelijk en onweerstaanbaar aantrekkelijk vindt. In 'Rockaway and the Draw' ontmoeten we de superhyginische Ben ('Hij bedreef de liefde op foutloze wijze, alsof het nooit een lichaamsfunctie was geweest'), die doet denken aan de pyjamadragende Taylor. Bens steriliteit brengt zijn minnares tot gewelddadige, moordlustige fantasien.
Een van de meest innemende verhalen is 'Breaking Sugar', waarin een ontevreden echtgenote tedere banden aanknoopt met een onderhuurder. Deze is systeemanalist van beroep, maar metafysicus in zijn vrije tijd. Hij brengt regelmatig bezoeken aan historische plaatsen, waar zich gruwelijke dingen hebben voorgedaan en bidt dan om vergeving van de daar gepleegde zonden. Op een nacht betrapt de vrouw hem bij een ander ritueel: het breken van suikerklontjes boven de broodplank in de keuken. Op het moment dat het klontje breekt, is er een paarse vonk te zien. 'Dat komt door het kristal', zegt de onderhuurder. 'De structuur. Als je een kristal breekt, krijg je licht.'
Kennedy weet deze absurdistische scne uit te bouwen tot een soort epifanie, waarin een geheimzinnige, intieme band ontstaat tussen de hospita en haar huurder. 'Ik heb nog wat meer suiker, hier, zegt de vrouw, wilt u verder gaan?' Ze hoorde meneer Haskard voorzichtig ademhalen, als een grote kat die zich vlakbij haar bevond, en ze wist dat ze heel goed in staat was de broodplank schoon te vegen en elk korreltje zoetigheid weg te wassen. Ze wist ook dat ze dat nooit zou doen.'
Ongeveer de helft van Original Bliss wordt ingenomen door de novelle waarnaar deze bundel is genoemd. Ook in deze vertelling is sprake van een vrouw, Helen Brindle, die het met haar echtgenoot niet zo goed kan vinden. Hij slaat haar regelmatig. Bovendien is Helen haar geloof in God kwijtgeraakt. Als ze op een van haar doorwaakte nachten een televisieprogramma van de Open Universiteit bekijkt, komt ze op het spoor van ene Edward E. Gluck, hoogleraar cybernetische psychologie en briljant goeroe. Helen gaat naar hem op zoek, ontmoet hem in Stuttgart en hoopt door hem haar greep op de werkelijkheid en het evenwicht in haar leven terug te krijgen.
Al snel ontspint zich een verhouding tussen Helen en de happiness-goeroe, die zo zijn eigen geheim blijkt te hebben: hij is verslaafd aan porno en geeft zich graag over aan gewelddadige fantasien. Kennedy beschrijft met verve de complementaire relatie die het tweetal krijgt, inclusief de rol die Helens brute echtgenoot daarbij speelt. Het boeiende is dat niet alleen Helen, maar ook de beide anderen op begrip en compassie van de auteur kunnen rekenen. Gluck is niet onsympathiek, Helens echtgenoot meer dan een beest en Helen zelf niet alleen maar slachtoffer. Als ze het heeft over seksualiteit, bekent ze Gluck: 'Het lijkt wel of angst goed voor me is. Het maakt je meer bewust, vanwege de adrenaline, denk ik.'
Een massage, het breken van suikerklontjes, een onderdanige houding in een relatie: het zijn stuk voor stuk schijnbaar absurde manieren om jezelf op de been te houden, om er maar het beste van te maken. Maar ze overtuigen. Original Bliss is op een merkwaardige manier zowel een somber als een voorzichtig blijmoedig boek. De bundel geeft op een overtuigende wijze uiting aan Renate Rubinsteins adagium dat niet hoop doet leven, maar leven doet hopen. Geen openbaring om een religie op te baseren, maar beter dan niets.
Hans Bouman
A.L. Kennedy: Original Bliss.
Jonathan Cape, import Nilsson & Lamm;  41,95.
ISBN 0 224 04443 5.

Foto
	A.L. Kennedy FOTO RBP

