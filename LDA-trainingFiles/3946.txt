	Het subject in de spiegel
	DICHTEN IS, evenals timmeren of schilderen, een ambacht dat tot op zekere hoogte te leren valt. Iedere dichter is ooit door het lezen van gedichten op het idee gekomen zelf te gaan schrijven, en de dichters van wie hij de kunst heeft afgekeken, kunnen we als zijn leermeesters beschouwen. De dichter staat, of hij dat nu leuk vindt of niet, altijd in een traditie; zijn werk is nooit meer dan een bouwsteen in de kathedraal van de wereldliteratuur.
Er zijn verscheidene manieren waarop een schrijver met die traditie kan omgaan. De meest naeve is die van Serge van Duijnhoven, die het oude eenvoudigweg ontkent en zelfstandig het wiel tracht uit te vinden. Dit op zichzelf moedige streven moet wel resulteren in clichs, die de dichter niet als zodanig opvallen omdat hij niet weet dat het allemaal al honderd keer zo is gezegd.
Het andere uiterste is de benadering van Paul Claes, die juist alle vernieuwing ontkent en uitsluitend gebruik wil maken van traditioneel beproefd materiaal. Zijn vakmanschap bewijst dat dit niet in Spielerei hoeft te ontaarden.
De derde, koninklijke, weg is die van Hugo Claus en Hans Faverey: zij gaan superieur hun eigen gang, maar verwijzen hier en daar subtiel naar alle dichters, componisten, schilders of filosofen die hen hebben genspireerd.
Maar er is nog een vierde methode, die misschien typisch postmodern is: de dichter schrijft niet zonder, in of onder verwijzing naar de traditie, maar er¢ver. Zulke pozie is een commentaar op pozie, een vertoog over vertogen, een afbeelding van afbeeldingen. Zij doet wat al gedaan is nog eens over en zegt daarmee: kijk, zo had het ook gekund. Het gevolg is bijna onvermijdelijk een bloedeloze ironie.
Stefan Hertmans komt langzamerhand gevaarlijk dicht in de buurt van dit laatste type. In zijn vorige bundel, Francesco's paradox, herschreef hij bijvoorbeeld Plato's Symposion op een wijze die allerlei diepzinnigs suggereerde, maar ook wel erg veel slap geformuleerde flauwiteiten bevatte.
Ook in de nieuwe bundel Annunciaties staan gedichten over Dylan Thomas, Handke en Hlderlin, die bij de lezer slechts de constatering oproepen dat Hertmans thuis een boekenkast heeft en wel eens een krant leest. De volgende regels over de berghut van Martin Heidegger zijn op geen enkele manier aangrijpend, omdat we alles wat er staat, al wisten en de formulering tamelijk gewoontjes is:
 En anderen, die
aan de ramen luisterden,
moesten hun knokkels in hun
monden wringen
omdat talloze doden fluisterden,
fluisterden
in het zwijgen van
de schemer in die hut.

De opbouw van Annunciaties is associatief, in die zin dat ieder volgend gedicht steeds een aspect van het vorige lijkt uit te diepen. De bundel vormt zo een thematische keten, waarin Hertmans vooral het concept identiteit problematiseert. Een persoonlijkheid is voor Hertmans iets virtueels, een stand van zaken die ook anders had kunnen uitvallen. Een belangrijk hulpmiddel bij dit onderzoek naar het subject is de spiegel. Er komen zoveel spiegels voor dat de lezer er op den duur allergisch voor wordt.
Meermalen is er sprake van mensen die zich voorstellen hoe hun leven een andere wending had kunnen nemen. Zelfs wordt de gedachte geopperd dat die niet gerealiseerde mogelijkheden in een ander universum - in een 'tegentijd' - wel degelijk bewaarheid zijn:
 Wat ik niet uit mezelf heb
kunnen worden
maakt zich, in lichte snelle
vormen, onherhaalbaar vluchtend
alsnog vrij
voor het in
tegentijd verdwijnt.
Het ligt voor de hand aan Het uur u van Nijhoff te denken, waarin enkele personen in een visioen het leven dat ze niet geleefd hebben, voor zich zien. Hertmans verwijst trouwens herhaaldelijk naar Nijhoff ('Ik ging naar Trist om de tuin te zien'), met wie hij in zowel psychologisch als stilistisch opzicht verwant is.
Gelukkig is Hertmans niet altijd zo cerebraal en afstandelijk. Kende zijn roman Naar Merelbeke werkelijk ontroerende passages, in Francesco's paradox stond bijvoorbeeld een lichtvoetig intiem gedicht over een man die met zijn hoofd in de schoot van zijn menstruerende geliefde inslaapt: 'Dood kan niet raken aan/ het plekje waar ik slaap,// al regent rode inkt/ mij in de ogen.'
Ook in Annunciaties staan enkele gave gedichten, maar ze zijn zeldzaam. Mooi is 'Figuur bij Bacon', dat overtuigt door de wijze waarop Hertmans Luceberts doodgeciteerde adagium over de schoonheid nieuw leven inblaast: 'Schoonheid, jij die je broer verraste,/ en je mond was vol van as.'
Op zijn best is Hertmans in 'Op wandel', een ogenschijnlijk achteloos neergezette, maar muzikale beschouwing over de vraag of mensen zich wezenlijk in elkaar kunnen verplaatsen, waarin we en passant Achterbergs gasfitter nog even kunnen begroeten ('de gasfitter is aan de drank/ en achter bar Le Sicle kweekt een man/ zijn kanker als een lichte, hoge plant').
Het gedicht begint met de stelling dat de natuur zo is ingericht dat bepaalde planten nooit met elkaar in contact kunnen treden, doordat ze in verschillende perioden bloeien. Maar er is hoop:
 We wankelen onder de ijswind
en de dode, mensachtige eiken.
Je draagt een kind.
We worden ooit elkaars gelijken.
Tijd slaat kalenders
in de wind.

Afgezien van dergelijke hoogtepunten is Hertmans een dichter die niet per gedicht beoordeeld moet worden, maar per boek of zelfs op grond van zijn oeuvre als geheel. Dat dit oeuvre een interessant project vormt, staat buiten kijf. De afzonderlijke gedichten blijven echter te vaak steken in het stadium van schetsen aan de hand waarvan een vakman iets degelijks had kunnen maken: het zijn annunciaties van gedichten.
Piet Gerbrandy
Stefan Hertmans: Annunciaties.
Meulenhoff; 72 pagina's;  34,90.
ISBN 90 290 5523 5.

Foto
	Stefan Hertmans FOTO FILIP CLAUS

