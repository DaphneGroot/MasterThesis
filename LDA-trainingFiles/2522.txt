	'Van Mierlo hoeft anderen niet monddood te maken'
	Van onze verslaggevers
Frank van Zijl
Milja de Zwart

DEN HAAG
'Als ik van tevoren had geweten welke commotie ik zou veroorzaken, had ik die opmerking niet gemaakt. Ik wil wel zeggen dat ik een inschattingsfout heb gemaakt. Van Mierlo's kwaadheid accepteer ik. Maar dat verandert mijn opvatting niet.'
Voorzitter Eddy Schuyer van de D66-fractie in de Eerste Kamer kijkt terug op een enerverende week, een opmaat voor het D66-congres dit weekeinde. Woensdag schoof hij minister Els Borst naar voren als mogelijke lijsttrekker, mocht partijleider Van Mierlo onverhoopt afhaken. Het was een reactie op uitspraken van partijvoorzitter Tom Kok. En het resultaat was een reprimande van Van Mierlo, tijdens een genoeglijk samenzijn van de partij. Want speculaties en het noemen van steeds nieuwe namen geven geen pas, vindt Van Mierlo.
Het is voor Schuyer geen reden zijn mond te houden. Hij blijft er bij dat Van Mierlo de partij niet te lang in onzekerheid kan houden over de lijsttrekker. 'Als Van Mierlo zegt: ik zie het anders, en dat doet hij, is het nog niet zo dat dat anderen monddood hoeft te maken.'
Na een laatste peiling (D66 staat op tien zetels verlies) lijkt met het CDA ook D66 zijn geduld te verliezen. Van Mierlo houdt vast aan de lijn dat hij pas deze zomer, na afloop van het Nederlandse voorzitterschap van de Europese Unie, waaraan hij de handen vol heeft, duidelijkheid verschaft over zijn kandidatuur. Maar steeds meer prominenten in de partij verlangen snel uitsluitsel.
Schuyer: 'Van Mierlo heeft steeds gezegd dat hij zich op een hem passend moment zal uitspreken. Iedereen respecteert dat, ook ik. Maar het zou goed zijn als dat moment door hem naar voren wordt gehaald. De partij wacht op een signaal. Waar kan ze op koersen?
'Ik ben beduusd van de aandacht die mijn oproep heeft gekregen. Je moet toch rekening houden met de mogelijkheid dat van Mierlo het niet doet? Politiek wordt door gezichten gemaakt. Als hij er straks niet staat, zul je toch een ander naar voren moeten schuiven.
'De twee partijen die op dit ogenblik sterk domineren, doen dat vanuit de gezichten Kok en Bolkestein. Wij worden weggedrukt. Als je daar een antwoord op wilt geven moet je dus een gezicht hebben. Waarom zou je langer wachten? Iedereen erkent toch dat landelijke politiek bij gemeenteraadsverkiezingen een belangrijke rol speelt. Welnu, die verkiezingen worden voorbereid. Dan moet je als partij weten waar je aan toe bent.'
Nog een blijk van onrust in democratische gelederen vormen recente uitspraken van europarlementarir L. Brinkhorst: Wolffensperger moet 'in geen geval' lijsttrekker worden.
Speculatieve uitlatingen over het leiderschap hebben de aandacht tijdelijk verlegd van CDA naar D66. Ze leidden tot veel irritatie in de partijtop over foute timing en beschadiging van personen.
Vergelijkingen met het CDA gaan mank, vindt Schuyer. 'Bij het CDA vraagt men zich af wie geschikt is de lijst te trekken. Dat is bij D66 niet aan de orde. Bij ons speelt slechts de vraag hoe lang het duurt voor er helderheid is. Wij hebben bovendien een luxe-probleem: er zijn genoeg kandidaten die de lijst kunnen trekken.'
Dat de naam van Wolffensperger in dat kader zelden valt, verklaart Schuyer als volgt. 'In Nederland beslist de zwevende kiezer wie de verkiezingen wint. En de een heeft meer mogelijkheden die zwevende kiezer aan zich te binden dan de ander. Ik denk dat Gerrit Jan geen zwevende kiezers trekt. Van Mierlo kan dat, en ik denk dat Els Borst het kan. Wolffensperger is te vergelijken met Adlai Stevenson. Die was in de verkiezingen tegen Eisenhower d kandidaat om president van Amerika te worden. Maar hij had een te intellectualistische uitstraling.
'Dat geldt ook voor Wolffensperger. Ik vind hem op dit moment in de fractie heel goed opereren. Maar als je kijkt naar iemand die de kiezer aanspreekt, moet je meewegen dat hij een stuk warmte mist. Daarmee diskwalificeer ik hem niet. Toen hij fractievoorzitter werd, heeft hij duidelijk gezegd dat hij bestuurlijke ambities heeft. Dan moet hij nu niet worden gewogen als lijsttrekker-in-spe. Zo krijgt hij iets afgedankts. En dat is onrechtvaardig.'
Zaterdag wordt op het congres de kandidaatstelling voor de verkiezingen opengesteld. Schuyer: 'Van Mierlo gaat daar een verhaal houden en dan zal hij mij wel een standje geven en Tom Kok ook.' Hij haalt er zijn schouders over op.

Foto
	E. Schuyer FOTO DIJKSTRA

