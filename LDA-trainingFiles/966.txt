	Netanyahu geeft geheim treffen met Arafat toe
	AFP, AP, Reuter
TEL AVIV
De Israëlische premier Netanyahu heeft zondag toegegeven dat hij een geheim treffen heeft gehad met de Palestijnse president Arafat. Hoewel het gesprek niet heeft geleid tot een akkoord over Hebron, zei hij optimistisch te zijn. 'We hebben vooruitgang geboekt, maar er is onenigheid over een paar kwesties.'
De premier zinspeelde op 'verrassingen' in het vredesproces zonder dat hij daar verder op inging. Netanyahu had gehoopt dat de ontmoeting, die vier uur in beslag nam, geheim zou zijn gebleven om zo het wederzijds vertrouwen te vergroten. De premier had de geheimzinnigheid zo ver doorgevoerd dat ook zijn belangrijkste adviseurs niet waren ingelicht. Alleen minister van Buitenlandse Zaken Levy en minister van Defensie Mordechai waren op de hoogte. De Amerikaanse gezant Ross nam deel aan de nachtelijke gesprekken in Erez, aan de grens tussen Israël en de Gazastrook.
De onderhandelingen over Hebron liepen vast, nadat een Israëlische soldaat op Palestijnen in de stad had geschoten. Arafat eist nu meer garanties voor de veiligheid van de 120 duizend Palestijnen in Hebron.
De meer dan 200 joodse kolonisten die vrijdag met zeven stacaravans de nederzetting Beit El bij Ramallah uitbreidden, hebben ze zondag weggehaald.

