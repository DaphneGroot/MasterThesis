	'Wetenschappers moeten hun eigen beleid bepalen'
	Van onze verslaggeefster
AMSTERDAM
Wetenschappers moeten zelf bepalen welk onderzoek van belang is en welk niet. Het bedrijfsleven kan wel onderwerpen aandragen, maar het mag niet de toon aangeven in het wetenschappelijk beleid. Dat is de strekking van de rede waarmee prof. J. Blaauwendraad zich vrijdag presenteerde als nieuwe rector magnificus van de Technische Universiteit Delft, de opvolger van prof. K. Wakker.
Blaauwendraad voegt zich met die opvatting bij de critici van minister Ritzen van Onderwijs. Die veroorzaakte eind vorig jaar opschudding door voor te stellen al het geld voor wetenschappelijk onderzoek te besteden op basis van de wensen van de maatschappij. In het Wetenschapsbudget, de notitie waarin het ministerie van Onderwijs het wetenschappelijk beleid formuleert, stond dat de maatschappelijke vraag 'richtinggevend' moet zijn voor het bepalen van de gebieden waarop onderzoek moet plaatsvinden.
'Ik ben oprecht verheugd over het belang dat het bedrijfsleven in ons stelt', zei Blaauwendraad vrijdag. 'Maar ik heb geen hoog gespannen verwachting over het vermogen van de markt om de universiteit op de lange termijn te sturen. ' De nieuwe rector magnificus wijst erop dat het bedrijfsleven veel korter vooruit kijkt dan de tijd die wetenschappers voor werkelijk vernieuwend onderzoek nodig hebben.
Blaauwendraad is zich ervan bewust dat onbegrensde autonomie voor universiteiten ondoenlijk is, en dat onderzoek stevig in de maatschappij geworteld moet zijn. Maar hij stelt dat wetenschappers de uiteindelijke verantwoordelijkheid over het onderzoek moeten houden.
Ook de rector magnificus van de Universiteit Maastricht plaatste gisteren kanttekeningen bij het beleid van minister Ritzen. In een toespraak ter gelegenheid van het 21-jarig bestaan van de universiteit sprak rector J. Cohen, die oud-staatssecretaris van Onderwijs is, vooral zijn zorg uit over de plannen om instituten voor uitmuntend onderzoek te vormen. Ritzen wil een tiental onderzoeksinstituten aanwijzen, die met een forse verhoging van hun budget moeten uitgroeien tot centra voor toponderzoek. Cohen betwijfelt of meer geld automatisch leidt tot een hogere kwaliteit.
Hij vindt het onverstandig dat Ritzen met de onderzoeksinstituten een nieuw instrument in het leven roept om de concurrentie tussen wetenschappers, en daarmee de kwaliteit van het onderzoek, te stimuleren. NWO, de Nederlandse organisatie voor Wetenschappelijk Onderzoek, is volgens Cohen al voldoende uitgerust voor die taak.
Cohen pleit ervoor de instrumenten te gebruiken die NWO ontwikkeld heeft om voortreffelijk onderzoek te stimuleren. Een groep onderzoekers krijgt dan voor beperkte tijd een topstatus en er hoeven geen toponderzoeksinstituten te worden aangewezen.

