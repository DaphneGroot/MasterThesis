Blake en Mortimer.
"Blake en Mortimer" (Frans: "Blake et Mortimer") is een stripreeks, oorspronkelijk van de Belgische auteur Edgar P. Jacobs.
De strip verscheen voor het eerst in het Belgische stripblad "Tintin" in 1946. In Nederland verschenen de verhalen vanaf 1946 in "Kuifje Weekblad" en vanaf 1964 in "Pep/Sjors".
Hoewel de strip is genoemd naar beide hoofdpersonen, is professor Philip Mortimer de belangrijkste hoofdpersoon. Het is Mortimer die vaak in moeilijke situaties belandt, waarna hij hulp krijgt van zijn vriend kapitein Francis Blake. Hun eeuwige vijand, die in bijna alle verhalen opduikt, is kolonel Olrik. Daarnaast spelen er enkele andere vaste personages mee, zoals Olriks handlanger Sharkey en de agent Pradier.
Achtergrond.
Edgar P. Jacobs situeerde zijn verhalen over het algemeen in de tijd waarin hij zelf leefde. De eerste verhalen spelen zich dus af in de jaren 40, terwijl zijn laatste eigen verhaal ("De 3 formules van Professor Satô") zich afspeelt in de jaren 70 van de 20e eeuw.
De zorgvuldige manier van documenteren en de zeer gedetailleerde tekenstijl brachten met zich mee dat er maar een handvol verhalen van Jacobs zelf zijn verschenen. Jacobs had met name veel aandacht voor de inkleuring. Deze inkleuring bepaalt grotendeels de fantastische sfeer die in de verhalen hangt, bijvoorbeeld in "Het Gele Teken" en "S.O.S. Meteoren". De inkleuring komt het beste tot zijn recht bij de publicatie van de verhalen in het weekblad "Pep".
De verhalen die na het overlijden van Jacobs door diverse stripauteurs zijn gemaakt, spelen zich af eind jaren 50 en begin jaren 60. Deze verhalen bevatten in vergelijking met de verhalen van Jacobs zelf meer thrillerelementen en wat minder sciencefiction. Bovendien schuilt er nog wel eens een knipoog in: "Het Voronov-complot" schetst de ontmoeting tussen Paul McCartney en John Lennon.
In 1943/44 verscheen het verhaal "De "U" straal" in het Vlaamse jeugdblad "Bravo". Jacobs had op verzoek van de redacteur het "Flash Gordon"-verhaal afgemaakt dat op dat moment in het blad liep. Door de oorlog kwamen de platen uit Amerika niet meer door en er moest een einde aan het verhaal gemaakt worden. Dat werd goed ontvangen en Jacobs mocht zijn eigen strip maken. Dat werd "De "U" Straal", (met veel "Flash Gordon"-achtige elementen) en bevatte een vroege versie van de hoofdpersonen van de Blake en Mortimer-reeks. Dit verhaal is in 1973/74 geheel hertekend en aangepast aan de eisen van een stripboek (44 platen van 4 strips).
Door Edgar P. Jacobs.
In de Franse taal zijn de twee Zwaardvis- en de twee Piramide-verhalen al in de jaren 60 verschenen in één band, met behoud van een van de twee oorspronkelijke voorplaten. Deze zijn nooit in het Nederlands verschenen. In de jaren negentig is dit herhaald met de vernieuwde inkleuring en met nieuwe voorplaten. Voor de Zwaardvis-omnibus is de voorplaat van een Kuifje-weekblad uit de jaren vijftig gebruikt (de raketbasis) en voor de Piramide is een nieuwe voorkant getekend (Mortimer die door het donkere Egyptologisch Museum rent)
Het aanvankelijk uit 2 delen bestaande verhaal "Het Geheim van de Zwaardvis" werd tussen 1984 en 1986 in 3 delen heruitgegeven. Alle 21 voorkanten die Jacobs voor Kuifje tekende zijn op de toepasselijke plaatsen toegevoegd.
Door andere auteurs.
Vanaf de jaren 90 wordt de serie voortgezet door enkele andere auteurs. De tijdsperiode waarin Blake en Mortimer leven blijft de jaren 50. Wel worden de karakters in deze nieuwe verhalen verder uitgewerkt. Zo wordt in "De Sarcofagen van het 6e continent" verteld hoe het tweetal elkaar ontmoet. Vooral over de jeugd van Philip Mortimer wordt veel uitgelicht. Ook verschijnen enkele nieuwe personages in beeld.
In de Franstalige uitgave is de voorkant van "Het Voronov-complot" al na de eerste druk vervangen door een andere. Hierbij is rekening gehouden met de stijl van Jacobs en de traditie om de hoofdpersonen zo min mogelijk op de cover te tonen.
In 2005 is "Schaduw over het Britse Rijk" verschenen, van Pierre Veys en Nicolas Barral. Deze strip over Philip en Francis is een parodie op Blake en Mortimer waarin veel bekende elementen uit de serie terugkomen. In 2011 kwam een tweede deel getiteld "Een duivelse valstrik" uit. Een derde deel getiteld "S.O.S. Meteorologen" volgde in 2014.
Op 15 november 2006 overleed plotseling tekenaar René Sterne, die samen met Jean van Hamme werkte aan het Blake en Mortimer-album "La Malédiction des Trente Deniers" ("De Vloek van de Dertig Zilverlingen"), dat eind 2006 had moeten verschijnen. Zijn partner, Chantal De Spiegeleer, heeft het verhaal afgetekend.
Jean Van Hamme vermeldde in een interview op ActuaDB als eerste dat in 2012 Yves Sente en André Juillard met een nieuw album (nr. 21) gingen uitkomen. Hijzelf stelde in 2013 met een nieuw album (nr. 22) uit te komen, in samenwerking met Antoine Aubin. Jean Van Hamme zei zelf al jaren dat hij maar 3 verhalen voor Blake en Mortimer zou schrijven, maar suggereerde toch dat hij een vierde zou schrijven. Zijn vrouw vroeg hem al jaren om te stoppen met schrijven, maar ze wilde toch nog één Blake en Mortimer zien. Het verhaal zou over politiek gaan. Uiteindelijk werd deel 22, De Septimus-Golf, niet geschreven door Jean Van Hamme maar door Jean Dufaux.
André Juillard deed aan fans via MarqueJaune.com een oproep om grafisch materiaal uit Reading in Berkshire, Engeland, Valley Thames, vooral van de dokken in 1919 naar hem te sturen. Dit was de eerste aanduiding dat "De Eed van de Vijf Lords" (Blake en Mortimer nr. 21) zich daar afspeelt.
Olrik.
De steeds terugkerende aartsvijand van Blake en Mortimer. Hoewel hij een onverbeterlijke slechterik is, slaagt hij er nooit in zijn vijanden te verslaan. Op het einde van de strips wordt hij meestal ook slachtoffer. Aan het einde van het verhaal "Het geheim van de piramide" wordt hij krankzinnig als straf voor zijn slechte daden. In het volgende verhaal, "Het Gele Teken" maakt dokter Septimus hier misbruik van. In enkele verhalen (zoals "Het raadsel van Atlantis" en "De 3 formules van professor Sato") wordt stellig de indruk gewekt dat Olrik om het leven komt, maar in een volgend verhaal blijkt hij toch weer gewoon te zijn ontkomen; hoe wordt nergens duidelijk. Olriks uiterlijk is gebaseerd op dat van Edgar P. Jacobs zelf.
Nasir.
De trouwe Sikh-bediende van Mortimer. In de latere avonturen komt hij minder vaak voor. In "De Sarcofagen van het zesde continent" keert hij terug als medewerker van de Indiase geheime dienst.
Sharkey.
De vaste handlanger van Olrik. Hij lijkt in een helikopter om het leven te komen aan het eind van het verhaal "De 3 formules van professor Sato".
Kendall.
De politie-inspecteur die Blake en Mortimer helpt gedurende hun avonturen.
Dokter Septimus.
De voornaamste slechterik in "Het Gele Teken", waarin hij de willoos geworden Olrik gebruikt om de volmaakte robotburger van de toekomst te ontwerpen.
Professor Miloch.
Een geleerde die even begaafd als ethiekloos is. In "S.O.S. Meteoren" is hij het brein achter de weerterreur. Hij weet ternauwernood aan de kernexplosies te ontkomen, al raakt hij dodelijk aangetast door straling. In zijn laatste maanden maakt hij een ontregelde tijdmachine, waarmee hij Mortimer in "De Valstrik" als wraak door de eeuwen heen stuurt.
Natasia Wardynska.
Een jonge Russische spionne voor de Britse geheime dienst. In "Het Voronov-complot" wordt ze ontmaskerd, maar ze wordt door de Britten uitgeruild met Olrik. Later gaat ze mee in het avontuur in "Het heiligdom van Gondwana".
Sarah Summertown.
Een knappe brildragende schrijfster en een jeugdliefde van Philip Mortimer. Het tweetal heeft een aantal maanden een relatie wanneer Philip negentien is. In "Het heiligdom van Gondwana" ontmoeten de twee elkaar weer na lange tijd. In "Het Testament van William S." wordt Elisabeth Summertown geïntroduceerd, de dochter van Sarah Summertown. Zij wordt samen met Philip Mortimer de drijvende kracht in het verhaal, en alles suggereert dat Elisabeth eigenlijk een dochter van Philip zou zijn.
Commissaris Pradier.
Het hoofd van de Parijse afdeling van de DST, die Blake en Mortimer bijstaat bij het oplossen van de misdaden in en rond Parijs.
Televisieserie.
In 1997 werden alle tot dan toe verschenen verhalen verfilmd tot een televisieserie van 13 afleveringen, die ieder ongeveer 50 minuten duurden. Van deze 13 afleveringen waren er 4 speciaal voor deze serie geschreven door scenarist Eric Rondeaux.
Film.
Al een twintigtal jaren probeert men in Europa het populaire verhaal "Het Gele Teken" te verfilmen tot een live-action film getiteld "The Yellow M". Hierin zou/zal Gong Li de rol vertolken van de slechte professor. Hoewel de strip voornamelijk door mannelijke figuren is bevolkt, gaf tekenaar Jacobs indertijd zelf aan een vrouwelijke slechterik in de film te willen. Verder zou/zal James Caviezel als Olrik zijn opwachting maken. In het verleden was er ook sprake van Rufus Sewell als Blake.
