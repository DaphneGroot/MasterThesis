	Directie woningbedrijf wil managers ontslaan
	Van onze verslaggever
ROTTERDAM
De directie van het Woningbedrijf Rotterdam wil vijf opstandige managers ontslaan. De vijf staan al een paar maanden op non-actief vanwege hun kritiek op de stijl van leidinggeven van directeur F. Erkens. De gesprekken die de slepende crisis moesten beëindigen, boden geen oplossing.
Volgens de directie is aan de managers gevraagd de aanpak van de directie en de raad van commissarissen te onderschrijven en de strijdbijl te begraven. Daarop is geen duidelijk antwoord gekomen, meent zij. Volgens directeur Erkens gooien de vijf olie op het vuur door te stellen dat 'niet de schorsing van de managers, maar de incompetentie van de directie het probleem is waarvoor een oplossing moet worden gevonden'.
De directie is ook boos omdat de managers in hun brief aan de raad van commissarissen onder meer schrijven: 'Wij hebben gevraagd hoe de raad van commissarissen zelf denkt verder te gaan met een directie die bewijsbaar manipuleert en liegt.'
De directie heeft de steun van vier leden van de raad van commissarissen. Drie andere commissarissen stapten 19 december op omdat zij het niet eens zijn met de wijze waarop de meerderheid van de raad het conflict bij het Woningbedrijf wil oplossen.
Het organisatieadviesbureau GITP heeft op verzoek van de raad van commissarissen de crisis bij het Woningbedrijf onderzocht. Er waren tot voor kort zes managers die gezamenlijk optrokken in hun verzet tegen directeur Erkens. Een van hen heeft om persoonlijke redenen voldaan aan het verzoek van de directie om het conflict te beëindigen.
Het Woningbedrijf Rotterdam verhuurt 37 duizend huizen en is daarmee de op één na grootste woningbouwcorporatie van Nederland. Er werken ruim driehonderd mensen. Twee jaar geleden werd het bedrijf geprivatiseerd. Erkens trad vorig jaar februari aan.
In november luchtten zes leden van het managementteam hun hart in een brief aan de raad van commissarissen. De werkwijze van Erkens omschrijven de managers als 'provoceren, manipuleren en slecht communiceren'. Het managementteam van het Woningbedrijf telt naast Erkens nog tien leden. De adjunct-directeur, twee interim-managers en een manager die binnenkort het bedrijf verlaat, dowen niet aan de revolte mee.

