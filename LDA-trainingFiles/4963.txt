	Van het Ski College krijg je sneeuwbenen
	WILLEN Nederlanders sportief iets presteren in de sneeuw, dan zullen ze zich gedurende langere tijd in een Alpenland moeten vestigen. Dat wist Gratia barones Schimmelpennick van der Oye al in de jaren dertig. Haar ouders bezaten een chalet in het Oostenrijkse Kitzbühl. Een meisje van haar stand werd uiteraard niet geacht te werken, dus kon ze zich de gehele dag aan de edele skisport wijden. Ze skiede, vertelde ze jaren later aan Sport International, in een rokje. 'Alleen als het ijzig was, kleedde ik me in plusfour. Ik hield niet zo van die fladderende broeken.'
Ihre Tochter hat ein ausserordentliches Talent, kregen haar ouders te horen van Oostenrijkse kenners. In speciaal gebreide truien met rood-wit-blauw op de mouwen won ze de beroemde Arlberg-Kandaharrennen. In 1936 nam ze deel aan de Olympische Winterspelen in Garmisch-Partenkirchen. De veertiende plaats stelde ietwat teleur, maar ze was dan ook gevallen.
De barones stopte daarna met skiën, want 'er waren nog andere dingen te doen'. Jaren later, gevraagd of er ooit nog Nederlandse skiërs op het internationale podium zouden staan, zei ze: 'Je zult je langdurig in een Alpenland moeten vestigen, je zult deel moeten uitmaken van een team, met uitstekende trainers, eersteklas begeleiding, medische verzorging. Zolang dat kader er niet is, hoef je niet te rekenen op een plaats bij de top.'
Of de Nederlandse Ski Vereniging naar de raadgevingen van de barones heeft geluisterd, is niet bekend, maar dankzij het Nederlandse Ski College in Altenmarkt is aan de meeste voorwaarden van Schimmelpennick van der Oye voldaan. Nederlandse, talentvolle tieners kunnen in het Oostenrijkse dorp vele maanden per jaar onder begeleiding in de echte sneeuw trainen. 's Zomers werken ze aan hun conditie in Papendal. Het gehele jaar door volgen ze een gewone Nederlandse, al dan niet aangepaste schoolopleiding.
In 1986 was er al sprake van een Nederlands Skilyceum in Altenmarkt, waar vooral rijkeluiskinderen werden 'gedumpt', om de woorden van de huidige bondscoach Marcel Looze te gebruiken. 'Dat waren meestal geen echte talenten. Ouders kochten hun kinderen in.' Er werd veel geskied, maar topsporters leverde de school niet af. Echte talenten, zoals Mascha Hellenbrand, ontbeerden rijke ouders en konden dus niet naar het Salzburgerland.
De tijden zijn voorbij dat wintersport louter en alleen aan volk met blauw bloed of veel geld is voorbehouden. In 1988 werd in Altenmarkt begonnen met het Ski College dat dankzij een grote sponsor, Volvo, ook toegankelijk werd voor 'gewone' kinderen.
Rob Uijen, als hoofdbestuurslid van de NSV verantwoordelijk voor het reilen en zeilen in Altenmarkt, vertelt dat nu 'talent de basis voor acceptatie vormt'. Uijen, directeur van een instelling voor jeugdwelzijn: 'Mede dankzij Volvo en ondersteuning van NOCNSF is geld niet langer de norm.'
Was het in de eerste jaren beleid om kinderen vanaf elf jaar op te nemen, nu worden talenten pas vanaf hun veertiende aangenomen. 'Dan zijn ze voorbij de wiebelleeftijd, dan weten ze beter wat ze willen. Laat ze eerst nog maar flink oefenen op kunstbanen in Nederland en aan regionale competities deelnemen. Met speciale snowcamps halen we ze trouwens ook veel naar de echte sneeuw.'
Nederland zal nooit een grote ski-natie worden, zegt Günther Gerhard, de Oostenrijkse hoofdcoach van de Nederlandse ski-selectie, maar met enige regelmaat zouden er zeker Holländer in de Top-30 van wereldbekerwedstrijden kunnen staan. 'En dat zeg ik heus niet omdat ik in dienst van de Ski Vereniging ben.'
Hij verwijst naar Harald de Man (ex-leerling in Altenmarkt) die deze week goed presteerde op het NK in Flachau en zich al eerder kwalificeerde voor het WK, volgende maand in het Italiaanse Sestrieres. Samen met Gerhard wachtte De Man deze week in spanning op de limieten voor de Winterspelen van Nagano, die nog steeds niet bekend zijn.
Gerhard, in zijn nauwelijks te volgen Oostenrijkse dialect: 'In mijn vaderland is skiën een grote sport, dat zal het bij jullie nooit worden, daar is het vooral breedtesport. Laten we vooral realistisch blijven. Kleine kinderen gaan hier in Oostenrijk 's ochtends naar de Volksschule, en nemen 's middags de lift naar boven om te skiën. In Nederland gaan ze voetballen, schaatsen of korfballen.
'Maar gelukkig zijn er borstelbanen en kunstsneeuwbanen, dat is altijd beter dan tien maanden helemaal níet skiën. Daardoor kan de achterstand wel verkleind worden en kunnen sommige talenten naar de top doorstromen. Het ski-college is ook een goed initiatief. Let wel, de Nederlandse top zal altijd smal zijn, en nooit zo breed worden als in mijn land of Zwitserland, waar tientallen goede skiërs strijden om enkele startbewijzen voor WK's of Winterspelen.'
In Altenmarkt, rechts van de weg naar Graz, ligt het Volvo Ski College. 'Het is een beetje een rommeltje', zegt Roel Hünneman. Hij is verantwoordelijk voor de dagelijkse gang van zaken in het witte gebouw, waar de Nederlandse skischool is gevestigd. 'Het zijn vandaag wedstrijddagen, vandaar.' In het nabijgelegen Flachau wordt het NK-skiën gehouden. Het zijn zware dagen voor de talentjes.
Op de banken liggen kinderen in trainingspak televisie te kijken. In de gang staat een groot aantal oranje gekleurde skischoenen. In de keukenkast vooral Nederlandse produkten, pannenkoek-meel, dozen met Bastogne-koeken en enkele emmertjes frites-saus. 'Ik ben hier de moeder, ik kook tweemaal per dag en doe de was.'
Hünneman (42) is afkomstig uit het jeugdwelzijnswerk, was een tijdlang huisman in zijn eigen gezin en werkt nu al weer zes jaar in Altenmarkt. 'Ik ben hier vanaf eind november tot maart, als de kinderen er ook zijn.' De rest van het jaar verblijven ze op het sportinternaat in Papendal.
Er heerst een pittig regime. Minimaal een uur per dag moet er huiswerk gemaakt worden. 'De vijfjarige havo doen ze hier in zes jaar, vwo is voor de meesten te zwaar.' Verder is het vooral trainen en trainen. 'En vergeet ook het materiaal-onderhoud niet. De kinderen moeten minstens een uur per dag hun ski's waxen en verzorgen.' In het Wachsraum in de kelder staan tientallen ski's opgesteld. 'Ieder kind op het Ski College heeft toch zeker acht, negen paar.'
Voor een sociaal leven is nauwelijks tijd. De skischolieren staan 's ochtends vroeg op: trainen, eten, video-analyse, leren. Ze vallen 's avonds uitgeput weer op bed. 'Het hangt van de leeftijd af, maar het is half negen óf half tien.'
Sinds de analoge schotelantenne niet meer bruikbaar is, kan er niet langer naar Goede Tijden, Slechte Tijden gekeken worden. 'We hebben vaak met het eten op schoot zitten kijken, nu is het leven weer wat rustiger.'
Werkte Hünneman voorheen met moeilijk opvoedbare kinderen, nu heeft hij jongeren onder zijn hoede, die 'ook niet helemaal normaal zijn. Dat kan ook niet als je topsporter wilt worden. Dan zal je toch een wat egocentrische inslag moeten hebben.'
Anouk van Quartel (15) is scholiere aan het college. Afkomstig uit Dordrecht, skiede ze al op zevenjarige leeftijd wedstrijden op de baan in haar woonplaats. Het talent was aanwezig: 'Maar ik ben lui, trainde thuis te weinig, maar sinds ik hier ben móet ik wel. Hier krijg ik sneeuwbenen.' En met resultaat. Tijdens het recente NK behaalde ze genoeg punten om aan de Jeugd-Olympiade in Zweden te mogen meedoen.
Op de kamers is het een prettige chaos. 'Een keer per week moet de boel aan kant, want dan ga ik stofzuigen', zegt Hünneman. Posters van de Back Street Boys, stapels achteloos neergegooide sportkleding, een kluwen medailles op een tafeltje.
Jongens en meisjes slapen gescheiden, steeds met z'n tweeën op een kamer. Liefdesrelaties tussen de leerlingen worden niet getolereerd. Dat gaat niet binnen de groep, zegt Hünneman. 'Zodra ik iets merk, ga ik er meteen tussen zitten.'
Trainers hebben hun eigen kamers, vaak met eigen geluidsinstallaties en televisie. 'Een beetje privacy is af en toe wel nodig.' De Oostenrijkse hulptrainers hebben zich aan de Nederlandse situatie aangepast: op hun kamer hangt een levensgrote poster van Tatjana Simic.
Heimwee naar huis is er alleen in geval van dipjes. Als je last hebt van een vervelende blessure bijvoorbeeld, zegt Anouk van Quartel. 'Dan tel je de dagen af. Als je nergens last van hebt is het ook zwaar, maar je kunt wél elke dag skiën. En daar ben ik nu eenmaal gek van.'
Ze hoopt ooit in de voetsporen treden van Gratia barones Schimmelpennick van der Oye te treden. Ze legt de lat hoog: 'Deelname aan Olympische Spelen.' Iets wat nog bitter weinig Nederlandse skiërs, buiten de illustere barones, is gelukt.
Mocht het onverhoopt niet lukken, dan wordt ze zeker géén skileraar. De hele dag met toeristen werken, nee, dat lijkt haar niks.

Foto
	Anouk van Quartel slalomt naar beneden. FOTO WIM HENDRIKS/WFA

