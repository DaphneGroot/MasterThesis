	FIFA weigert De Bilde dispensatie te verlenen
PSV moet hopen dat de Belgische voetbalbond de schorsing van Gilles de Bilde snel korter maakt. Maar de kans daarop is klein, en dus zal de nieuwe aanwinst van Anderlecht, die dinsdag trots werd gepresenteerd door de Eindhovense club, pas met ingang van volgend seizoen inzetbaar zijn.
De wereldvoetbalbond (FIFA) voelt er namelijk niets voor de Belgische international toestemming te geven dit seizoen nog voor PSV in actie te komen. Volgens de internationale reglementen kan dit ook niet, aangezien de speler tot 31 maart is geschorst.
Formeel kan De Bilde pas na die datum zijn contract van viereneenhalf jaar bij PSV tekenen. Hij mag dat niet doen tijdens zijn strafperiode. Spelers die gedurende het lopende seizoen nog elders in actie willen komen, moeten echter vóór 7 maart al een nieuwe verbintenis ondertekenen.
De regel dat geschorste spelers niet elders mogen tekenen is sinds 1994 van kracht. De FIFA kwam ermee, nadat langdurig geschorste spelers hun club verlieten en in het buitenland gingen spelen.
De Bilde werd vorige week woensdag geschorst voor de klap die hij op 21 december uitdeelde aan Krist Porte van Eendracht Aalst. De aanvaller verwondde zijn tegenstander hierbij zwaar in het gezicht.
De Bilde heeft nog tot komende woensdag de tijd om in beroep te gaan tegen de straf. In eerste instantie wilde Anderlecht dat niet. Mogelijk krijgt de Belg van zijn nieuwe werkgever een ander advies.

