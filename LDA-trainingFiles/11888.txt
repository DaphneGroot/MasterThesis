Denktank.
Een denktank is een organisatie van adviseurs, wetenschappers of commentatoren die zich in een bepaald onderwerp verdiepen en daarover publiceren. Denktanks focussen op maatschappelijke en politieke problemen en proberen een advies te formuleren hoe dit probleem opgelost kan worden. Doorgaans zijn denktanks onafhankelijk van politieke partijen of andere organisaties, maar zij kunnen ook een instrument zijn van een bepaalde lobby.
In de Amerikaanse politiek wordt veel gebruikgemaakt van denktanks om de politieke koers te bepalen. Ook in Brussel zijn gerenommeerde denktanks gevestigd die zich richten op de beïnvloeding van de EU-politiek. In Nederland en België zijn denktanks dikwijls gelieerd aan een politieke partij maar onafhankelijk bij formuleren van hun standpunten.
