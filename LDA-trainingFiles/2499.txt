	od te boek
	Met het thema 'Mijn God' begeven de uitgevers zich op het terrein van de kerken. Deze zijn de verkondigers van Gods Woord, vooral ook omdat niemand anders dat nog wilde doen. Voor de moderne mens van na de Verlichting was God dood, want overbodig. Deze mens leerde de natuur te doorgronden en te beheersen, en nam zijn lot in eigen hand. De maatschappij werd geseculariseerd en God moest zich terugtrekken binnen de muren van het kerkgebouw.
Daar leidde Hij een steeds eenzamer bestaan, want de gelovigen lieten het afweten. In de kerkbanken zat nog slechts een handvol getrouwen, en in de ontvolkte binnensteden vielen kerken zelfs ten offer aan de slopershamer.
Dat God nu weer een thema is geworden voor schrijvers en zo is teruggekeerd in de boekwinkels, moet voor de kerken een vreemde gewaarwording zijn. Aan het eind van de twintigste eeuw ontdekt de mens dat zijn geluk niet volmaakt is, dat er iets ontbreekt aan zijn bestaan, en hij herontdekt God. Maar deze nieuwe belangstelling voor God vertaalt zich niet in een stormloop op de kerken, ook al zijn die thans wat minder leeg dan vroeger. Voorlopig leeft God vooral in het boek.
Het thema 'Mijn God' lijkt te bevestigen dat het opperwezen thans meer wordt gezien als een God die het individu helpt zichzelf te verwezenlijken, en niet als een God die zich openbaart in de gemeenschap van mensen. 'Waar twee of meer mensen in mijn Naam verenigd zijn, ben Ik aanwezig', staat ergens in de Bijbel.
Maar voorzichtigheid is geboden. Want de uitdrukking 'mijn God' komt in de Bijbel 119 maal voor. Dat heeft de Amsterdamse studentenpredikant Bernard Rootmensen ontdekt via zijn computer, zo blijkt uit de eenmalige krant Waar vind ik 'mijn' God. Deze krant van de Samen op Weg-kerken (de Hervormde Kerk, de Gereformeerde Kerken en de Evangelisch-Lutherse Kerk) vormt een belangrijk onderdeel van het project 'God te boek', waarmee de genoemde kerken inhaken op het thema van de Boekenweek.
Benadrukt wordt dat 'God te boek' niet moet worden gezien als een zich afzetten tegen het thema van de Boekenweek. De Samen op Weg-kerken vonden echter dat zij, nu het overal gonst van God en religie, niet mochten zwijgen, zegt Corinth van Schaik, die het project cordineert. 'We willen de mensen iets aanbieden in de trant van: kijk, dit is er ook en dat is waardevol. Dan loop je gauw het risico van: och gut, die kerken moeten zo nodig. We waren heel blij dat we hier een aanknopingspunt hadden om te laten zien dat het niet alleen maar kommer en kwel in de kerken is. We willen laten zien dat het ook leuk kan zijn.'
'God te boek' doet dat via de al genoemde krant, waarin onder meer interviews staan met Renate Dorrestein en Bernard Rootmensen, en die een oplage heeft van een miljoen. Verder zijn er een setje poziekaarten, posters en een speciaal cadeautje voor jongeren, bestaande uit een kleine cd en een diskette. Sinds de start van het project rinkelt de telefoon van Corinth van Schaik in Leusden onophoudelijk. 'De respons uit het land is omvangrijker dan verwacht.'
Dit betekent niet dat alles wat nu rond God en religie gebeurt, de zegen heeft van de Samen op Weg-kerken. Rootmensen heeft het in dat verband over het 'Ratelband-optimisme'. Van Schaik: 'Dat irriteert mensen, ook buiten de kerk. Die zeggen dan: ja, als het zo simpel ligt. Dus een zekere scepsis mag je best aan de dag leggen.'
Maar al te streng willen de Samen op Weg-kerken niet zijn. Al die belangstelling voor God buiten de kerken om noopt de kerken ook kritisch naar het eigen godsbeeld te kijken, meent Rootmensen in Waar vind ik 'mijn' God. Het thema van de Boekenweek, aldus de dominee, 'kan dan ook als een flinke portie huiswerk voor de kerken worden opgevat. Anders gezegd: de kerken moeten ook de hand in eigen boezem steken.'
Voor Van Schaik is de Boekenweek een mooi moment om te laten zien dat de kerken niet meer 'zo stoffig en belegen' zijn. 'Mensen tussen de dertig en veertig jaar beginnen weer wat serieuzer behoefte te krijgen aan participatie binnen de kerk. Voor de kerken is het een uitdaging in te spelen op de leefwereld van die mensen, die zo totaal verschilt van hoe het vroeger was.'
Jan Luijten

Foto
	Poziekaart in het kader van de actie 'God te boek'.

