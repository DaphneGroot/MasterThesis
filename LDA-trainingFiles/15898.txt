Algemeen Nederlands Persbureau.
Het Algemeen Nederlands Persbureau BV (ANP) is het grootste Nederlandse persbureau.
Jaarlijks levert het ANP ruim 160.000 nieuwsberichten en 600.000 foto's. Het persbureau verzorgt dagelijks tientallen radio-uitzendingen en videoreportages. Het beeldarchief van het ANP omvat 2,5 miljoen dia's en een digitaal archief met 2 miljoen beelden. Ook is het persbureau eigenaar van de beeldarchieven van KIPPA en Benelux Press.
Het ANP is gevestigd in Rijswijk en heeft redacties in Amsterdam (economie, stad en entertainment), Den Haag (politiek), Rotterdam (stad), Utrecht (regio), Eindhoven (regio) en Brussel (politiek). Het persbureau heeft ruim 250 medewerkers in dienst, onder wie 160 journalisten, en gebruikt daarnaast nieuws en foto's van internationale persbureaus en correspondenten.
In Nederland vertegenwoordigt het ANP de persbureaus Agence France Presse (AFP), Deutsche Presse-Agentur (DPA), EFE (Spanje) en Belga (BelgiÃ«).
Geschiedenis.
In de beginjaren van de radio in Nederland werd de nieuwsvoorziening verzorgd door het Persbureau M.S. Vaz Dias. De Nederlandse dagbladen maakten zich in die tijd zorgen over het feitelijke monopolie dat de grote particuliere persbureaus hadden, en streefden naar het opzetten van een nationaal persbureau zoals dat in vele andere Europese landen gebruikelijk was. Daarop werd op 11 december 1934 de stichting Algemeen Nederlands Persbureau opgericht door de Nederlandse Dagbladpers (NDP).
In 2000 werd de stichting omgezet in een BV. In 2003 kocht NPM Capital, de participatiemaatschappij van het familiebedrijf SHV, een belang van 70 procent in het persbureau van onder meer de krantenuitgevers PCM Uitgevers, Telegraaf Media Groep en Wegener. De investeerder verkocht in 2004 daarvan 15 procent weer door aan investeringsmaatschappij Halder, een dochter van de Gewestelijke Investeringsmaatschappij voor Vlaanderen (GIMV). NPM gunde het management van het ANP een belang van 10 procent.
In 2007 stapten de Nederlandse dagbladuitgevers uit het ANP en verkochten zij hun resterende belang van 30 procent aan NPM, Halder en de leiding van het persbureau. De belangen van NPM en Halder kwamen hierdoor ieder op 43,75 procent. Het management van het ANP hield daarna een belang van 12,5 procent.
Sinds 29 oktober 2008 is er een databank online waarin alle ANP-radiobulletins vanaf 1937 zijn op te zoeken.
Op 28 mei 2010 nam Vereniging Veronica, via investeringstak V-Ventures, alle aandelen van het ANP over.
