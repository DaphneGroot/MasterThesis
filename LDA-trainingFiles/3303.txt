	Pavarotti brengt de hemel een halfuur op aarde
	Van onze verslaggever
Hein Janssen

AMSTERDAM
Twee Italiaanse toeristen, mannen met gespen op hun schoenen, waren stomverbaasd. Tijdens hun korte verblijf in Amsterdam belandden ze eerst in de Koninginnedag-gekte en vervolgens begrepen ze dat er
's avonds nog voldoende kaartjes waren voor Pavarotti. Ja, voor hun Pavarotti nota bene, waarvoor je in Itali zelfs op de zwarte markt geen kaartje kunt krijgen.
Voor vijftig gulden konden ze nu naar binnen. Bij de uitgang van de metro zouden ze nog voordeliger af zijn geweest. Daar boden een paar jochies, die op deze feestelijke dag eigenlijk hadden moeten zaklopen, clandestien kaartjes voor veertig gulden aan.
Het Pavarotti-concert woensdagavond in de Amsterdam Arena was niet uitverkocht, bij lange na niet. De organisatie hield het op 25 duizend verkochte kaartjes, maar volgens medewerkers van de Arena zijn er niet meer dan 20 duizend bezoekers geweest. De Amsterdamse lokale televisiezender AT5 had zelfs in zijn Koninginnedag-uitzending vanaf het Rembrandtsplein honderden vrijkaartjes weggegeven, mits men antwoord kon geven op vragen als: aan welk oog is prinses Christina blind? Ook een fout antwoord werd beloond.
Een beetje zuur was het wel voor de echte Pavarotti-fan die voor een redelijke plaats honderd gulden moest neertellen. Maar toen de tenor eenmaal op het podium stond, waren alle sores verdwenen. Want los van die met twintigduizend meter doek afgedekte tribunes, los van het poppenhuiseffect dat zelfs van zo'n kolossale man een zingende Pinkeltje maakt, los van de blikken klank van het Il Novecento Orkest, los van het feit dat van het twee uur durende concert de maestro zelf hoogstens een half uurtje zong, ja, los van dat alles was deze Pavarotti-happening bijna net zo heilig als de dienst van een gebedsgenezer. Diezelfde gewijde sfeer, diezelfde ademloze aandacht. Misschien is Pavarotti dat ook wel, een genezer van zielepijn, een zanger die met zijn van God gegeven stem heel even de hemel op aarde brengt.
Pavarotti zong aria's van Verdi, Puccini, Mascagni en Leoncavallo, benevens een paar Italiaanse liederen. De spontane toegift was al uren van tevoren aangekondigd. Het hardst gewerkt werd er echter door het orkest, het Philharmonisch Koor Toonkunst en Andrea Griminelli die uit zijn fluit muziek toverde die vroeger te horen was in de reclame voor Sunsilk-shampoo.
Pavarotti zong n aria speciaal voor onze jarige vorstin: Donna non vidi mai uit Manon Lescaut van Puccini. Wim Kok zat in de skybox te glunderen, met naast hem Hans Wijers. Verder liep er in de categorie 'bekend' veel geblondeerd snoepgoed uit Aalsmeer rond. Het gewone volk had gouden oorbellen (de vrouwen) en mobiele telefoons (de mannen).

Foto
	Luciano Pavarotti zingt in de Amsterdamse Arena. FOTO GUUS DUBBELMAN - DE VOLKSKRANT

