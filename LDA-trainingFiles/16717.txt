Cannes.
Cannes is een stad in Zuid-Frankrijk met 73.234 inwoners (2010). Cannes ligt vlak bij Nice aan de Côte d'Azur (Middellandse Zee) in het departement Alpes-Maritimes.
In Cannes wordt jaarlijks in mei het filmfestival van Cannes gehouden.
Geografie.
Cannes ligt aan de Côte d'Azur en is bekend vanwege de zandstranden, dit in tegenstelling tot Nice dat kiezelstranden heeft.
Geschiedenis.
Vanaf de Middeleeuwen tot aan het begin van de 19e eeuw was Cannes een klein stadje, dat voornamelijk afhankelijk was van de visvangst.
Ten noorden van Cannes lag Le Cannet, een verkleinwoord van Cannes, dat dus 'klein Cannes' betekent. Het oorspronkelijke bergdorpje bestaat nog steeds, maar is in de verdrukking gekomen van de in de jaren zestig gebouwde flats, waardoor Le Cannet is vastgebouwd aan Cannes.
Vanaf ongeveer 1830 werden vanwege het milde subtropische klimaat door Franse en buitenlandse aristocraten vakantiehuizen gebouwd in de omgeving, waarmee Cannes geleidelijk veranderde in een centrum voor de internationale jetset. Nog steeds kent Cannes in het achterland villa's uit de Jugendstil, "châteaux", veelal vervallen, die eraan toe zijn te worden gerenoveerd.
Lord Henry Peter Brougham (1778-1868) wordt gezien als verantwoordelijk voor de groei van Cannes. Hij was een getalenteerde en gerespecteerde Britse politicus, die Cannes in 1834 'ontdekte', toen hij, samen met zijn dochter op de vlucht voor de pest, naar Italië reisde. Hij kocht grond in de omgeving en gebruikte zijn contacten in de Franse politiek bij de ontwikkeling van de Franse Rivièra. Mede op initiatief van Engelse investeerders werd langs de hele Franse kust de spoorbaan aangelegd.
Cannes kende oorspronkelijk geen zandstranden. Nadat 'buiten de stad' le Suquet, de oude kern van Cannes op de berg, door Engelse investeerders zand voor de fundamenten van hotel Carlton was uitgegraven, ontstond zo het eerste kunstmatige zandstrand van Cannes. Daar verdiende Cannes veel aan, wat maakte dat projectontwikkelaars er gingen bouwen. Met name in de jaren zestig en '70 van de 20e eeuw is Cannes in rap tempo volgebouwd in de bouwstijl van die tijd.
Demografie.
Onderstaande figuur toont het verloop van het inwonertal (bron: INSEE-tellingen).
Economie.
Het toerisme is voor Cannes een belangrijke bron van inkomsten. Het filmfestival van Cannes, dat jaarlijks in mei wordt gehouden, is een belangrijk evenement voor de filmindustrie, dat voor de eerste maal plaatsvond in 1946. Het wordt gehouden in het Palais des Festivals et des Congrès aan het begin van de boulevard La Croisette.
In 2007 werd de 60e verjaardag van het festival herdacht. Er is tevens een jaarlijks terugkerend televisiefestival, dat in de laatste week van september wordt uitgezonden.
Het gebied rondom Cannes heeft zich ontwikkeld tot een hightech gebied. Het technologiecentrum Sophia Antipolis ligt in de gemeente Valbonne, in de heuvels boven Cannes.
Cannes is de eerste congresstad van Frankrijk. In 1922 vond in Cannes de Conferentie van Cannes plaats. Elk jaar in maart trekt de MIPIM, de grootste onroerend-goedbeurs ter wereld, circa 25.000 bezoekers. Jaarlijks zijn er congressen op het gebied van muziek, geluidsdragers en IT-technologie. Daarnaast is Cannes gastheer voor het Cannes Lions International Advertising Festival en is er jaarlijks een grote botenshow.
Mede vanwege deze congressen wordt de buurt gevuld met cafés, restaurants en hotels, waaronder de beroemde en dure hotels Carlton en Martinez.
Vervoer.
In Cannes is een internationaal treinstation Cannes. Hiervandaan vertrekken TGV's richting Nice en Lyon-Parijs. Een ander station is Cannes-La-Bocca.
In het stadscentrum wordt het vervoer geregeld door elektrische bussen, de E-LO, terwijl met een bus met open dak tussen het Hôtel de Ville en het Palm Beach Casino kan worden gependeld.
Cannes heeft bij de afslag Cannes/La Bocca een eigen vliegveld voor kleine vliegtuigen. Het internationaal vliegveld Nice ligt op 20 minuten rijden; het internationale vliegveld bij Marseille ligt op 1,5 uur rijden.
