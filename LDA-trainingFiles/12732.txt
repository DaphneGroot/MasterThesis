Brilvogels.
Brilvogels (Zosteropidae) zijn een vrij grote familie. De familie telt 125 soorten.
Kenmerken.
Brilvogels danken hun naam aan de opvallende ring van witte veertjes rond hun oog. Ze hebben een niet al te grote, iets omlaaggebogen, spitse snavel en een tong met een borstelige punt en kleine, afgeronde vleugels. Het verenkleed, dat bij beide geslachten gelijk is, is geelgroen. De lichaamslengte varieert van 10 tot 13 cm.
Leefwijze.
Hun voedsel bestaat voornamelijk uit honing en fruit, maar ook insecten staan op het menu. Het zijn erg behendige kleine vogeltjes. Ze bouwen een vrij compact nest in de vork van een tak.
Verspreiding.
Deze betrekkelijk kleine, tropische zangvogels komen voor in een groot gebied dat reikt van Afrika, Azië tot Polynesië, Nieuw-Guinea en Australië in bossen, aan bosranden en in tuinen, van zeeniveau tot 3000 meter. De meeste vogels zijn standvogels.
