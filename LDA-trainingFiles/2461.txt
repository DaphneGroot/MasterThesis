	Virtueel, maar wel zo echt mogelijk
	Raymond Le Gu, regisseur bij John de Mol Produkties, raakt beroepshalve pas een beetje opgewonden als het Journaal, boegbeeld van stabiliteit, op Toy Story begint te lijken. Maar een stripfiguur als nieuwslezer, beseft Le Gu, is wellicht wat te veel gevraagd van kijkers die toch het liefst hun eigen, vertrouwde wereld over het scherm zien trekken. Te ruige achtergrondjes uit de computer, te ijle 'virtuele decors', worden niet geaccepteerd.
En dus, zegt Le Gu, laat hij zijn computers decors genereren die meer op de alledaagse werkelijkheid lijken dan ze van zichzelf doen. Mist zo'n synthetische achtergrond de diepte van een echt decor? Geen nood, de al te scherpe lijnen worden opzettelijk wat schemerig gemaakt. Want de kijkers zijn nu eenmaal gewend aan beelden die minder scherp zijn naarmate ze dieper worden. Le Gu kan er van harte om lachen.
Vorig jaar augustus zijn hij en zijn collega Walter Siegers, net als Le Gu van huis uit regisseur, in dienst gekomen van John de Mol Produkties. Ze namen hun intrek in de voormalige maquette-kamer van het NOB, en kregen drie jaar de tijd voor de introductie en ontwikkeling van virtuele televisie, een verzamelnaam voor alles wat computers aan graphics, animaties, nep-sets en elektronische acteurs kunnen voortbrengen.
Le Gu, die een eeuwigheid geleden al 'virtuele sets' maakte voor Sesamstraat en in de jaren tachtig betrokken was bij het Amsterdamse productiebedrijf De Beeldenstorm, ging naar De Mol nadat ElectroGig het loodje had gelegd. Dat door hem in 1990 opgerichte bedrijf was enige jaren toonaangevend op het gebied van virtual reality, maar miste de boot toen de naaste concurrenten werden overgenomen door de Amerikaanse miljardenbedrijven Microsoft en Silicon Graphics.
Volgens Le Gu was het besluit om ElektroGig niet te verkopen, toen dat in 1994 nog mogelijk was, 'een inschattingsfout'. Hij wilde wel, maar andere aandeelhouders, zegt hij, zagen het bedrijf liever zelfstandig blijven. Dat mislukte, waarna ElektroGig alsnog werd overgenomen door de Belgische multimedia-producent Verdima. De restanten van zijn bedrijf leiden volgens Le Gu inmiddels een slapend bestaan.
Met Siegers maakt Le Gu overigens nog steeds gewoon virtuele decors. Business Update van RTL 5 Nieuws & Weer is het eerste programma dat van hun behendigheid profiteert. Presentatrice Elleke van Doorn staat op een met blauw zeil afgedekte vloer, en praat in het niets tegen een immens grote, half rond lopende blauwe wand. Over zo'n chroma-key achtergrond kan een ander beeld worden geschoven. Dat mag een weerkaart zijn, zoals we al jaren gewend waren, maar ook een complex pseudo-decor van glazen wanden.
Anders dan wat de kijker gewend is van het weerpraatje - een weerman die vooral niet te veel moet bewegen voor zijn statische kaart -, gedragen de decors van Le Gu en Siegers zich als realistische sets. Als Elleke van Doorn een stukje loopt, beweegt haar digitale wereld gewoon mee. Als een camera een andere positie inneemt, van helemaal links naar helemaal rechts, verandert automatisch ook het perspectief van de computer.
Volgens Le Gu en Siegers is Business Update het eerste televisieprogramma dat met virtuele decors werkt en niettemin door een 'gewone' ploeg mensen wordt gemaakt. In de digitale studio, ooit ingericht voor Sport 7, bereiken zij met hun techniek ondertussen dat de decors akelig realistisch worden. De creatieve mogelijkheden nemen toe, terwijl de kosten omlaag kunnen: aan deze decors komt geen timmerman meer te pas, een detail dat op het laatste moment niet bevalt, wordt in een oogwenk gecorrigeerd, en dure studioruimte wordt niet meer gehuurd om de verf te laten drogen, maar alleen om daadwerkelijk iets op te nemen.
De techniek, zegt Le Gu, is overal bruikbaar. 'Je kunt er ook drama mee doen, maar dan krijg je een ander soort televisie. Of het allemaal niet erg artificieel wordt zo? Ik vrees dat we die grens lang geleden al gepasseerd zijn, nog voordat Fred Emmer op televisie kwam. Tv is toch helemaal bedrog? Eigenlijk doen we met die decors weer een stap terug naar het Hollywood van de jaren dertig.'
De belangrijkste kwaliteit van het computerdecor lijkt vooralsnog de prijs te zijn, de mogelijkheid om zuiniger te gaan werken. Le Gu: 'We zullen de komende jaren tweemaal zo veel productie moeten gaan draaien tegen de helft van de kosten. Want er komen steeds meer kanalen bij op televisie, terwijl de budgetten niet toenemen, in ieder geval niet navenant en vermoedelijk helemaal niet.'
Maar opmerkelijk blijft dat de virtuele decors zo verrassend dicht tegen de werkelijkheid moeten aanleunen. Le Gu zegt dat hij maar een fractie van de technische mogelijkheden kan gebruiken: 'Iedereen blijft doen wat-ie ook al analoog deed. Ik heb me daar volstrekt bij neergelegd. Al die artefacten uit de analoge wereld moet je simuleren op de computer. Het zal wel duren tot een volgende generatie tv-kijkers voordat dat verandert.'
Henk Blanken

Foto
	Raymond le Gue (links) en Walter Siegers; Eigenlijk zijn virtuele decors een stap terug naar het Hollywood van de jaren dertig. FOTO NOB FOTO Als Elleke van Doorn beweegt, beweegt haar virtuele decor van Business Update mee. FOTO RTL 5

