Docent.
Een docent of docente is in Vlaanderen een academische titel. In Nederland wordt de term "docent" gebruikt als algemene naam voor onderwijzers en leraren: mensen die onderwijs verstrekken; universitair docent (ud) is in Nederland een ambt, niet een graad. Het woord "docent" is afgeleid van het Latijnse woord "docere" (onderwijzen).
Vlaams Gemeenschap.
Docent is in de Vlaamse Gemeenschap de laagste graad van het zelfstandig academisch personeel (ZAP) in het universitair onderwijs. Een docent moet houder zijn van de graad van doctor. Hij of zij kan later benoemd worden tot (achtereenvolgens) hoofddocent, hoogleraar en gewoon hoogleraar. Als zelfstandig academisch personeel staan docenten niet onder supervisie van hoofddocenten of (gewoon) hoogleraren. Docenten kunnen optreden als promotor van een doctorandus. De aanspreektitel van docenten is professor.
De rang van een docent is te vergelijken met die van "assistant professor" in het Amerikaanse systeem en universitair docent in het Nederlandse systeem.
