	Benali's 'Bruiloft aan zee' is 'best wel een Marokkaans boek geworden'; 'Literatuur moet ernstig zijn, dacht ik toen nog'
	Van onze verslaggeefster
Judith Koelemeijer

LEIDEN
Het is eigenlijk allemaal een 'uitvloeisel van zijn slaapverhalen'. Abdelkader Benali (21) kan moeilijk in slaap komen. Sluit hij zijn ogen, dan wervelen de associaties door zijn kop. Eindeloos 'zagen en plakken', een niet te stoppen 'woorddiarree'. Om rustig te worden, vertelt hij zichzelf verhalen.
Soms heeft hij wel drie films tegelijk lopen. Hij is nu verwikkeld in een verhaal over de beroving van een bank in Tokyo. De hele Japanse maffia houdt zich ermee bezig, er wordt een tunnel gegraven; het duurt nog wel een aantal nachten voordat hij die bank van de ondergang heeft gered. 'Als je ouder wordt, komen er ook nog allemaal bespiegelingen doorheen.'
Zo gaat het ook als hij schrijft. Hij gaat achter de computer zitten in zijn rommelige, kleine studenten-zolderkamer in Leiden - tweezitsbank pal naast bureaustoel en tafel, boekenkast met Rushdie, Joyce en Grunberg, aan de muur affiches met de nominaties voor de Libris Literatuur Prijs - en de woorden borrelen en bruisen als vanzelf omhoog. 'Ze gaan met me op de loop, hebben een eigen logica.'
Hij is weer aan het schrijven, hij wil wel wat laten lezen. Taaloefeningen zijn het, gesprekken met hemzelf: 'Potverdrie dubbelkes, hier is nog met geen droog brood wentelteefjes van te maken. Alle gekheid op een stokje broer, nar van de week, aanklager en beklaagde, illegale en legale tegelijkertijd, maar wat zeg je?' Hij experimenteert, de inhoud komt later wel, hij is toch nog te jong voor serieuze boodschappen: 'Wat ik vandaag schrijf, is morgen weer pass.' Het is 'wielrennen', op weg zijn en de juiste 'kadans' te pakken krijgen. Zoeken naar zijn 'eigen' stem, en die andere stem, die politiek correcte 'slagroomstem' van de buitenwereld, het zwijgen opleggen.
Als ze er bij uitgeverij Vassallucci niet om hadden gevraagd, had hij nooit een boek geschreven. Dan was het bij geklad in schriftjes - 'Toen ik jong was schreef ik al over Piet en Jan op zoek naar de schat' -, fantaseren en meedoen aan literaire wedstrijden gebleven. In de zomer van 1995, hij werkte in de slagerij van zijn vader in Rotterdam, kwam er een brief van de uitgever: of hij verhalen op wilde sturen. Hij was opgevallen met zijn eerste prijzen bij wedstrijden van De Kunstbende en El Hizjra. 'Ik dacht eerst: wat willen ze in godsnaam van me, wat zijn dat voor charlatans? Ik heb mijn meest serieuze verhalen op de bus gedaan. Literatuur moet ernstig zijn, dacht ik toen nog.'
Zeven maanden werkte hij aan zijn debuut Bruiloft aan zee, zijn studie geschiedenis deed hij erbij. Hij had gedroomd dat hij op een bruiloft in Marokko was, iedereen ervandoor ging, en hij alleen overbleef. 'Dat leek me een prachtig uitgangspunt. Als verteller creer je een probleem, een gordiaanse knoop die je moet ontwarren. Dat is de lol van het schrijven. Ik had, tot ik bij het slot kwam, geen idee hoe het boek zou eindigen.'
Bruiloft aan zee werd het humoristische, soms ronduit hilarische verhaal over een bruidegom die op de dag van zijn bruiloft naar zijn hoerenliefje vlucht, en de uitgehuwelijkte Hollands-Marokkaanse bruid en haar familie in verwarring achterlaat. In een originele stijl, boordevol taaltrucjes, verhaspelde spreekwoorden, herhalingen en Nederlandse liedjes, vertelt Benali over emigrantendromen die uiteindelijk illusies blijken te zijn. Het protserige huis dat de familie in Marokko laat bouwen, valt onder hun ogen uit elkaar; op de van het Hollandse tuincentrum meegebrachte plastic stoelen kan geen bruiloftsgast fatsoenlijk zitten. Het feest mislukt hopeloos. Niet de maagdelijke bruid, maar de geile bruidegom zal bloeden in de huwelijksnacht.
De jury van de Libris Literatuur Prijs noemde het 'het belangrijkste literaire debuut van 1996', en nomineerde hem met groten als Claus, Voskuil en A.F.Th. van der Heijden. En dat terwijl het boek eigenlijk al 'weg' was. Twee recensies had hij gehad, daarna was het stil geworden. 'Laat ze maar roesten', had hij gedacht. Nu maakt hij kans op honderdduizend gulden - al weet hij zelf zeker dat Wanda Reisel zal winnen -, treedt hij op in praatprogramma's op radio en televisie, en wordt hij geacht een mening te hebben over zaken als 'Marokkaanse probleemjongeren' en 'hoe het boek ontvangen is in zijn gemeenschap'.
'Ze doen alsof ik met die gemeenschap verbonden ben als met een politieke partij. Ik weet toch ook niet wat d christelijke of joodse gemeenschap van mijn boek vindt? Maar ik heb tegen mezelf gezegd: Abdel, niet dichtklappen, dat is geen goede tactiek. Zet de knop om en ratel wat gemeenplaatsen af.' Je moet wel je 'marktwaarde' kennen, vindt hij.
Abdelkader Benali is nooit echt bezig geweest met zoiets als een 'dubbele identiteit en moraal'. 'Ik zat niet met mezelf in de knoop, was geen Marokkaan die Mohammed heet maar zich liever Giovanni noemt.' Hij ging naar de Mavo, de Havo en het Atheneum en werkte, als oudste zoon in een groot gezin, elke dag na schooltijd bij zijn vader in de slagerij. Hij voetbalde met zijn vrienden, liep hard, of zat thuis te niksen. 'Ik lag op bed, keek naar het plafond en fantaseerde. Ik dacht als een alchemist hele systemen uit, maar piekerde nooit: waar sta ik, waar ga ik naar toe.'
Toch is Bruiloft aan zee 'best wel een Marokkaans boek geworden'. Een boek over verschillen in mentaliteit, cultuur. Maar niet omdat hij zo nodig 'zijn ziel wilde blootleggen'. 'Het had net zo goed over bruine bonen kunnen gaan.' Hij schrijft geen 'bekentenisliteratuur'. 'In de Nederlandse, calvinistische traditie horen jonge schrijvers zich af te zetten, maar ik kan niet uit wrok of frustratie schrijven. Met een doornkluwen op mijn kop val ik stil. Ik kan niet zeggen: uithuwelijken is kut en boontje komt om zijn loontje. Dan ben je in twee zinnen klaar. Een verhaal wordt pas goed als je over je frustratie heen bent, een lichte toon kan treffen. Het is leuk het universum pootje te lichten, met een sardonisch plezier de dingen op zijn kop te zetten.'
Hij is 'besmet' door zijn achtergrond, zegt hij. Het is toch jammer dat men, ook na zijn dood, altijd zal zeggen: Abdelkader Benali werd in Ighazzazen geboren en kwam op zijn vijfde naar Nederland? Altijd zal hij de schrijver van de 'tweede generatie' zijn, altijd zal hij te maken hebben met 'politiek correcte stromingen'. Terwijl hij het liefst 'bokkensprongen' maakt achter zijn computer; hoog en vrij en aan geen tijdsgeest gebonden.

Foto
	Abdelkader Benali. FOTO DANIEL KONING - DE VOLKSKRANT

