Puiflijk.
Puiflijk is een dorp dat sinds 1818 onder de gemeente Druten in het land van Maas en Waal valt, in de Nederlandse provincie Gelderland. Het dorp heeft 1225 inwoners (per 1 januari 2006).
De zelfstandige gemeente Puiflijk werd op 1 januari 1818 opgeheven en bij Druten gevoegd.
Op het verhoogd liggende oude kerkhof staat een tufstenen toren, een restant van een oude kerk. Deze was ten tijde van de Republiek der Zeven Verenigde Nederlanden in beslag genomen door de gereformeerden, hoewel de meerderheid van het dorp rooms-katholiek was. De dorpsbewoners kerkten dan ook in een schuilkerk, een schuur in het dorp, waar ook mensen uit onder andere Druten heen gingen. De huwelijken moesten – voor de rechtsgeldigheid – wel voor de protestantse dominee worden gesloten, omdat er geen gemeentehuis of iets dergelijks was waar dat kon. In de Franse tijd is de kerk zodanig beschadigd, dat alleen de toren er nog staat. In 1816 werd elders in het dorp een nieuwe kerk gebouwd, die op zijn beurt in 1868 werd vervangen door de huidige Sint-Johannes de Doperkerk, een neogotisch werk van architect Carl Weber.
