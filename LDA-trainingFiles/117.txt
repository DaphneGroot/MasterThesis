	XTC-net zou worden geleid via ambassade van Indonesië
	Van onze verslaggever
AMSTERDAM
 Justitie beschikt over informatie dat twee medewerkers van de Indonesische ambassade in Den Haag een groep leiden die zich bezighoudt met de export van XTC-tabletten naar Indonesië. Het gaat om de secretaris van de handelsattaché en een diplomaat met de rang van kolonel. Zij zouden gebruik maken van diplomatieke post en personeel van de Indonesische luchtvaartmaatschappij Garuda.

Avocaat N. Meijering, die een van XTC-smokkel verdachte Indonesische piloot verdedigt, citeerde donderdag voor de Amsterdamse rechtbank letterlijk uit processen-verbaal van de Criminele Inlichtingen Dienst. Officier van Justitie A. Mooy ging er niet op in, maar bestreed de onthullingen evenmin.
De verdenkingen tegen de diplomaten vormen mogelijk de achtergrond van een oplopend geschil tussen Nederland en Indonesië over de arrestatie van de piloot. Afgelopen dinsdag gaf de Indonesische ambassade een persverklaring uit waarin het vermoeden werd uitgesproken dat Nederland 'verborgen politieke doeleinden' heeft en 'het goede imago' van Indonesië wil beschadigen.
De ambassade reageerde op berichten over de mogelijke betrokkenheid van eigen diplomaten bij XTC-smokkel. Eerder had de regering in Jakarta officieel geprotesteerd tegen de arrestatie en de daaropvolgende behandeling van de piloot. De 49-jarige man zou zijn mishandeld, wat door de Amsterdamse politie wordt ontkend.
De verdachte Mohammed S., gezagvoerder op een Boeing-747 van Garuda, werd in september op weg naar Schiphol aangehouden. Hij droeg een smokkelvest, waarin ruim zesduizend XTC-pillen zaten. Op basis van informatie van een tipgever, die '1500' wordt genoemd, werd de piloot geruime tijd geschaduwd. Officier van justitie Mooy zei dat S. al langer als koerier fungeerde.
Gisteren was er voor de rechtbank een zogeheten 'pro-forma'-zitting, waarop Mooy meer tijd vroeg voor het strafrechtelijk onderzoek. Volgens de aanklacht tegen S. wordt hij niet alleen beschuldigd van drugssmokkel, maar ook van deelname aan een criminele organisatie. Het ontmantelen van die organisatie vergt meer tijd.
Advocaat Meijering verzette zich tegen het langer in voorlopige hechtenis houden van Mohammed S. Zijn cliënt zou in de val zijn gelokt. Volgens de raadsman zijn alle beschuldigingen slechts gebaseerd op de gegevens van één anonieme getuige: informant '1500'.
Meijering uitte zijn twijfels over de betrouwbaarheid van de informatie. Uit een verhoor van rechercheurs die met de zaak belast zijn, was hem duidelijk geworden dat er niets was gebleken van contacten met ambassadepersoneel. Meijering zei de indruk te hebben dat 'bepaalde krachten' de zaak willen opblazen. Hij sloot niet uit dat er een opzet was om zowel de piloot als de Indonesische ambassade en Garuda-Airlines te beschadigen.
Hij vertelde dat het hoofd van het rechercheteam diverse malen tegen Mohammed S. had gezegd dat de schoonzoon van president Suharto bij de XTC-smokkel betrokken was. De advocaat vreesde dat de 747-gezagvoerder klem kwam te zitten in een hoger politiek spel.
De rechtbank wees het verzoek om opheffing van de voorlopige hechtenis af. Het strafrechtelijk onderzoek is met maximaal drie maanden verlengd.


