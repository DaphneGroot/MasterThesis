Cole Porter.
Cole Porter (Peru (Indiana), 9 juni 1891 – Santa Monica (Californië), 15 oktober 1964) was een Amerikaans componist en songwriter. Zijn bekendste stukken zijn onder andere de musicals "Kiss Me Kate" (1948) (gebaseerd op William Shakespeares stuk "The Taming of the Shrew") en "Anything Goes". Daarnaast heeft hij ook een aantal nog steeds populaire songs geschreven, waaronder "I Get a Kick Out of You", "Night and Day", "Let's Do It (Let's Fall in Love)", "I Love Paris", "True love", "Begin the Beguine", "So in Love", "Too Darn Hot", "In the Still of the Night", "Easy to Love", "You're the Top", "It's Delovely", "I've Got You Under My Skin", "Ev'ry Time We Say Goodbye" en "Don't Fence Me In".
Hij stond bekend om zijn spitsvondige teksten met onverwachte wendingen en originele rijm ("delightful" rijmt bijvoorbeeld op "de-lovely").
Levensloop.
Porter werd geboren in Peru in de staat Indiana. Hij speelde al vanaf jonge leeftijd de piano, en studeerde later aan de Yale-universiteit. Na zijn studie ging hij naar Parijs om daar muziek te studeren. Zijn liedjes en musicals brachten hem al snel succes. Zo voert Woody Allen hem op in "Midnight in Paris" (2011), gespeeld door Yves Heck.
Hij was een tijdgenoot van onder meer Irving Berlin en George Gershwin.
Door een ongeluk in 1937 werden zijn benen verbrijzeld waardoor hij vrijwel geheel kreupel werd, maar hij bleef componeren.
Hij ontmoette Linda Lee Thomas in Parijs in 1918. Zij was een rijke gescheiden vrouw die een aantal jaren ouder was dan hij. Ze trouwden in 1919 ondanks het feit dat Porter homoseksueel was. Het huwelijk bracht beide partners voordelen: Porter kon de schijn van een heteroseksuele relatie ophouden en Thomas hield toegang tot de betere kringen.
De Porters verhuisden van Parijs naar Venetië, van daar naar New York en uiteindelijk naar Hollywood, waar het gemakkelijke (grote) geld lokte en waar Cole Porter voor MGM de muziek voor vele films schreef. In die tijd nam de kwaliteit van zijn werk – ook tot zijn eigen ongenoegen – af en mede daarom verliet hij Hollywood weer. Ook het openbaar worden van zijn homoseksuele relaties ondanks zijn huwelijk bespoedigde zijn vertrek uit Hollywood.
Cole Porter en zijn vrouw gingen aan het begin van de jaren dertig (enige tijd) uit elkaar, nadat Porters homoseksualiteit meer en meer openbaar werd toen zij in Hollywood woonden. Zij bleven echter getrouwd en hun – naar de mening van zijn biografen – gelukkige huwelijk hield stand tot zijn vrouw overleed in 1954.
In 1958 moest zijn rechterbeen geamputeerd worden. Daarna verloor hij zijn levenslust en daarmee zijn creativiteit.
Cole Porter overleed in 1964 en ligt begraven in zijn geboorteplaats tussen zijn vader Sam Porter en zijn vrouw Linda.
Stukken.
"What is this thing called love"
