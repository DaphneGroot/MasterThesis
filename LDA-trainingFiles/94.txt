	Journalistiek krijgt rol in proces-Johan V.
	Van onze verslaggever
AMSTERDAM
De vijftiende dag in het proces rond Johan V., alias de Hakkelaar, werd de dag van de journalistiek. Verslaggevers van De Telegraaf kwamen in de rechtszaal zwaar onder vuur te liggen na een publicatie over het schaduwen van de advocaten van de Hakkelaar door de politie. Die informatie zou afkomstig zijn van bij het Landelijk Rechercheteam (LRT) gestolen computers. Een verzoek journalist J. de Haas van het dagblad op te roepen als getuige werd gisteren door de rechtbank afgewezen.
Volgens de ochtendkrant bevatten twee bij een inbraak bij het LRT in Zeist op 16 december gestolen draagbare computers 'zeer geheime onderzoeksgegevens' over het Hakkelaar-onderzoek. Het politieteam is gespecialiseerd in financieel onderzoek. In computerdocumenten zou onder meer te lezen zijn dat de advocaten van V., vader en zoon Moszkowicz, geruime tijd geschaduwd werden door de politie. Advocaat G. Spong, raadsman van medeverdachte Koos R., de 'chef incasso' van de Hakkelaar, zou bij een zoektocht naar twee getuigen in het buitenland zijn gevolgd door rechercheurs.
Het Landelijk Bureau Openbaar Ministerie (LBOM), verantwoordelijk voor het LRT, liet in de loop van de ochtend weten dat de gestolen computers geen informatie bevatten dat enige advocaat door de politie is geobserveerd. Het LRT heeft bovendien, aldus het OM, nooit onderzoek gedaan naar de bende van de Hakkelaar.
Strafpleiter B. Moszkovicz wilde desondanks weten of hij is gevolgd. De rechtbank zou in dat geval het OM niet ontvankelijk moeten verklaren. Johan V., Koos R. en Bertus K., verdacht van grootschalige hasjhandel, zouden dan vrijuit gaan.
De Amsterdamse officier van justitie M. Witteveen noemde het krantenbericht 'baarlijke nonsens'. Volgens verslaggeefster E. Verhey van Vrij Nederland, die het OM achter de schermen volgt, werd gistermorgen 'laconiek gereageerd op het bericht'. 'Witteveen is gewoon doorgegaan met werken aan zijn requisitoir van aanstaande maandag. Maar er was ook enige verbijstering over waar zo'n bericht vandaan komt.'
Verslaggever De Haas vertelde in de wandelgangen dat het verhaal was gebaseerd op 'betrouwbare bronnen'. Naar de misdaadverslaggevers van De Telegraaf liep vorig jaar enige tijd een onderzoek van justitie in Haarlem. O. Dros, chef van het Kernteam Randstad-Noord en -Midden, sprak tijdens zijn verhoor door de parlementaire enquêtecommissie Opsporingsmethoden het vermoeden uit dat de criminele wereld via de media 'zand in de machine' wil gooien. Door verspreiding van foutieve, maar belastende informatie worden medewerkers van justitie en politie beschadigd. Het 'manipuleren van de media' werd door Dros betiteld als 'contra-strategie' van criminelen tegen opsporingsautoriteiten. Het onderzoek leverde niets op.
Een verzoek van advocaat Spong om verslaggever De Haas als getuige een toelichting te laten geven op de publicatie van gisteren werd afgewezen. De rechtbank nam genoegen met de verklaring van het OM. De advocaten zeiden 'enigszins gerustgesteld' te zijn, maar kondigden aan nog eigen onderzoek te zullen verrichten.
Rechter F. Lauwaars bracht zelf een artikel van Het Parool ter sprake over een vermeend geheim deel van het procesdossier. De advocaten Spong en Mols, die wel beschikten over dat deel, spraken tot ongenoegen van de voorzitter in het artikel over 'ernstige aantasting van de openbaarheid van het strafproces'.
Het OM gaf gisteren antwoord op vragen van rechtbank en verdediging over de kroongetuigen. Kroongetuige F. Abbas bleek ondanks een internationaal opsporingsbevel in 1994 via Schiphol te zijn verdwenen naar een onderduikadres in Jordanië. Officier F. Teeven noemde het opsporingssysteem van Interpol 'niet waterdicht'. De marechaussee controleert luchtreizigers steekproefsgewijs.
In Utrecht zijn woensdag vier personen aangehouden op verdenking van heling van bij het LRT gestolen materiaal. De inbrekers zijn nog niet aangehouden.

Foto
	Johan V. werd vrijdag in een gepantserde wagen vanuit Vught naar Amsterdam vervoerd. Plannen om hem voortaan per helikopter te vervoeren stuitten op luchtziekte van V.. FOTO JOEP LENNARTS

