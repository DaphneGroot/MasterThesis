	'De samenwerking met Jan is het belangrijkste'
	DE Tour de France was een week op gang toen Rudy Pevenage voor de Belgische televisie werd genterviewd. Het ging over Jan Ullrich en Bjarne Riis, zoals het toen steeds over Jan Ullrich en Bjarne Riis ging. Rudy Pevenage draaide om de hete brij heen, zoals altijd.
De verslaggever, ten einde raad, vroeg Pevenage te zwijgen. Hij moest alleen in gelaatsuitdrukking antwoorden. Bij de naam van Jan Ullrich glimlachte hij, bij de naam van Bjarne Riis lachte Pevenage zijn tanden bloot.
Rudy Pevenage, assistent-ploegleider, kan het zich anderhalve week later nog goed herinneren. 'Toen wist ik in mijn achterhoofd al dat ik verkeerd lachte. Om de druk zo lang mogelijk bij Jan weg te houden heb ik toen zo veel mogelijk over Bjarne gesproken.'
Hotel l'Equipe in Morzine herbergt Telekom, de grote winnaar van de Tour de France, en Banesto, de grote verliezer van de Tour. Een Spaans meisje probeert door het matglas van de ontbijtzaal het profiel van Abraham Olano te herkennen. Franse meisjes drukken een handkus op de foto van Jan Ullrich in de hal van het hotel.
Het is dinsdagochtend 22 juli, de Tour verlaat de Alpen en lijkt beslist. Rudy Pevenage heeft tijd voor een kopje koffie en de ontspannen vaststelling dat de ploeg een mooie Tour achter de rug heeft. 'Ideaal verlopen voor ons.'
Er zullen verderop in die week nog een paar bedrijfsongevalletjes volgen. Bjarne Riis zal zijn derde plaats verspelen en Jan Ullrich zal in de Vogezen kwetsbaar blijken.
Maar de truien hebben morgen in Parijs dezelfde kleur als vorig jaar. Erik Zabel staat voor de tweede keer in het groen op de Champs-Elyses, op de gele trui prijkt ook weer de naam van de grote communicator uit Duitsland en Rudy Pevenage hoeft niet langer om de hete brij heen te draaien: het is ideaal dat er een Duitse borstkas in schuil gaat.
'Eigenlijk wist iedereen bij ons de dag voor Andorra al hoe laat het was', zegt Pevenage. In de rit naar Loudenvielle bleef Ullrich in het wiel van concurrent Virenque, terwijl Riis moest lossen.
'Niet dat we Bjarne toen al moesten vergeten. Maar hij heeft toen zelf alles omgedraaid en gezegd dat Jan de kopman moest worden.' Bjarne Riis is volgens Rudy Pevenage een grote meneer. 'Hij zegt niet veel, maar als hij wat zegt, is het er bovenop. Allez, zo zijn er niet veel.'
Maar Ullrich verdient volgens hem ook krediet. 'Hij heeft het spel naar Loudenvielle eerlijk gespeeld. 'Ik denk dat hij de ploeg nog meer aan elkaar heeft gesmeed door zijn correcte gedrag. Was hij gaan doorrijden, dan stond hij nu niet in het geel. Iedereen zei toen dat het stom was geweest om Jan zo lang in te tomen. Maar het is juist gelukkig dat we dat hebben gedaan.'
De tactiek was volgens Pevenage niet anders geweest als Ullrich en Riis in het klassement op dat moment nog aan elkaar gewaagd waren geweest. 'Dan hadden we toch de rollen moeten omdraaien. Virenque zagen we vooraf als de grote concurrent. Daar moest hij op reageren. Jan heeft daar perfect gereden.'
Ullrich reageerde op dat moment als een kandidaat-winnaar, niet als een knecht die zijn kopman in de steek liet. Pevenage: 'In feite zijn we met een dubbel kopmanschap aan de Tour begonnen.'
Hoe zonnig de toekomst van Jan Ullrich er ook uit ziet, Pevenage tempert de verwachtingen. 'Het is nu allemaal rozengeur en maneschijn. Bij ons zeggen ze: het wiel draait maar in n richting. Op het moment staan we bovenaan, maar het zal toch ook wel een keer terug naar onderen draaien.'
De overmacht waarmee Jan Ullrich de Tour heeft gewonnen, mag groot zijn, maar het is wel de overmacht van een 23-jarige. Veel is nog onzeker, van een nieuwe patroon mag niet gesproken worden. 'Dan moet hij hem eerst nog maar eens een keer winnen. Zo rap gaat dat niet, h? Oppassen dat hij niet gaat vliegen.'
De ploegleider rekent dat de komende maanden tot zijn belangrijkste taak. 'Er komt nu zoveel op hem af en de pers in Duitsland, dat is veel Bild Zeitung. Die zoeken de suspense, zal ik maar zeggen. We moeten Jan daar zoveel mogelijk voor afschermen. Hij is dat niet gewoon. Het zal niet gemakkelijk zijn, maar gelukkig kan Jan goed relativeren.'
Op zoek naar zwakke punten bij de nieuwe Tourwinnaar werd in deze Tour vaak gewezen naar zijn capaciteiten als daler. Pevenage vindt dat onzin. 'Je ziet hem naar beneden gaan met Virenque en dat is een van de beste dalers. En die heeft enorm veel risico genomen. Dat Jan hem die zondag in de Alpen moest laten gaan, kwam doordat hij met die carbonwielen reed. Als je gewoon daalt, kan dat best. Maar als je moet gaan rijden aan de limiet, dan wordt het een probleem omdat ze licht zijn. De dag erop heeft Jan geen risico's genomen. Dat hoeft ook niet met zes minuten vorsprong.
'Maar als wij tijdens de training in het voorjaar die bergen afrijden, dan zijn Zabel en Riis de beste. Maar daarna is het Ullrich, hoor. Hij is echt geen slechte daler.'
Rudy Pevenage noemt zich de vertrouwenspersoon van Jan Ullrich. 'Toch wel, ja. Niet dat ik elke dag aan de telefoon hang om te vragen hoe hij geslapen heeft. Maar als hij problemen heeft, belt hij me. En als ik iets vermoed, bel ik hem.'
Hij had vorig jaar als eerste in de gaten dat Jan Ullrich naar de Tour moest. 'Ik zag hem rijden in de Ronde van Zwitserland en ik heb onmiddellijk met Walter gebeld. Ik zeg: Jan moet de Tour rijden. Walter zegt: de selectie is al gemaakt. Ik zeg: dan moet Meinert er maar uit. Walter zegt: dat heb ik nog nooit gedaan. Ik zeg: dan zal het de eerste keer zijn, echt het zal moeten.'
Wat moest, dat gebeurde. Jan Ullrich werd tweede in het klassement en was de steun en toeverlaat van Bjarne Riis in diens jacht op de gele trui.
De werkverdeling tusssen Walter Godefroot en Rudy Pevenage is een lastige. Godefroot is de baas die vooral thuis aan het regelen is, Pevenage is de assistent die steeds met de wielrenners in contact staat. Alleen bij grote evenementen, zoals de Tour de France, neemt Godefroot het commando over. 'Dat geeft wel eens problemen, ja. De renners hebben toch meer vertrouwen in mij. Maar Walter zal altijd eerst met mij praten, voordat hij met de renners overlegt.'
Voor deze Tour heeft Pevenage veel met Jan Ullrich gesproken. Cruciaal was een gesprek in de auto op weg naar de Classique des Alpes. 'Ik heb tegen Jan gezegd: ge gaat naar de Tour om een goede Tour te rijden, niet om hem te winnen. Als je met het gevoel gaat van: ik moet hem winnen, dan ga je hem niet winnen. De Tour is z¢ lastig.'
Pevenage volgt Ullrichs ontwikkeling sinds diens aanstelling bij Telekom op de voet. 'Pas op, hij kent de wereld. Hij maakt misschien een verlegen indruk, maar dat is hij niet. Hij is alleen geen grootspreker.
'Ik denk dat het aan zijn opvoeding in het oosten te danken is dat hij zo goed luistert. Die jongens uit het oosten die moet je gewoon bevelen geven. Wij denken altijd: ze zijn beroepsrenner, ze weten wat ze moeten doen. Maar je moet het elke dag weer zeggen, want dat zijn ze gewoon. Als ik 's ochtends tegen Jan zeg: vandaag rijden wij voor Bjarne, dan doet hij dat ook. Bij ons in het westen zullen de renners automatisch van tactiek veranderen als dat nodig is. Zij doen dat niet uit zichzelf.'
Dat maakt het werk van de ploegleider anders. 'Aan de ene kant moet je meer uitleggen. Aan de andere kant wordt het ook gemakkelijker. In onze mentaliteit moet je nogal eens problemen oplossen die je niet voorzien hebt. Nu worden de orders opgevolgd die je geeft. Enfin, als je dan verkeerde orders geeft, is het uw probleem.'
Rudy Pevenage vindt het wel plezierig zo. 'Ik zou niet graag met Cipollini in de ploeg rijden. Het is een goede kameraad, maar als je negen renners hebt met zijn wensen en verzuchtingen, dan moet het wel heel moeilijk zijn als sportbestuurder.'
De ploeg zal volgend jaar vrijwel identiek zijn aan die van dit jaar. 'Iedereen heeft in principe een doorlopend contract. Er komen een paar jonge renners bij. Holm en Kummer gaan waarschijnlijk met pensioen en Lafis zal ook niet blijven.'
Jan Ullrich wel en Rudy Pevenage ook. 'Ik heb veel ambitie voor een eigen ploeg, maar dat zal vanzelf wel een keer komen. Het belangrijkste is nu dat ik met Jan kan blijven samenwerken. Jan zegt tegen mij: Rudy, wij blijven altijd tezamen, maar in mijn achterhoofd weet ik dat je in mijn stiel rekening moet houden met het slechtste. Als je dat niet doet, dan ga je kapot.'

Foto
	Rudy Pevenage FOTO COR VOS

