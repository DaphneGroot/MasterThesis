	Gemeente Gendt heeft eigen Watergate-affaire
	Van onze verslaggever
Mac van Dinther
 ARNHEM
Klein is de gemeente, groot het schandaal. In de Betuwse gemeente Gendt, ruim zevenduizend inwoners, is hevige opwinding ontstaan over afgeluisterde telefoongesprekken tussen een wethouder en een plaatselijke aannemer. In die gesprekken zouden afspraken zijn gemaakt over grondaankoop voor een nieuwbouwproject.
Watergate in een Waaldorp. Burgemeester T. Van Casteren kan er niet om lachen. 'Hier wordt geprobeerd iemand kapot te maken. Het zijn opgeklopte verhalen, er is helemaal niets aan de hand.'
Het zaakje is vorige week in gang gezet door het huis-aan-huisblad De Krant dat citaten afdrukte uit een telefoongesprek tussen wethouder van economische zaken W. Rosmulders en projectontwikkelaar A. Spoeltman. Daarin wordt de suggestie gewekt dat de gezagsdrager en de zakenman onder een hoedje spelen bij grondaankoop.
In het gesprek komt onder meer een fruitteler ter sprake die grond bezit waarop de nieuwbouw is gepland. Letterlijk zegt Rosmulders dan: 'Omdat de burgemeester tegen hem heeft verteld dat ik de bron was, moet ik effe de binding met jou niet hebben. Laten we alleen maar bellen. Ik kom niet bij jou.'
Wethouder Rosmulders ontkent niet dat hij telefonisch contact heeft gehad met Spoeltman. Ook het citaat klopt. 'Dat maakt het zo ernstig. Daaruit moet ik aannemen dat er inderdaad gesprekken zijn afgeluisterd en opgenomen.'
De suggestie dat er iets wordt bedisseld tussen hem en Spoeltman is volgens hem echter onjuist. 'Dat zijn wilde geruchten. Ik heb gehandeld in het belang van de gemeente.' Wat Rosmulders precies bedoelde in het citaat, wil hij alleen uitleggen aan de gemeenteraad.
Een redacteur van De Krant liet weten dat het gesprek is afgeluisterd door een inwoner van Gendt. Diezelfde persoon zou over 'tientallen banden' beschikken met telefoongesprekken van plaatselijke politici en gezagsdragers. Wie die persoon is, weet alleen de redacteur.
'Het is hoogst irritant', aldus Rosmulders. Dit is gewoon crimineel gedrag. Op die manier wordt politiek bedrijven wel heel moeilijk.' Hij heeft aangifte gedaan bij de politie. Zelf is de wethouder zich van geen kwaad bewust. 'Ik heb geen enkel schuldgevoel, anders was ik wel afgetreden.'
De Gendtse PvdA en de 'Lijst Joost', een plaatselijke partij, zijn daar niet van overtuigd. Volgens PvdA-fractievoorzitter M. Bles lijkt het erop dat er wel degelijk iets is bedisseld. Het kan zijn dat de aannemer grond wil aankopen die de gemeente later weer voor veel geld moet overkopen.
Het is een kwestie die in meer plaatsen speelt. Overal in Nederland stuiten gemeenten bij de uitvoering van nieuwbouwplannen op projectontwikkelaars die willen meeprofiteren. Om grondspeculatie tegen te gaan, is nog niet zo lang geleden een wet ingevoerd die gemeenten het voorkeursrecht geeft bij de aankoop van grond.
Misschien hebben de wethouder en de aannemer daarover afspraken gemaakt, aldus Bles. 'Dat is niet duidelijk. Des te meer reden om opheldering hierover te krijgen.' Omdat B en W niet snel genoeg met een bevredigende verklaring kwamen, wendde de oppositie zich tot de commissaris van de Koningin in Gelderland, Kamminga.
Het resultaat is dat er donderdag een openbare raadsvergadering wordt gewijd aan het onderwerp. Rosmulders heeft beloofd dan uitleg te geven. Burgemeester Casterman twijfelt niet aan zijn integriteit. 'Er is niets onoorbaars gebeurd. Wij staan pal achter de wethouder.'

