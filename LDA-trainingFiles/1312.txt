	Nederlandsche Bank verkoopt in geheim eenvijfde goudvoorraad
	Van onze verslaggever
AMSTERDAM
De Nederlandsche Bank heeft de internationale goudhandel opnieuw verrast. In de loop van vorig jaar heeft de bank in het geheim geleidelijk eenvijfde van de goudvoorraad verkocht. De verkoop heeft de bank 3,8 miljard dollar (6,4 miljard gulden) opgeleverd.

Dat bedrag wordt toegevoegd aan de deviezenreserves en kan nu rentedragend worden belegd. Dat leidt tot een blijvende winststijging van 250 miljoen gulden per jaar. De Nederlandsche Bank draagt de winst jaarlijks af aan de schatkist.
Bankpresident Duisenberg bracht zijn collega's zondagavond in Bazel op de hoogte van de goudverkoop. In de Zwitserse stad vindt op het opgenblik een bijeenkomst plaats van de BIB (Bank voor Internationale Betalingen), de bank van de centrale banken. De koper van het goud blijft onbekend, omdat de Nederlandse centrale bank bij de transactie, net als vier jaar geleden, gebruik heeft gemaakt van bekende goudhandelaren in Londen als Rothschild, Morgan Guarantee en Swiss Bank Corp. Zij hebben het goud gekocht van De Nederlandsche Bank en in plukjes doorverkocht.
Volgens een woordvoerder van De Nederlandsche Bank liggen aan het te gelde maken van een deel van de goudvoorraad geen diepere monetaire motieven ten grondslag. 'Goud is goud. Wij hebben een gigantische hoeveelheid en het levert geen rente op. Het is een puur commeriële transactie.'
De goudvoorraad van de Nederlandsche Bank bedroeg na de verkoop van 400 ton in 1993 nog 1352 ton. Ditmaal is 300 ton op de markt gebracht, zodat de voorraad is teruggelopen tot 1052 ton, ofwel ruim 84 duizend baren goud. 'Zelfs na deze transactie zijn we nog het zesde goudland ter wereld. We hebben zelfs nu nog 300 ton meer in de kluis dan Japan.'
In feite verhuist er echter geen enkel broodje goud uit de Amsterdamse kluizen van De Nederlandsche Bank, waar slechts een deel van de voorraad ligt opgeslagen. 'De rest ligt verspreid over diverse continenten', zegt de woordvoerder. Een deel ligt in Londen en Washington, maar ook in Canada en Australië wordt Nederlands goud bewaard. 'Er wordt niets fysiek overgebracht. De overdracht gebeurt via earmarking - er komt een ander stempeltje op.' De verkochte 300 ton bestaat uit 24 duizend goudstaven van 12,5 kilo.
De goudvoorraad staat op de weekstaat van De Nederlandsche Bank gewaardeerd op ruim 15 miljard gulden. Dat komt neer op een boekwaarde van 13.900 gulden per kilo. De verkoop leverde echter een kiloprijs op van 21.400 gulden. De opbrengst van 6,4 miljard bestaat daardoor voor 2,2 miljard aan boekwinst. Na de afronding van de transactie in februari staat de goudvoorraad nog in de boeken voor een kleine 11 miljard gulden, maar de werkelijke waarde ligt zo'n acht miljard gulden hoger.
Het aandeel van goud in de goud- en deviezenreserves van De Nederlandsche Bank loopt door de verkoop terug naar bijna 31 procent.

