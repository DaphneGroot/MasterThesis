	EEN KWESTIE VAN DIPLOMATIE Herbie Hancock en Wayne Shorter maakten een duo-cd in de huiskamer
	ALS TWEE LEVENDE jazzlegenden een duoplaat uitbrengen, is dat interessant nieuws. Als die plaat indringende muziek bevat die uitstijgt boven een vrijblijvend all-star onderonsje, is dat een gebeurtenis. Herbie Hancock en Wayne Shorter hebben met 1+1 zo'n plaat gemaakt, tien duetten voor vleugel en sopraansaxofoon die zowel in hun emotionele directheid als hun doordachte verfijning duidelijk maken waarom deze twee muzikanten al bijna veertig jaar aan de top staan. Als de aanleiding tot de cd dan ook nog eens een stuk van een jonge Nederlandse jazzcomponist blijkt te zijn, de ballad Memory Of Enchantment waarmee Michiel Borstlap vorig jaar de Thelonious Monk/ BMI Composers Competition won, is dat reden genoeg om af te reizen naar Hamburg voor een ontmoeting, vergezeld van de prijswinnaar, die zich sinds deze erkenning door het jazz-pantheon voortbeweegt op een roze wolk.
Toen Hancock (57) en Shorter (63) vorig jaar november de compositie van Borstlap uitvoerden tijdens het gala Celebrating America's Music in Washington, zeiden zowel deelnemend gitarist Pat Metheny als presentator Bill Cosby na afloop: Dat was prachtig, jullie moeten samen een plaat opnemen. 'Het was bijna of je dat stuk voor Wayne en mij hebt geschreven', vertrouwt Hancock de componist toe als ze elkaar voor het eerst na dat concert weer zien.
Memory Of Enchantment is slechts n van de hoogtepunten van 1+1, dat verder gevuld is met origineel werk van de uitvoerenden, soms in samenwerking geschreven. Hoewel de muziek meestal een contemplatief karakter heeft, is het zeker geen soft-focus plaat voor de late uurtjes.
Vooral Shorter speelt met een inzet die hier en daar aan rauwheid grenst. Bij langzame tempo's geeft hij zijn uitgebalanceerde frasen vorm met hartstochtelijke stembuigingen, soms uitschietend in snerpende kreten die door de ziel snijden, zoals in zijn al eerder opgenomen Diana of de nieuwe Oosterse blues Aung San Suu Kyi, voor de Burmese Nobelprijswinnares en voorvechtster van democratie. Hij wordt dicht op de huid gezeten door Hancock, en in de wat pittiger nummers als het in de studio ontstane Visitor From Nowhere is de uitwisseling van ideen adembenemend, ook door de snelheid en de lenigheid waarmee botsingen soms net worden voorkomen.
Het is hoorbaar dat de twee al meer dan dertig jaar bevriend zijn, en in de jaren zestig lang samenspeelden in het kwintet van Miles Davis, een samenwerking die ze sindsdien periodiek nieuw leven inbliezen. Zoals zoveel oude vrienden hebben ze in hun gesprekken een soort steno ontwikkeld, uitdrukkingen en toespelingen die de ander meteen oppikt, en die vaak ontleend zijn aan films, waar ze allebei grote liefhebbers van zijn. Zo komen Shorters 'Frankenstein-akkoorden' ter sprake, en het 'High Noon-gevoel' dat je krijgt als jij de enige bent die zich ergens tegen verzet, terwijl de menigte zwijgt.
In hun onderlinge rolverdeling is Hancock de wereldse, in alle nieuwe gadgets genteresseerde extravert, die vertelt over technische snufjes als geleidende inkt waarmee je elektronische schakelingen kunt 'schrijven' (Shorter: 'That's electrifying.') Hij is een voortdurend te hard rijdende Ferrari-bezitter, met een elegante verschijning die doet vermoeden dat zelfs zijn spijkerbroeken van Versace zijn. Shorter is de licht zweverige filosoof, die hardop associatieketens rijgt en van de hak op de tak springt via een niet aflatende stroom woordspelingen. 'Vroeger zeiden ze altijd over mij: ''Als Wayne praat gaat hij dan weer hierheen, dan weer daarheen, what's the point? Every point is the point.''
De indruk dat 1+1 een spontaan op de band gezette cd is, wordt door Hancock bevestigd. 'We hebben hem opgenomen in mijn huiskamer. Daar heb ik studioapparatuur in aangebracht, met kabels naar een ander vertrek waar de technicus zat. Die kon ons zien via een videoverbinding, maar verder waren Wayne en ik tijdens het spelen helemaal alleen. We hebben meteen een two track-master gemaakt, zonder achteraf te mixen, zodat we n kopieerbeurt oversloegen en de instrumenten er buitengewoon helder op staan. Weinig takes, weinig montages, echt muziek zonder vangnet. Waarin we ons helemaal bloot konden geven. Desnoods letterlijk. Waarom niet, het was tenslotte mijn huiskamer.' Hancock lacht zijn aanstekelijke, enigszins vettige lach.
'Ik speel op deze cd alleen piano, omdat die nog altijd mijn meest persoonlijke uitdrukkingsmiddel is. Piano speel ik al vijftig jaar, elektronische instrumenten pas sinds 1964, toen Miles me daartoe aanzette. Ik vind keyboards interessant, maar als je solieert is een piano veruit superieur bij het beheersen van minieme verschillen in dynamiek en timbre. Je hebt maar n klank, maar die kun je veel rechtstreekser manipuleren dan op een synthesizer.'
Shorters keuze om uitsluitend de sopraansax te gebruiken, niet de tenor waarop hij ook een van de grote stilisten is, vloeit voort uit Hancocks beslissing. 'Het is een kwestie van orkestratie. We wilden niet spelen in gesoleerde cabines, maar gewoon naast elkaar in een kamer. Dan krijg je problemen met een instrument als de tenorsax, dat voor een groot deel in de lagere helft van het pianoregister zit. Met een sopraan zitten de boventonen elkaar veel minder in de weg. Daarom zijn er zo weinig klassieke concerten voor lagere instrumenten als cello of contrabas. Laat staan tuba. Gecombineerd met een orkest wordt dat al gauw een warboel.
'Nu zijn er wel mensen die denken dat een warboel iets heel moois en diepzinnigs is. Als ze muzikanten door elkaar heen horen schetteren zonder dat je kunt horen wat ieder van hen nu precies bedoelt, denken ze: ''Ha, dat zal wel free jazz zijn. Te gek, hoor.'' Maar een warboel is meestal iets om je in te verstoppen. Wij streven naar helderheid.
'We hebben ons vroeger nooit wat aangetrokken van wat anderen zeiden, en dat doen we nu ook niet. Ook voor deze plaat beslisten we alles zelf. Niemand mag je voorschrijven wat jazz is. Je hebt lui die zeggen dat jazz puur moet blijven, maar jazz is net als de grondwet. Als je wilt dat die levend blijft, moet je amendementen toevoegen. Voor mij betekent jazz gewoon: geen categorien. Creatieve muziek, een vliegend tapijt dat je in staat stelt op veel plaatsen tegelijk te zijn, op verschillende niveaus. Beethoven swingde. Bach was swiiing-iiing. . . Ik hou niet van mensen die zeggen: al word ik duizend jaar, ik hou alleen van country & western. De essentie van het leven is het mysterie, Einstein zei het al.'
Hancock begint te zingen. 'Oh, sweet mystery of life. . .' Hij ziet het allemaal wat pragmatischer. 'Het probleem, vooral in Amerika, is dat de programmering van de radio en platenmaatschappijen in zulke nauwe hokjes is onderverdeeld. Dat zet jonge muzikanten ertoe aan hun stijl zo aan te passen dat hij in zo'n hokje kan. Maar ik heb goede hoop dat het Internet daar verandering in brengt. The Internet is a way out.
Shorter: 'Outernet.'
Hancock: Je kunt je werk ermee openbaar maken, zonder rekening te hoeven houden met marketing-beperkingen. Werk dat niet narrowcast is, maar broadcast.
Shorter: 'Outcast music is broadcast. Zowel Herbie en ik zijn vaak bekritiseerd omdat we overliepen naar. . . THE OTHER SIDE. . .' (dat laatste met een sinistere stem uit een oude griezelfilm). 'Ik heb samengewerkt met de Rolling Stones en met Joni Mitchell. Joni kreeg commentaar als: hoe durf je de pure ziel van de folk te bezoedelen met die rare akkoorden. Herbie, door dit soort dingen heb jij indertijd toch The Traitor geschreven?'
Nadat ze hadden meegewerkt aan de vroege jazzrock-experimenten van Miles Davis hebben zowel Hancock als Shorter met hun eigen groepen, zoals Headhunters en Weather Report, grote bijdragen geleverd aan dat genre, dat in de begintijd een stuk boeiender was dan het merendeel van de fusion waartoe het verwaterd is. 'Het is me vaak te vol, die moderne fusion', geeft Hancock toe. 'Al die akkoorden, al die noten, het is vaak zo van kijk mij eens. De Barnum & Bailey-aanpak.'
Shorter valt hem bij: 'Miles noemde dat duty notes. Tegen die jonge jongens die zich zo uitsloofden zei hij dan: het is geen plicht om zoveel te spelen. Je hoeft niet sneller te zijn dan Art Tatum of John Coltrane.'
'Precies', valt Hancock hem bij, 'ze denken dat ze Coltrane eren, maar ze vereren alleen zichzelf. Ze staan voor de spiegel Coltrane-tje te spelen.
'Het gaat om de emotie, in alle soorten muziek. Met een hiphop-achtige plaat als Dis Is Da Drum richt ik me weliswaar tot een ander publiek dan met mijn akoestische New Standards Band, maar dat is een kwestie van diplomatie. Als je wilt dat je boodschap overkomt, hou je rekening met je gehoor. Dat heeft niets neerbuigends, dat heeft juist te maken met respect voor het publiek, en voor de essentie van de muziek.'
Ook Shorters carrire blijft zich langs meerdere sporen tegelijk ontwikkelen. Hij trad de laatste tijd wat minder vaak op, ten dele omdat hij aangeslagen was door de dood van zijn vrouw Ana Maria, die vorig jaar juli bij een vliegtuigongeluk om het leven kwam. Maar hij zonderde zich ook een jaar lang af omdat hij werkte aan volledig uitgeschreven composities voor orkest en kamermuziekensemble.
Hancock: 'Dat zou ik ook graag willen. Maar dan moet ik eerst een tijd sparen. Een jaar is lang.'
Shorter: 'Mahler werkte zes jaar aan zijn Tweede Symfonie.'
Hancock: 'Ik geloof nooit dat ik zoveel kan sparen. I don't want to change my lifestyle.'
Shorter: 'Je moet een sponsor zoeken. Een koning.'
Hancock: 'Of een koningin'
Shorter: 'Dat is nog beter.'
Herbie Hancock's 'New Standard' speelt zondag op het North Sea Jazz Festival. Michiel Borstlap is vanavond met het kwintet White House op het North Sea Jazz Festival.
Cd:
Herbie Hancock & Wayne Shorter: 1+1. Verve 314 537 564-2.

Foto
	Wayne Shorter en Herbie Hancock: 'Voor ons betekent jazz: geen categorien.'FOTO MICHAEL O'NEILL

