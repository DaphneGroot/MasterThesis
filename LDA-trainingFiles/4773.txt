	Warrige liefdeslef en gerichte drift
	Kiki Heessels met Liefdeslef. Regie Ruut Weissman. Schouwburg Haarlem, 28 februari. Tournee.
Hester Macrander met Drift. De Nieuwe Slof Beverwijk, 1 maart. Tournee.
Een film, roman, gedicht of theatervoorstelling over de liefde. Een knapperd die over dat onderwerp nog iets nieuws te berde weet te brengen. Dat hoeft ook niet, als het oudste verhaal ter wereld maar spannend en spiritueel wordt verteld. Kiki Heessels doet het eerste, maar verzuimt het tweede. Liefdeslef is oude wijn in tamelijk oude zakken.
Nadat Heessels een tijd in de marge had gerommeld, leek ze met haar vorige programma Kiek uut haar definitive vorm te hebben gevonden. Als een onbevangen meisje stampte zij door de grotemensenwereld en bracht met simpele, slimme vragen rotsen aan het wankelen.
In Liefdeslef is het meisje een vrouw; uit de Achterhoek, in Amsterdam. Er wordt nog wel gestampt, maar dat lijkt meer om de onzekerheid te verdringen. De ontwapenende brutaliteit is grotendeels verdwenen.
Ze heeft het zwaar, want het wil niet lukken met de liefde. Het verhaal gaat over twee vissen die in gescheiden kommen zwemmen en hopen op het moment dat iemand de inhoud van de twee kleine kommen in een grote zal overgooien. Maar kun je het geluk afdwingen?
We volgen de vissen in de vier seizoenen (dat hadden we nog niet eerder gehad), en krijgen liedjes over de eerste liefde en de ideale vrouw te horen. In sommige uitwijdingen sprankelt Heessels nog wel even, maar het is grotendeels warrig en oninteressant.
Kiki Heessels is tijdens de serie van Liefdeslef van impresariaat veranderd, pianist Joop van Dijk heeft zich afgemeld en de premire moest worden uitgesteld. Heessels wekt in Liefdeslef de indruk dat ze het allemaal niet meer zo goed weet.
De loopbaan van Hester Macrander vertoont opvallende gelijkenissen met die van Heessels. Ook Macrander is inmiddels ruim 30 plus, kwam net als Heessels bij een cabaretfestival bovendrijven en maakte enkele vis-noch-vlees programma's, tot zij met Vragen om Moeilijkheden een helder werkstuk afleverde. Hier houdt de gelijkenis op, want de opvolger Drift is ook een geslaagd programma.
Macrander (Zutphen, 1960) is na vijftien jaar Amsterdam naar Arnhem verhuisd, heeft een kind gekregen en staat nu op het podium met een zwangere buik van bijna zes maanden. De eerste serie van Drift eindigt eind april. Die veranderingen hebben zowel rust als een aangename opstandigheid tot gevolg gehad, waar zij als cabaretire nu haar voordeel mee doet. Haar kind doet mee aan de voorstelling, in de vorm van een zak aardappelen.
In het begin van de avond breekt zij letterlijk door een muur, en die bevrijding zet de toon van het programma. Zij communiceert met het publiek als nooit tevoren, brengt de zaal met haar seksuele toespelingen in verlegenheid en haalt zichzelf stevig onderuit. In het verleden had zij nog wel eens de neiging om doelloos om zich heen te meppen, nu is de drift prachtig gericht.
Vooral de overdreven eisen van de arbeidsmarkt moeten het ontgelden. Hierdoor zijn orde en chaos in het programma mooi in balans. Ook haar conclusie is overzichtelijk: het leven valt een beetje tegen, en daar moet je de humor maar van inzien.
Zij moet alleen nog eens iemand naar de liedteksten laten kijken, waardoor er niet meer zo hinderlijk met de klemtonen hoeft te worden gesjoemeld. Dan is Drift echt helemaal af.
Patrick van den Hanenberg

