Boekenweek.
De Boekenweek is een sinds 1932 jaarlijks terugkerende "week" van tien dagen in maart ter promotie van het (Nederlandstalige) boek. (In 1930 begon het met een Boekendag op 15 november, georganiseerd door de Nederlandsche Uitgeversbond.) Tijdens deze week geven participerende boekwinkels bij besteding van een bepaald bedrag het boekenweekgeschenk, een gezamenlijke uitgave van het Stichting Collectieve Propaganda van het Nederlandse Boek (CPNB) en Boek.be. Vanaf 2014 vindt voor het eerst een gezamenlijke Boekenweek plaats in Vlaanderen en Nederland. Sinds 2012 werd het Boekenweekgeschenk al in Vlaanderen verspreid als onderdeel van de Literaire Lente, maar vanaf maart 2014 vervangt de Boekenweek deze. In 2016 vindt de Boekenweek niet in Nederland en Vlaanderen tegelijk plaats, maar vindt deze in Vlaanderen een week later plaats dan in Nederland. Het Geschenkboek heet sindsdien ook in Vlaanderen het Boekenweekgeschenk en wordt ook daar door de boekhandel cadeau gedaan bij besteding van â‚¬ 12,50 aan Nederlandstalige boeken. De Nederlandse Taalunie ondersteunt de uitbreiding van de Boekenweek naar Vlaanderen.
Boekenweekgeschenk.
Hella Haasse, de enige persoon die drie keer een boekenweekgeschenk heeft geschreven.
Het boekenweekgeschenk is een novelle, essay of roman dat ieder jaar door een andere schrijver speciaal voor de Boekenweek wordt geschreven. Het geschenk wordt sinds 1932 uitgereikt.
Boekenweekessays.
Vanaf 1987 wordt naast het boekenweekgeschenk ook ieder jaar een essay geschreven, het boekenweekessay, naar aanleiding van het thema van de Boekenweek.
Boekenbal.
De avond voor het begin van de Boekenweek wordt in Amsterdam het traditionele Boekenbal gehouden. Het eerste Boekenbal, een evenement bedacht door toenmalig CPNB-voorzitter Chris Leeflang, vond plaats op 4 maart 1947 in het Concertgebouw in Amsterdam.
Kinderboekenweek.
In oktober wordt de Kinderboekenweek gehouden. Hiervoor wordt een Kinderboekenweekgeschenk geschreven.
