	Wondertiener heeft spontaniteit van een wegebbend soort
	Mendelssohn e.a., door het Rotterdams Philharmonisch o.l.v. Gergjev, m.m.v. Leila Josefowicz. Utrecht, Vredenburg (12/3). Herhalingen in Rotterdam (14/3) en Amsterdam (15/3). Radio 4: 18/3.
Als om te bewijzen dat ze echt bestaat, en niet alleen in de vorm van een platte schijf en een foto, maakt de violiste Leila Josefowicz deze week een kleine tournee door Nederland met het Rotterdams Philharmonisch Orkest.
Die begon woensdag in Utrecht, waar niet alleen geluisterd kon worden naar Mendelssohn, maar tussen de noten door ook het beeld ontstond van een Philips-violiste die begeleid werd door een Philips-dirigent (Valeri Gergjev) en een Rotterdams Phil dat graag een Rotterdams Philipsharmonisch Orkest wil worden.
Om eventuele misverstanden weg te nemen: Josefowicz, de tiener uit Philadelphia die anderhalf jaar geleden door het cd-label Philips werd gelanceerd (ze maakte haar platendebuut met de vioolconcerten van Tsjaikovski en Sibelius) kan geen wonderkind worden genoemd. Dit om de eenvoudige reden dat ze geen kind meer is.
In die categorie zijn grote platenmaatschappijen als Philips het waarschijnlijk ook niet aan het zoeken. Het heeft er misschien veel van weg (het label EMI spande een paar jaar geleden de kroon met het aantrekken van de toen dertienjarige violiste Sarah Chang, ook afkomstig uit Philadelphia). Maar de cd-industrie wordt niet zozeer beheerst door een zucht naar wonderkindaangaping, als wel door de angst om de slag om de jongere generatie vioolplatenkopers te missen.
Zo werd de Newyorkse tiener Midori, de twintig inmiddels ruim gepasseerd, binnengehaald door Sony. EMI antwoordde met de zojuist aan de Barbypop ontgroeide Sarah Chang. De Canadese Anne Akiko Meyers is het jonge vioolboegbeeld van RCA. Deutsche Grammophon begon jaren geleden met Anne-Sophie Mutter, en zette er intussen Gil Shaham naast. Warner/Teldec is waarschijnlijk het beste af, met de Rus Maxim Vengerov.
Het spreekt bijna vanzelf dat Philips in deze stalverjongingsneurose niet kon achterblijven.
De vraag is iedere keer, of het gerecommandeerde talent - vanzelfsprekend behept met een relatief geringe podiumervaring - op de wat langere duur ook is wat het beloofde te zijn. En ook, of de tiener in kwestie mentaal berekend is op een complexe speelagenda, en bestand is tegen de druk van links en rechts uit een promotietaart te moeten springen en 'wow' roepen.
Aan zelfbewustheid ontbreekt het in ieder geval niet bij de genoemde viooljongeren, van wie er veel afkomstig zijn van de Newyorkse Juilliard School of Music of het Curtis Institute in Philadelphia - waar Leila Josefowicz (18) nog keurig op les is bij Jascha Brodsky en Jaime Laredo. En wat de speelagenda van Josefowicz betreft, die schijnt een concert of dertig per jaar te omvatten. Wat haar niet alleen toestaat Philipsplaten te maken (kortgeleden verscheen haar eerste solo-cd met virtuozenwerk van BartÂ¢k, Paganini en Ernst), maar in principe ook de mogelijkheid geeft zich te blijven ontwikkelen.
Eerlijk gezegd is dat ook dringend aan te bevelen. Josefowicz heeft veel van wat een violist nodig heeft: prachtige linkerhandtechniek, een opvallend gave streek, een luisterend oor, en een bijbehorend muzikaal reactievermogen. Dit alles gedragen door spontaniteit en sympathie voor wat een componist bezield moge hebben.
Maar de spontaniteit inzake Mendelssohn was er een van een wegebbend soort. Veel diepgang zat er vooralsnog niet bij. Verrassend, hoe dit talent in deel twee in de ene maat iets bijzonders kan doen, om in de volgende over de zaken heen te spelen. Dat doen heel grote violisten soms ook, alleen draaien die in het derde deel dan weer geen les af.
Roland de Beer

