Helmond.
Topografische gemeentekaart van Helmond, december 2016
Helmond () (dialect (Helmonds): "Héllemond") is een historische stad en gemeente in de provincie Noord-Brabant in Nederland. De gemeente en stad telt inwoners (, bron: CBS) en heeft een oppervlakte van 54,57 km² (waarvan 0,10 km² water). De gemeente Helmond maakt deel uit van het stedelijk netwerk BrabantStad en maakte deel uit van het voormalige kaderwetgebied Samenwerkingsverband Regio Eindhoven (SRE).
Kenmerkend voor de stad Helmond is een verleden van metaal- en textielindustrie. De straatnamen die op -wal eindigen duiden op de voormalige omwalling van de vestingstad Helmond, waar het veertiende-eeuwse kasteel onderdeel van was.
De gemeente Helmond kent vier kernen: De stad Helmond en de voormalige dorpen Stiphout, Mierlo-Hout en Brouwhuis. Alle zijn opgenomen als wijken, waarbij Stiphout, Brouwhuis en Mierlo-Hout het dorpse karakter hebben weten te behouden. Zie ook de lijst van wijken in Helmond.
Etymologie.
De naam 'Helmond' wordt wel uitgelegd als een samenvoeging van "hel", dat 'laaggelegen' zou betekenen, en "mond", dat zou verwijzen naar een hoger gelegen, beveiligde plaats. Dit zou dan niets met een helm te maken hebben.
Niettemin verscheen de helm reeds op een zegel uit 1241, toen men de historische betekenis al niet meer kende. Deze zou de versterkte middeleeuwse stad symboliseren. Oorspronkelijk was het een middeleeuwse pothelm. Deze is later aangepast aan de mode en is nu een toernooihelm. De eikentakjes symboliseren de Vrijheid. Het vogeltje in de takjes is een middeleeuwse versiering en heeft geen enkele betekenis.
Geschiedenis.
Helmond is ontstaan vanuit een nederzetting die al voor het jaar 1000 moet hebben bestaan, en werd in 1179 voor het eerst genoemd in een bul van Paus Alexander III. De stad werd in 1225 gesticht door Hertog Hendrik I van Brabant. Helmond heeft geen bewijzen bewaard van de toekenning van stadsrechten, maar algemeen gaat men ervan uit dat deze in dezelfde periode zijn verleend als van nabuur Eindhoven, dus in of rond 1232.
Helmond was eeuwenlang een centrum van textiele nijverheid die zich in de loop van de negentiende eeuw verder ontwikkelde tot een textielindustrie. Deze werd gestimuleerd door de komst van de Zuid-Willemsvaart, die Helmond met 's-Hertogenbosch en verder met noord- en westelijk Nederland verbond en naar het zuiden via Maastricht verder met het Luikse bekken en de Belgische gebieden langs de Maas. Overblijfselen van de textielindustrie zijn enkele villa's van textielfabrikantenfamilies aan het kanaal en aan de Aarle-Rixtelseweg, en twee nog actieve bedrijven, de firma Raymakers en de Vlisco.
Geografie.
Helmond ligt tussen Nuenen en Deurne. Dichtstbijzijnde grote stad is Eindhoven, waarmee het samen een agglomeratie vormt. Verder ligt Helmond aan de Zuid-Willemsvaart en de rivier de Aa.
Aangrenzende kernen.
Mierlo, Deurne, Aarle-Rixtel, Bakel, Gemert, Lierop
Annexaties.
De gemeente Helmond heeft al verschillende keren buurgemeenten proberen te annexeren. In 1968 lukte dit nog met de gemeente Stiphout en delen van de gemeenten Mierlo (de kern Mierlo-Hout, later 't Hout en nu weer Mierlo-Hout), Deurne (deel van Brouwhuis) en Bakel en Milheeze (de kern van Brouwhuis en de Rijpelberg). In de jaren negentig wilde de gemeente de noordelijke buurgemeente Aarle-Rixtel annexeren. Dit leidde tot hevig verzet in het landelijke kerkdorp. Met de slogan 'Ale blie!' ('Aarle-Rixtel blijft!') wilden zij hun zelfstandigheid behouden. Uiteindelijk is het kerkdorp opgegaan in de nieuwe gemeente Laarbeek en werd dus geen onderdeel van Helmond. De gemeente Helmond richtte nu haar ogen opnieuw op de zuidwestelijke buurgemeente Mierlo. Maar ook de Mierlonaren waren de Helmonders dit keer te snel af. In 1995 werd een klein deel van Mierlo geannexeerd door Helmond voor de bouw van de nieuwe wijk Brandevoort. Het andere deel van Mierlo, dat de gehele kern Mierlo omvatte met ruim 10.000 inwoners, ging in 2004 samen met Geldrop op in de nieuwe gemeente Geldrop-Mierlo.
College van burgemeester en wethouders.
Het College van burgemeester en wethouders voor de periode 2010 tot 2014 werd gevormd door SDOH-D66-HB (2 wethouders), CDA (burgemeester en 2 wethouders), en VVD (1 wethouder). Na de verkiezingen kwamen de partijen SDH-OH, CDA, VVD, D66 en Helmondse Belangen tot een akkoord om een rechts college te vormen. Het CDA claimde 2 wethoudersposten, waardoor er voor de coalitiegenoten bestaande uit 4 partijen 3 wethoudersposten over bleven. Daarop besloten de fracties van SDH-OH, D66 en Helmondse Belangen zich samen te voegen tot één grote fractie genaamd SDOH-D66-HB. Deze combinatie kreeg 2 wethouders, waarvan één (P.G.M. Tielemans) lid is van SDH-OH en één (J.B.C.W. van den Heuvel) lid is van D66. De fractievoorzitter van Helmondse Belangen, Berry Smits, werd fractievoorzitter van de gecombineerde fractie. Dit college had 20 van de 37 zetels in de raad. Eind juni 2013 ging de bestaande coalitie met 4 wethouders verder, na het gedwongen vertrek van wethouder Tielemans. Een kort daarvoor ondernomen poging van een deel van de coalitie om het CDA en de CDA–wethouders uit de coalitie te krijgen, strandde. Inmiddels is bekend dat Helmondse Belangen en SDH-OH waarschijnlijk ook als partijen gaan fuseren tot één partij.
Economie.
Sedert de negentiende eeuw is Helmond een industriestad geworden met veel metaal- en textielnijverheid. Dit leidde tot een scherpe verdeling tussen armen en rijken, een tweedeling die ook geografisch tot uiting kwam door de Zuid-Willemsvaart. Veel van de oorspronkelijke industrie is verdwenen, hoewel enkele bedrijven uit die tijd, zoals Vlisco, nog present zijn. De Vlisco is al sinds de negentiende eeuw actief als (zeer) grote exporteur van 'wax-prints' naar Westelijk Afrika en heeft daar een zodanige marktpositie en een zodanig lokaal gekleurde collectie dat men met wat goede wil zou kunnen spreken van de mode-hoofdstad van West-Afrika.
Wel zijn er veel nieuwe bedrijven gekomen, waarvan een aantal in de hoogwaardige technologiesector actief zijn. Helmond telt uitgestrekte bedrijventerreinen.
Kenniscentrum voor automobieltechniek.
Sedert de jaren zeventig van de twintigste eeuw was het ontwikkelingslaboratorium van VolvoCar in Helmond gevestigd. Later werd dit NedCar en, na de verzelfstandiging ervan, PDE Automotive. Dit werd als een kern voor een te ontwikkelen kenniscentrum voor de automobielindustrie beschouwd. Dit in 2003 geïnitieerde centrum werd "High Tech Automotive Campus" genoemd. Het beslaat 15 à 20 ha. Hier vindt men ook TNO Automobieltechniek, dat vanuit Delft hierheen verhuisde, wat in 2008 zijn beslag heeft gekregen. Ook het ontwikkelingslaboratorium van het Benteler concern is hier gevestigd, evenals middelbare- en hogere beroepsopleidingen in de automobieltechniek. De stad kent daarnaast 22 bedrijven die als toeleverancier werkzaam zijn voor de automobielindustrie, waaronder het tot de VDL Groep behorende APTS, dat de Phileas bussen heeft gebouwd.
Winkelen.
Diverse winkels zijn er in het centrum rond de Veestraat en de Markt.
In Helmond is er weekmarkt in het centrum op De Markt / Noord Koninginnewal / Ameideplein op zaterdag van 08.30 tot 16.00 uur en op woensdagochtend van 08.30 tot 12.30 uur. Ook is er markt in Mierlo-Hout op dinsdag van 08.30 tot 12.30 uur en de vrijdagmarkt Brouwhuis op vrijdagochtend van 8.30 tot 12.30 uur.
Cultuur.
Helmonders worden wel 'kattenmeppers' genoemd, wat hun spotnaam is. Naar verluidt aten ze vroeger katten, of 'dakhazen', hetgeen mogelijk op de toenmalige armoede is terug te voeren. In het Helmonds, een zeer karakteristiek dialect, zegt grootmoeder, die zo'n maaltijd zou hebben genuttigd: "Mar jonge, ge kôhnt ut verskil nie zien, en ut smakte goewd. Krek un wild kneen".
Ook kent men het verhaal van kattenvriend Pater Nikodemus, die straatkatten ving en naar de zolder van het klooster bracht, waar ze zich aan de daar aanwezige muizen te goed konden doen.
Helmond heeft een stadsdichter. Sinds 1 januari 2011 is dat Wim Daniëls, die ook "Het Helmonds Woordenboek" heeft geschreven en de gedichtenbundel "Helmond".
Evenementen.
Tegenwoordig komt de kat speels terug in allerlei websites en activiteiten. Een voorbeeld is het festival Jazz in Catstown, dat elk jaar in juni wordt gehouden. Catstown is dan weer de tegenhanger van Lichtstad Eindhoven, dat in september het festival: 'Jazz in Lighttown' organiseert. Een ander evenement dat georganiseerd wordt, zijn de Kasteeltuinconcerten in juli en augustus.
Carnaval.
Carnaval wordt ook groots gevierd in Helmond met onder meer de grootste optocht van het zuiden. Helmond is een echte carnavalsstad; naast de vele carnavalsverenigingen is er een grote vereniging die zich bezighoudt met het stadscarnaval (dat ieder jaar tienduizenden bezoekers trekt): de Keiebijters. Met carnaval heet Helmond dan ook Keiebijtersstad of Kattegat. De benaming keiebijter verwijst, net zoals veel namen van carnavalsverenigingen, naar het plaatselijke verleden, toen de thuisweverij de overheersende bron van bestaan was. De wevers hadden in hun armzalige huizen veel last van de temperatuurschommelingen, wat het verwerken van het garen er niet gemakkelijker op maakte. Om het kettinggaren wat te smeren (vooral bij droogte, om knappen te voorkomen) en wat gladder te maken waardoor de weefspoel er makkelijker doorheen schoot, gebruikte men natuurlijke hulpmiddelen, in dit geval speeksel. Om de speekselproductie te bevorderen werden zaken in de mond genomen die net als kauwgom werkten: soms losse eindjes garenafval (drum genoemd; vandaar de naam van de Gemertse carnavallers als drumknauwers) en ook dus kiezelkeitjes, waar dus de naam Keiebijters aan herinnert.
Sport.
Helmond kent een verscheidenheid aan sportverenigingen. Zo is er in Helmond de mogelijkheid om te voetballen bij 6 verschillende verenigingen. Verder zijn er ook meerdere tennisbanen en beschikt de stad over een hockeyclub, namelijk HC Helmond. Maar men kan in Helmond ook aan atletiek en wielrennen doen. Bovendien is er ook een golfbaan van de Helmondse Golfclub Overbrug.
Betaald voetbal.
Helmond kent sinds de jaren vijftig betaald voetbal. Aanvankelijk speelden HVV Helmond en SC Helmondia (die de stad in tweeën splitsten) beiden betaald voetbal. Op 27 juli 1967 is Helmondia echter opgegaan in Helmond Sport, nadat HVV Helmond haar proflicentie reeds had op moeten geven vanwege financiële moeilijkheden. Helmond Sport promoveerde in het eerste jaar van tweede naar eerste divisie, waar het nu ook nog (na een uitstapje naar de eredivisie in de jaren tachtig) actief is. Sinds een aantal jaren speelt de club in de (sub)top van de eerste divisie, waardoor de politieke discussie rondom een eventueel nieuw stadion weer helemaal opgelaaid is. Het stadion van Helmond Sport is het Lavans Stadion.
Gemeentemuseum Helmond.
Gemeentemuseum Helmond bevindt zich deels in het Kasteel Helmond, en deels in de Boscotondohal.
Dit museum bevat voorwerpen uit de geschiedenis van Helmond en tevens een kunstcollectie met als thema: "Mens en Werk". Deze omvat werken van 1850 tot heden. Dit onderwerp sluit aan bij de geschiedenis van Helmond als industriestad. Tot de kunstenaars die vertegenwoordigd zijn behoren onder meer: Herman Heijenbrock, Johannes Bosboom, Isaac Israëls en Jan Toorop.
In de Boscotondohal bevindt zich een collectie internationale hedendaagse kunst vanaf 1970. In 1978 is men begonnen met het aanleggen van de verzameling, die in 2008 reeds 450 werken omvatte.
Stichting Industrieel Erfgoed Helmond.
Dit museum bevindt zich aan de "Kanaaldijk N.W." 29c. Aan deze Kanaaldijk was het merendeel van de belangrijkste bedrijven gevestigd. In dit museum worden voorwerpen en producten getoond die met het veelzijdige industriële geschiedenis te maken hebben: Textielstoffen, pompen, moeren en machines die de Helmondse industrie heeft voortgebracht of die er werden gebruikt.
Jan Visser Museum.
Dit museum bevindt zich aan de "Keizerin Marialaan" en bevat voorwerpen die betrekking hebben op de Helmondse geschiedenis en op het vroegere plattelandsleven, zoals gereedschappen. In 1998 is gestart met het aanleggen van de verzameling, die ook is uitgebreid met een collectie van de Helmondse brandweer.
Edahmuseum.
Dit museum, gevestigd aan "Oostende" 167, bevat voorwerpen die betrekking hebben op de supermarktketen Edah, die is opgericht in 1917 en waarvan in 2007 de laatste filialen sloten.
Gaviolizaal.
In de Gaviolizaal aan de Torenstraat 36a is de collectie van het draaiorgelmuseum gevestigd. In 2003 is dit museum gesloten in afwachting van het vinden van een geschikte huisvesting. In oktober 2008 is het museum weer heropend op de oorspronkelijke locatie. Een van de belangrijke stukken is een dansorgel, een groot uitneembaar draaiorgel dat in een danszaal werd opgesteld en meereisde met de kermissen. Ook is er een verzameling accordeons en bladmuziek.
Onderwijs.
Het ROC ter AA in Helmond
Verkeer en vervoer.
Topografische kaart van de woonplaats Helmond, maart 2014
Wegen in en rondom Helmond.
Helmond is op het autosnelwegennet aangesloten via diverse wegen. De stad is per auto bereikbaar via de N270 en N279. Ook is het goed mogelijk om de stad aan de zuidkant vanaf de A67 te bereiken.
De oude route naar Eindhoven liep oorspronkelijk via Mierlo en Geldrop over de N614. Deze route heeft haar belangrijkste functie inmiddels verloren aan de A270, maar verzorgt nog steeds de verbinding van Helmond naar Mierlo en Geldrop.
Fietspaden.
Helmond beschikt over een goed fietspadennetwerk en gratis (bewaakte en onbewaakte) stallingsvoorzieningen. Komende jaren wordt veel geld uitgetrokken voor het uitwerken van maatregelen conform het fietsbeleidsplan "Niet voor niets op de fiets".
Openbaar vervoer.
Helmond is gelegen aan de spoorlijn Eindhoven – Venlo en heeft vier stations: station Helmond, station Helmond 't Hout, station Helmond Brouwhuis en sinds 10 december 2006 station Helmond Brandevoort.
Verder beschikt Helmond nog over een stadsdienst en enkele streekbussen.
