 CAPA KOOPT GEBOUWEN, GEEFT AANDELEN UIT. 
 AMSTERDAM, 4 sept (Reuter) - Vastgoedfonds Capa City Realty heeft meegedeeld dat zij vier kantoorgebouwen en een voormalig kantoren-en bedrijventerrein heeft gekocht, waardoor haar portefeuille met ruim 83 miljoen gulden in omvang is gegroeid tot 500 miljoen gulden. 
 De koopsom wordt voor een deel in contanten betaald, deels in de vorm van gewone aandelen en via een achtergestelde lening. 
 Van bouwconcern Janssen de Jong Groep heeft Capa City vier kantoren in Amsterdam, Venlo en Son en Breugel gekocht met een totale waarde van 30 miljoen gulden kosten koper. 
 Van de aankoopsom wordt ruim 30 procent, ofwel 9,63 miljoen gulden, betaald via de plaatsing van gewone aandelen tegen een uitgifteprijs van 1,3515 gulden per stuk. Dat is gelijk aan de intrinsieke waarde per 1 juli. 
 De rest wordt contant betaald en dat wordt gefinancierd met een hypothecaire lening die een variabele rente heeft van gemiddeld 3,75 procent. Capa City heeft de mogelijkheid die rente voor een langere periode te fixeren. 
 Deze vier gebouwen zijn volgens Capa zo goed als verhuurd en de verkoper heeft voor bestaande leegstand een huurgarantie afgegeven voor een jaar. 
 Met een bruto huuropbrengst van bijna 3,5 miljoen gulden komt het bruto aanvangsrendement van deze vier gebouwen (vrij op naam) op bijna 11 procent, aldus Capa City. 
 Verder heeft het fonds het oude Philips-complex in Apeldoorn, bekend als het "Vision Park", gekocht. Het complex, dat een waarde heeft van 53,25 miljoen gulden, omvat kantoren, bedrijfsgebouwen, een bedrijfsrestaurant en nog te ontwikkelen grond. 
 De theoretische huuropbrengst van Vision Park bedraagt volgens Capa City ruim 6,6 miljoen gulden. 
 De aankoopsom wordt voor 10 miljoen gulden voldaan in de vorm van gewone aandelen tegen een uitgifteprijs van 1,36 gulden. Vier miljoen gulden wordt voldaan in de vorm van een achtergestelde lening met een looptijd van drie jaar en een vast rentepercentage van zes procent. 
 Het restant van de aankoopsom voor Vision Park wordt contant betaald, wat wordt gefinancierd met een hypotheeklening met een variabele rente van gemiddeld 3,7 procent. Ook hier is er de mogelijkheid om de rente voor langere tijd vast te zetten. 
 Volgens Capa City hebben de gebouwen van het Vision Park een bruto aanvangsrendement van 12 procent en was dat hoge rendement een belangrijke reden om het complex te kopen. 
 "Dit aanvangsrendement kan oplopen tot bijna 14 procent indien de huidige leegstand van 12 procent zal zijn teruggebracht," aldus de fondsdirectie. 
 Volgens Capa City is dat een reele mogelijkheid en worden nu gesprekken gevoerd met diverse potentiele huurders. 
 Door de onderhandse plaatsing heeft de Janssen de Jong Groep een belang in Capa City verworven van zes procent. 
 Het belang van de twee grootaandeelhouders Inter IKEA Holding SA en NBM-Amstelland NV is hierdoor afgenomen tot respectievelijk 25 en 28 procent, aldus Capa City. 
 De nieuwe aandelen worden genoteerd op de Amsterdamse beurs en niet in Berlijn. Capa zegt de notering in Berlijn te zullen stoppen in verband met de hoge kosten en het gebrek aan handel. 
 De fondsdirectie handhaaft de eerdere prognose dat over 1996 een direct beleggingsresultaat, uitgedrukt als percentage van het gemiddelde eigen vermogen, wordt verwacht van boven de acht procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
