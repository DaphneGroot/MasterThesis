	Levenslang verliefd BIZARRE VERWIKKELINGEN IN NOVELLE VAN SAUL BELLOW
	NA VRIJWEL zijn hele leven in Chicago te hebben gewoond, verhuisde Saul Bellow enkele jaren geleden naar Boston. Chicago was zijn stad niet meer. De blanke middenklasse was naar de buitenwijken getrokken, het oude centrum, The Loop, was overgenomen door zwarten en Puertoricanen, winkels en theaters waren gesloten, er woonden geen familieleden van hem meer in de stad, zijn sentimentele banden met Chicago waren verdwenen - zo liet hij weten in een interview met The Sunday Times Magazine.
Chicago is voor Bellow een herinnering geworden, maar blijft daarmee een ideaal werkterrein voor hem als schrijver. Immers, zijn oeuvre, dat wel is omschreven als 'lyrische introspectie', heeft zich altijd rijkelijk laten inspireren door het verleden, de herinnering. Dat is ook het geval met zijn nieuwste boek, de novelle The Actual. Hierin keert Harry Trellman, handelaar in oosterse kunst, na vijf jaar in het Verre Oosten te hebben doorgebracht, terug naar Chicago. 'Ik had ook ergens anders naartoe kunnen gaan - naar Baltimore of Boston - maar (. . .) in Chicago had ik onvoltooide emotionele zaken.'
Dat blijkt mild uitgedrukt. Want in Chicago woont Amy, op wie de inmiddels 60-jarige Trellman als schooljongen verliefd werd en met wie hij zelfs een tijdje uitging. Maar tot een verhouding kwam het nooit. Toch is Trellman Amy zijn hele leven lang als zijn 'liefdesobject' blijven beschouwen, Amy's twee huwelijken en zijn eigen huwelijk ten spijt. 'Een halve eeuw van gevoelens is in haar genvesteerd, van fantasie, speculatie, absorptie, denkbeeldige conversatie.'
Harry Trellman, zo wordt al snel duidelijk, is vooral een observator, en minder een participant. Hij heeft zich er zijn hele leven in bekwaamd zo weinig mogelijk van zichzelf los te laten, zijn gevoelens zoveel mogelijk onder controle te houden, emoties tot het absolute minimum te reduceren. De manier waarop hij in The Actual terugkijkt op zijn leven heeft iets merkwaardig gedistantieerds, bijna op het ongeloofwaardige af. Het is een eigenschap die hij van zijn moeder heeft gerfd, een vrouw die hem al op jeugdige leeftijd tot 'weeskind' maakte door hem in een weeshuis te stoppen, terwijl zij - sukkelend met haar geestelijke en lichamelijke gezondheid - van het ene kuuroord naar het andere reisde. 'Mijn moeder gaf zichzelf raad. Het verschafte mij een ongelooflijke bevrediging vrijwel niemand toegang te geven tot mijn gedachten en meningen.' Inclusief de lezer van The Actual - althans, tot een zeker moment.
Het observatievermogen van Trellman brengt hem onder de aandacht van de steenrijke negentiger Sigmund Adletsky. Beiden zijn te gast op een society-feestje, bedoeld om de echtgenoot van de gastvouw te rehabiliteren. Helaas misdraagt de man in kwestie zich dermate dat dit streven mislukt, en Adletsky constateert dat behalve hijzelf alleen Trellman de ware omvang van het drama in zich opneemt. De oude multimiljonair (hij steekt Malcolm Forbes en Ted Turner financieel moeiteloos naar de kroon) nodigt Trellman uit zitting te nemen in zijn 'brain trust': een groepje uitverkorenen die hem adviseren op het gebied van sociale omgang. Want na een heel leven lang uitsluitend in zaken genteresseerd te zijn geweest, acht Adletsky nu de tijd rijp zich in het mensdom te verdiepen.
Trellman weet Amy, voor de tweede maal gescheiden en zonder financile middelen, in contact te brengen met Adletsky. Ze heeft zich inmiddels verdiept in binnenhuisarchitectuur en zal adviseren bij de aankoop van een chic appartement, waarop mevrouw Adletsky haar zinnen heeft gezet. Dit zijspoor grijpt Bellow aan voor een van zijn variaties op de gruwelijkheden van de liefde.
Het door de Adletsky's begeerde appartement is het eigendom van Bodo Heisinger. Deze is enkele jaren eerder op een haartje na aan de dood ontsnapt, toen zijn vrouw een aanslag op hem beraamde en een hit man huurde om hem neer te schieten. Echtgenote en hit man werden gevangen gezet, maar kwamen na drie jaar vrij omdat Heisinger de aanklacht tegen hen introk. Hij miste zijn vrouw en wilde haar terug, en zij stelde de vrijlating van haar handlanger als voorwaarde, wilde ze weer bij hem komen wonen. Met de opbrengst van het appartement wil ze de hit man een echtscheidingsbureautje laten beginnen.
Het is niet het enige, bijna krankzinnige detail, waartoe liefde's schijnbewegingen bij Bellow leiden. Zo ligt door een samenloop van omstandigheden Amy's overleden tweede echtgenoot, Jay Wustrin, bij haar moeder in het familiegraf.
Haar dementerende vader heeft hem het graf ooit verkocht, omdat hij het geld goed kon gebruiken, en Wustrin zag het als een goede grap dat hij begraven zou worden bij zijn ex-schoonmoeder, die hem bij leven altijd een platte, brallerige figuur had gevonden. Inmiddels lijkt de dood van Amy's vader aanstaande en moet er ruimte voor hem worden gemaakt in het familiegraf. Dus wordt Wustrins lijk weer opgegraven.
Misschien het meest bizarre gegeven in The Actual zijn de bandopnamen die Wustrin liet maken van Amy's overspel met een New Yorkse minnaar, het feit dat hij die opnamen aan al zijn vrienden liet horen, en de reactie van Trellman daarop. Tegen het eind van de novelle, nota bene op de begraafplaats waar Wustrin wordt opgegraven, bekent Trellman eindelijk zijn liefde voor Amy: 'After forty years of thinking it over, the best description I could come up with was ''an actual affinity''.' Amy geeft zelf het antwoord op haar vraag 'But what made it actual?': de bandopnamen van haar overspel, waarvan Trellman beweerde dat hij ze nooit had gehoord. Haar hartstochtelijke kreten, in dubieuze omstandigheden geslaakt, op een dubieuze wijze vastgelegd, gaven de doorslag.
In de laatste alinea van de novelle, als Wustrins doodkist is uitgegraven en naar elders verplaatst, komt Trellman eindelijk met het huwelijksaanzoek dat hij een heel leven geleden had moeten doen. Het bevestigt een vereniging zonder glorie en triomf. De liefde in The Actual is opportunistisch, vluchtig, ongrijpbaar, niet te controleren, en lijkt er vooral op uit de lijders eraan belachelijk te maken. Het is aan Bellows beheerste, ingehouden vertelwijze te danken dat The Actual, ondanks de talrijke bizarre details, toch een evenwichtig en overtuigend boekje is geworden, waarvan de melancholische sfeer je - na het kortstondige leesgenoegen - nog lang bijblijft. The Actual is mooi van treurigheid.
Hans Bouman
Saul Bellow: The Actual.
Viking, import Penguin Nederland; 104 bladzijden;  42,20.
ISBN 0 670 86075 1.

Foto
	Saul Bellow FOTO ABE FRAJNDLICH / RETNA LTD.

