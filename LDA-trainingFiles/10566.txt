Tröckener Kecks.
De Tröckener Kecks was een Nederlandse rockgroep uit Amsterdam. De naam 'Tröckener Kecks' is afkomstig van een pak biscuitjes waarvan de naam enigszins werd aangepast met onder meer een buitenlands lijkende "ö". Dit omdat het in de begintijd van de band niet populair was om in het Nederlands te zingen en de band niet te zeer een Nederlandse naam wilde hebben.
Geschiedenis.
De Kecks begonnen als punkband, maar de muziek veranderde steeds meer in rock en pop, zeker met de komst van Rob van Zandvoort als toetsenist in vaste dienst in 1995.
Bekende nummers in de loop der jaren waren "Nu Of Nooit", "Met Hart En Ziel" en "Het Komt Nooit Meer Goed".
Het poëtische album 
TK" wordt vaak geroemd als de bekroning van de carrière van de band. Tevens tekende de band op dat album voor een van de langste songtitels ooit: "Zou Je Niettegenstaande De Recente Gebeurtenissen Toch Nog Een Verblijf Op Amoureus Gebied In Overweging Willen Nemen Alsjeblieft".
Het meest roemrucht bleven echter toch de energieke live-optredens. Het laatste album van de band is dan ook een live opgenomen dubbelalbum, getiteld "Meer niet!" en opgenomen in de Tilburgse 013.
De meest bekende persoon van de band is zanger/schrijver Rick de Leeuw. Het is enigszins opmerkelijk dat drummer Leo Kenter aanvankelijk de teksten schreef omdat De Leeuw tegenwoordig zelf, net als Kenter, fictie en poëzie schrijft.
Het makkelijkst benaderbaar voor de fans was bassist Theo Vogelaars, die voor en na elk optreden de merchandise verzorgde. Hij droeg steevast een rode baret (toen deze uit elkaar viel vervangen door een wollen mutsje) en bespeelde zijn basgitaar altijd alsof het zijn laatste keer zou zijn. Na het uiteenvallen van de Kecks richtte hij de Snevo's op.
Toen in 2001 Rob van Zandvoort aankondigde de band te willen verlaten zette dit ook Rick de Leeuw aan het denken. Ook hij besloot met de band op te houden. Dat betekende het - niet door alle bandleden gewenste - einde van de band. Er werd nog een afscheidstournee gegeven en het laatste optreden vond plaats op 30 december in het LVC te Leiden.
