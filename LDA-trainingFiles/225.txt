	Amsterdam maakt 'farce' van inspraak
	Van onze verslaggever
Pierre Heijboer

AMSTERDAM
'Het gemeentebestuur van Amsterdam gaat op een beschamende manier door het stof voor de directie van papiergigant KNP-BT. En al doende maken de Amsterdamse bestuurders ook nog eens een farce van de geldende inspraakprocedures.'
Die conclusie trokken bewoners van het Amsterdamse Museumkwartier woensdag, nadat zij op het stadhuis getuige waren geweest van de manier waarop hun stadsbestuurders een foutje wilden rechtbreien. Dit ten faveure van de directie van KNP-BT, die op en rond haar nieuwe hoofdkantoor, de vroegere Boerhaavekliniek in de Museumbuurt, veranderingen wil aanbrengen die botsen met de geldende regels voor een rijksmonument. 'KNP-BT mag in Amsterdam-Zuid van alles wat anderen verboden wordt', is de klacht van omwonenden.
Om de bestuurlijke fout - het laten verlopen van een aanwijzing van de Boerhaavekliniek tot grootstedelijk project - te herstellen, diende Amsterdam ook een nieuwe inspraakronde te houden. De manier waarop dat woensdag gebeurde, werd door de Museumkwartierbewoners als ronduit vernederend ervaren.
Ze dienden op te draven voor een op het laatste moment ingelaste commissievergadering, waar ze enkele uren voor de gemeenteraad een besluit zou nemen nog even hun zegje mochten doen. En ieder niet langer dan twee minuten.
'We worden hier behandeld als kinderen, en dat door een stel zeer arrogante bestuurders', zei een van hen. 'Dit is een farce, een schande. Geen wonder dat de Amsterdamse burgers sceptisch en cynisch zijn over hun stadsbestuurders.'
Met uitzondering van het Groenen-raadslid R. van Duijn werden de toegesproken gemeenteraadsleden er niet warm of koud van. Die zaak met de vestiging van KNP-BT in Amsterdam-Zuid moest even rechtgetrokken worden, dus was haast geboden.
Volgens de Museumkwartierbewoners gaat het Amsterdamse gemeentebestuur onfatsoenlijk om zijn eigen regels. Omdat het bestuur van het Amsterdamse stadsdeel Zuid 'nee' zei tegen een door KNP-BT gewenste verbouwing van de Boerhaavekliniek, en het centrale stadsbestuur het papierconcern toch graag binnen de poorten wilde krijgen, werd gegrepen naar het machtsmiddel van het grootstedelijk project.
Het stadsdeel Zuid werd daarmee ontvoogd en de interne verbouwing van de kliniek werd alsnog toegestaan.
Er was echter een tactische fout gemaakt. Toen werd vastgelegd dat de Boerhaavekliniek een grootstedelijk project werd, is afgesproken dat dit zou gelden tot de KNP-directie haar intrek in het gebouw had genomen.
Achteraf wenste KNP-BT echter meer dan een interne verbouwing. Op het verlanglijstje van het bedrijf verschenen ook nog een parkeergarage in de tuin en een loopbrug daarheen: zware architectonische ingrepen.
Een rechtszaak hierover viel uit in het voordeel van de omwonenden. De rechter stelde vast dat de vergunningen waren verleend op een moment dat de Boerhaavekliniek geen grootstedelijk project meer was. Zij gaf opdracht alle werk te staken.
Waarna het centrale stadsbestuur het volgende bedacht: de Boerhavekliniek wordt ten tweede male tot grootstedelijk project verklaard, maar nu tot het jaar 2000. Het is een besluit dat het stadsbestuur mag nemen, maar als gevolg van de haast is de voorgeschreven inspraak in het honderd gelopen.
'Bij de raadscommissie leek het echt nergens op', stelde mr. H. Sarolea, inspreker namens een aantal buurtbewoners, woensdagmiddag vast.
'Bovendien is vanmorgen een eveneens snel ingelaste vergadering van een ambtelijke commissie totaal in het honderd gelopen, omdat KNP-BT plotseling met gewijzigde plannen kwam. Die ambtelijke inspraak, onder meer van ambtenaren van Monumentenzorg, komt er dus achteraf, wanneer het raadsbesluit al gevallen is. Dit is machtspolitiek - geen democratie. En Amsterdam onwaardig.'

