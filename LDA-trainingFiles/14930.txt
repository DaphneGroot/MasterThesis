Oesterdam.
De Oesterdam is een dam tussen Tholen en Zuid-Beveland in het oostelijke deel van de Oosterschelde. De dam is met een lengte van 10,5 kilometer de langste dam van de Deltawerken.
De dam is samen met de Markiezaatskade, de Philipsdam en de Volkerakdam aangelegd om de Zeeuwse en Zuid-Hollandse wateren te verdelen in compartimenten ten behoeve van zoetwaterhuishouding en scheepvaart. De bouw van de Oesterdam droeg bij aan het ontstaan van het Zoommeer en een getijdenloze Schelde-Rijnverbinding.
De bouw van de Oesterdam begon in 1979 met de aanleg van een werkeiland. Dit eiland was in 1980 klaar. In etappes werd vervolgens de Oesterdam aangelegd. De dam kwam gereed in 1986. Toen in 1989 ook de weg (N659) over de dam aangelegd was, werd de nieuwe verbinding officieel geopend door de commissaris van de Koningin.
De Bergse Diepsluis, aan het noordelijke einde van de dam, is aangelegd op de restanten van de verdronken stad Reimerswaal.
