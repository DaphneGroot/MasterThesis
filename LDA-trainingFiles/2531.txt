	Staande ovatie voor 'Pie-Air' Van Hooijdonk
	Van onze verslaggever
John Volkers
 NOTTINGHAM
 Matt, een bleek Engels joch van een jaar of twaalf, heeft het nieuwste van het nieuwste. Een shirt van Nottingham Forest met de naam Van Hooijdonk op de rug. Voor de deur van de kleedkamers van City Ground wacht hij na Forest-Liverpool (1-1) op de nieuwe held van Nottingham, een Nederlander van 1 meter 93, 86 kilo en 4,5 miljoen pond.

Het rode Umbro-shirt is pas volmaakt als Van Hooijdonk er zijn handtekening op heeft gezet. Dat maakt het de uitgave werkelijk waard. Het was best duur, zegt Matt, de korte broek net ontgroeid. Hij heeft er 41 pond (120 gulden) voor betaald. Dertig pond voor het shirt, elf pond voor het flocken van twaalf letters en twee cijfers, samen hetrugnummer vijftien vormend.
'Nu begrijp ik waarom Roy hier direct zo populair was', grapt Van Hooijdonk na de wedstrijd. Zijn land- en teamgenoot met de korte achternaam blijft deze match echter aan de kant. Manager Bassett, een nerveus heerschap met een onnavolgbaar tempo in zijn woordenstroom, heeft het in deze dagen van degradatienood wel gehad met de ene Nederlander.
De andere Nederlander - overal in de Premiership duiken zulke koppeltjes-op-klompen op - krijgt de complimenten. Na zijn dinsdagse debuut bij Blackburn had Bassett nog gewaarschuwd dat hij een andere Van Hooijdonk wenste te zien. 'Hij moet veel scherper zijn, wil hij scoren.'
Maar tegen Liverpool, in zijn thuisdebuut voor het uitverkochte huis (30.587 toeschouwers) aan de Trent, is de ware Van Hooijdonk te zien, de Nederlandse international voor wie de nieuwe geldschieter Scholar vanuit Monaco zijn vele miljoenen heeft beschikbaar gesteld. De lange spits wordt uitgeroepen tot man-of-the-match, krijgt een fles champagne en een staande ovatie.
De fans oefenen al een liedje op Pie-Air, zijn uit Schotland overgewaaide bijnaam. De toeschouwers uit de stad van Robin Hood zien hem helemaal zitten. Als de in de lucht onverslaanbare Van Hooijdonk voortdurend wordt vastgehouden door de Liverpool-stopper Wright en hij de kwelgeest ten slotte velt met een hoog geheven arm -plus vernijnig vuistje- kan dat ieders goedkeuring wegdragen. 'Well done, lad.'
Alleen het doelpunt blijft uit. En scoringsdrift is Van Hooijdonks goudgerande keurmerk dat hij bij RBC, NAC, Celtic en het Nederlands elftal verdiende. 'Vorig seizoen heb ik er 32 in Schotland. En in de eerste helft van het seizoen, ondanks alle problemen, toch ook weer zeventien. Maar hier zal ik niet zoveel goals maken.
'Wij waren het Liverpool van Schotland, de nummer twee van de ranglijst, wij bepaalden het tempo. Hier bij Forest wordt ons het tempo opgelegd. Het is me wel duidelijk waarom deze ploeg zo laag geklasseerd staat. We hebben te weinig kwaliteit. Liverpool speelt fantastisch positiespel, maar we hebben ze uit hun spel gekregen. Dat is onze verdienste.'
Van de top van Schotland naar de bodem van de Premier League schijnt toch een stap vooruit te zijn. Van Hooijdonk raadpleegde voor zijn transfer bondscoach Hiddink. 'Ik vroeg hoe hij er tegen aan zou kijken als ik naar Forest ging. Hij heeft niet gezegd ''je moet dat doen'', maar voor mij was het duidelijk dat ik weer moest voetballen om mijn plaats in de selectie van het Nederlands elftal niet te verliezen.'
Van Hooijdonk speelde de laatste drie weken niet meer in het eerste van Celtic. De pesterijen, voortgekomen uit onmin over een niet nagekomen mondelinge belofte over salarisverhoging, werd van kwaad op erger. 'Burns, de manager, voerde uit wat voorzitter McCann tegen me had. Een groot spel, ja. Ze vroegen in de herfst vier miljoen pond voor me.' Celtic had Van Hooijdonk voor een miljoen pond van NAC gekocht.
'Ik was echt van plan bij de club te blijven tot het eind van mijn contract, medio '98. Dan had ik nog nul miljoen pond moeten opbrengen. Dat was mijn wraak geweest. Maar het WK heeft me op andere gedachten gebracht. Ik wil het wereldkampioenschap in Frankrijk niet mislopen. Dat kan een hoogtepunt worden.
'Ik ben geen zekerheidje voor de basis-elf. Kluivert en Bergkamp staan niet ter discussie. Maar ik heb nu de positie die Mulder op het voorbije EK had. Als deze groep intact blijft, dan kunnen heel interessante dingen gebeuren. Ik wil het gras wel opvreten om bij Oranje te blijven. Als ik het hoogste kan bereiken, dan kan ik heel trots op mezelf zijn.'
De trots klinkt door in de stem van de selfmade prof die pas laat de overstap maakte naar het beroepsvoetbal. Zijn twee doelpunten tegen Wales ('Zo'n dag had ik nog nooit beleefd') hebben hem tot een voetballer met een internationale status gemaakt, een spits die Nottingham de uitweg uit de degradatiezorgen moet bieden.
In de zaterdagmiddagwedstrijd met het onwaarschijnlijke tempo wordt Van Hooijdonk uiteraard gebruikt als target-man. Hij wordt, vooral door speler-manager Pearce, gezocht met lange ballen, maar hij blijkt uitstekend one touch te kunnen spelen, met links te volleren, een bal af te schermen en slim te combineren. Vooral dat laatste is meegenomen in een omgeving waar dwaze hardlopers als de Noor Haaland de spelpolitiek bepalen en spierkramp ten slotte ook Van Hooijdonk velt.
Later, bij een biertje in de kantine zegt hij: 'De vraag is altijd wat beter is? Het Nederlandse voetbal is tactisch beter, maar dit is leuker.' Met Feyenoord-PSV in het achterhoofd moet beaamd worden dat het elkaar tegemoet treden met open vizier wel zo vermakelijk is. Al na twee passjes terug brult de buurman: 'Ay, this is no five-a-side.'
De sfeer bij Engelse wedstrijden blijft bijzonder. Vooral het verdwijnen van de hekken heeft veel goed gedaan. De rivaliteit tussen de supporters lijkt gekanaliseerd en de spreekkoren zijn vermakelijk. Stan Collymore, de spits die voor acht miljoen pond van Nottingham naar Liverpool verhuisde, krijgt er van de Forest-aanhang langs. Als hij eindelijk invalt, brullen volwassen kerels: 'If you hate Stanley, stand up.' Een brokkelige wave is het gevolg.
Voor Van Hooijdonk staan ze na afloop allemaal op. Hij is diep gegaan, maar de vermoeidheid ('Ik heb deze week maar 축축n keer kunnen trainen') weerhoudt hem niet van een uitgebreide handtekeningsessie. Zijn vriendin Corien, blauwbekkend bij de auto: 'Zo is Pierre nu eenmaal. Hij neemt voor iedereen tijd.'
Bij het diner 's avonds, in een restaurant in het centrum, is er maar 축축n verdwaalde handtekeningjager. Van Hooijdonk vindt die rust van Nottingham al een grote stap vooruit ten opzichte van Glasgow, de stad waar protestanten en katholieken hun geloofstrijd op het voetbalveld beslechten. 'Daar moest je oppassen dat je je restaurant aan de goede oever uitkoos.'

Foto
	Van Hooijdonk loopt Matteo van Liverpool onder de voet. FOTO GUUS DUBBELMAN - DE VOLKSKRANT

