	Een schaker vraagt nooit om gunsten
	SCHAAKJOURNALISTIEK onderscheidt zich in een half dozijn opzichten van de rest van de sportjournalistiek.
De eerste vier oorzaken van dat anders zijn liggen in het wezen van het schaakspel.
Wie van een voetbalwedstrijd een verslag schrijft, moet heel erg gaan abstraheren. Uit zo'n voetbalverslag is niet de hele loop van de wedstrijd te reconstrueren. Zelfs van een video is dat niet mogelijk, want een camera ziet nooit alles. Maar voor een schaakpartij bestaat al eeuwen een korte notatie die de hele choreografie van de schaakstukken exact weergeeft. Die notatie is gelijk aan de partij.
De schaakjournalist maakt - tweede afwijking - van de gewonnen ruimte gebruik door behalve over wat er gebeurde, ook te schrijven over wat had kunnen gebeuren. Had wit zijn pionnetje een plaatsje verder gezet, dan had het zwarte paard de dame kunnen bespringen zonder dat de loper van de witte toren viel. Bij voetbal verzucht men: 'Had Cruijff maar raak getrapt, dan was het een doelpunt geweest.'
Bij voetbal kun je de partij in blokjes van tien minuten opsplitsen en die in een andere volgorde uitzenden - niemand zal het merken. Bij schaak is elke zet een vervolg op de vorige zetten. Vaak zie je de schaakjournalist de partij op een typisch punt onderbreken en daar dan een diagram van geven, omdat het daar interessant begint te worden.
Het schaakspel is cumulatief. De historie zit in de hoofden en computers van de spelers. Een voetballer hoeft niets te weten van de trappers die hem voorgingen. Maar een schaker wil alles weten van de schuivers die hem voorgingen. Omdat wij een eeuw verder zijn, weet iedere schaker meer dan Aljechin. Schaken lijkt in dit opzicht meer op wetenschap dan op sport.
De lezer van schaakstukken in de krant is anders ingesteld dan de lezer van voetbalstukken. Wie niets van voetbal weet, leest geen voetbalverslag. Maar schaakrubrieken worden ook gelezen door mensen die weinig tot niets van schaak weten - anders zouden kranten die rubrieken er niet op na houden. De verstandige schaakjournalist schuift de harde notaties dan ook naar het eind van zijn stuk en vertelt eerst de smakelijke details van de strijders en geeft een impressie in mensentaal van de partij. Hij weet dat veel lezers zijn schaaknotatie overslaan.
De zesde en laatste reden dat schaakjournalistiek anders is dan de rest van de sportjournalistiek, geldt misschien alleen voor Nederland. Schakers zijn opvallend vaak ook schrijvers, en goede schakers zijn - in Nederland in ieder geval - opvallend vaak goede schrijvers. Euwe, Donner, Straat, Krabb, Mnninghoff, Timman - het zijn schrijvers die schaakboeken publiceerden die je ook met kleine interesse in het schaken met plezier leest. In dat rijtje hoort ook Hans Ree. Ree is columnist en zijn wekelijkse bijdrage aan de 'Achterpagina' van NRC Handelsblad is een rationele verademing in dat wel erg bijbelse hoekje. Hij is ook schaakmedewerker van die krant en hij heeft nu een aantal reportages, beschouwingen, recensies, columns op schaakgebied uit die krant en uit Playboy en Internet gebundeld in Schitterend Schaak.
De recente schaakoorlogen, waarbij Kasparov altijd partij is, spelen natuurlijk een grote rol in het boek. Maar er zijn ook twintig schakers uit de vorige en deze eeuw over wie Ree schrijft. Omdat ze net overlijden (Cortlever en Enklaar, Botwinnik, Poloegajevski en Kasparian), of omdat er biografien van zijn verschenen (Mann, Marshall, Schlechler, Rubinstein), of omdat Ree ze kende (Donner, Kaltanowski). U heeft misschien nooit van de schakers Kasparian en Mann gehoord. Dat waren schaakcomponisten, kunstenaars, die het schaken verlossen van het toch wat kinderachtige winnen en verliezen. Misschien heeft u ook nooit van Kaltanowski gehoord. Dat was een schaker die zijn geld verdiende door als een kermisgoochelaar blind- en simultaanspelend de steden langs te trekken. Katanowski kende ik al uit Ree's in 1989 verschenen bundel Een blinde reus, waarin schaken een kleine rol speelt. Ree zag hem in 1971 in San Francisco toen hij 68 jaar was, en Kaltanowski leeft nu nog.
Ree's stijl is die van de grootmeester: altijd bedachtzaam, maar met plotselinge uitschieters. Het mooist vind ik hem in de zeldzame passages waarin hij zelf voorkomt. Een handvol voorbeelden.
Ree krijgt een telefoonnummner van Karpov, hij belt het niet. 'Wat een slechte journalist ben ik. Het komt omdat ik me met mijn verslaggeversrol nog niet helemaal verzoend heb en eigenlijk schaker wil zijn. Je wordt schaker om nooit in de situatie te komen dat je iemand een gunst hoeft te vragen.'
Najdorf heeft tegen elf van de dertien wereldkampioenen gespeeld. 'Ik heb er acht gehad, bedenk ik, van Euwe tot en met Karpov. Met heel wat minder succes dan Najdorf, maar daar gaat het niet om, ik deed mee.'
Jan Timman heeft over de generatie waarin Ree zit, gezegd dat ze zich tot doel hadden gesteld Donner te verslaan. 'Mijn generatie had te laag gemikt. Ik was niet blij toen ik dat las, maar ik voelde dat er een kern van waarheid in zat.'
Over de Britse schaker en schaakjournalist Keene schreef Ree dat hij zijn ziel aan de duivel had verkocht en in grote welstand leefde. 'Ik geloof dat je jaloers bent, zei mijn vrouw toen ze het gelezen had. Misschien. Keene, die Nederlands kan lezen, was heel tevreden met mijn beschrijving.'
Timman gaf in 1996 op tegen Sjirov in remise-stand (net als Kasparov vorige week tegen Deep Blue). 'Net als Jan Timman heb ik zelf ook eens opgegeven in remisestelling. Het was tegen de latere kampioen van Nederland Coen Zuidema in een jeugdwedstrijd, meer dan dertig jaar geleden. Soms komt de stelling me ineens weer voor de geest zonder enige duidelijke aanleiding en dan verduistert de zon.'
Wie dit boek uit heeft, begrijpt waarom het feit dat computers nu ook schaken, niet ter zake doet. Schaken is een bezigheid van schakers, niet van schaakstukken. Als zo'n schaakprogramma nu nog door n persoon gemaakt was, zou je je wedstrijden tussen schaakprogrammeurs kunnen voorstellen. Maar een schaakprogramma is door velen gemaakt, waarvan in de toekomst de meesten dood zijn. Niemand weet precies welke zet een schaakprogramma zal spelen - daar heb je nu juist een computer voor. Over een eeuw zal geen computer meer schaken, zoals er vandaag geen hond meer een melkkar trekt. Maar dan zullen nog steeds mensen schaken. En er zullen schakers over het schaken schrijven. En er zullen mensen zijn die dat willen lezen, zelfs als het schaakspel ver van hun bed staat.
Nooit heeft, zover ik weet, een voetbalverslaggever zijn stukken gebundeld. Ik ben blij dat Hans Ree het wel heeft gedaan.
H. Brandt Corstius
Hans Ree: Schitterend Schaak.
L.J. Veen; 335 pagina's,  39,90.
ISBN 90 254 0799 4.

Foto
	Kasparov tegen Deep Blue. FOTO REUTER

