	Pelgrimage naar het ongeziene
	ONLANGS publiceerde het wetenschappelijk tijdschrift Nature de resultaten van een onderzoek naar de mate van gelovigheid onder Amerikaanse wetenschappers. Zo'n 40 procent van de ondervraagde geleerden zei in God te geloven.
Verbazingwekkend aan deze uitslag was dat dit percentage nauwelijks lager uitviel dan de uitkomst van eenzelfde onderzoek dat in 1916 werd gehouden. De stelling die toen algemeen werd aangehangen, namelijk dat godsdienst en wetenschap elkaar niet verdragen en dat de laatste uiteindelijk het godsgeloof om zeep zal helpen, is nu dus verworpen.
In Nederland is een dergelijk onderzoek nooit gedaan. Maar er is geen grond voor de verwachting dat de verhoudingen hier significant anders liggen. Ook de vaderlandse wetenschap kent rabiate athesten, orthodoxe gelovigen en verder alles wat daar tussenin aan hele en halve agnosten nog te vinden is. De aard van de wetenschap doet daarbij, anders dan verwacht, nauwelijks ter zake. Onder 'softe' alfa's en gamma's vindt men de felste godloochenaars, terwijl de exacte natuurwetenschap nogal wat devote gelovigen in haar gelederen heeft.
A.J. Dunning, cardioloog in ruste, heeft zijn arbeidzaam leven doorgebracht in de exacte sfeer van de medische wetenschap. Maar die langdurige blootstelling aan het geloof in louter harde feiten en verstandelijk beredeneerde verklaringen heeft ook hem niet tot een gevoelloze rationalist gemaakt. Integendeel, zijn belangstelling voor wat hij 'de verbeelding van het ongeziene' noemt, is met de jaren alleen maar toegenomen. Stof van dromen, zijn jongste boek, getuigt ervan.
Het is na Broeder ezel en Uitersten Dunnings derde bundel. Maar anders dan de voorgangers die respectievelijk het onvermogen in de geneeskunde en extreme vormen van menselijk gedrag tot onderwerp hadden, waagt Dunning zich in Stof van dromen (de titel is ontleend aan Shakespeare's The Tempest) aan een veel minder tastbare thematiek: het breukvlak tussen geloven en weten.
Dunning doet verslag van een reis naar het niemandsland dat zich uitstrekt tussen de christelijke verbeelding die de westerse cultuur tweeduizend jaar lang stempelde, en de moderne wetenschap die deze rol lijkt te hebben overgenomen.
Waar de mens zichzelf in de religieuze verbeelding nog min of meer de hoofdrol mocht toeigenen, houdt de natuurwetenschap hem nu een spiegel voor waarin hij zichzelf terugziet als het toevallige product van een stuurloos evolutieproces, tegen de dreigende achtergrond van een volstrekt onverschillig universum.
Omdat de meeste mensen maar een kleine dosis van dit soort kille kennis kunnen verdragen, zullen zij steeds opnieuw en desnoods tegen beter weten in nieuwe beelden en mythen scheppen om aan hun kortstondige, zinloos lijkende bestaan toch nog enige betekenis te verlenen. Noch met deze behoefte, noch met de bevrediging ervan is iets mis, zo luidt kort samengevat de boodschap die Dunning als zelfbenoemd
agnost in Stof van dromen uitdraagt.
Vanuit diverse plekken op aarde - Nairobi en Moskou bijvoorbeeld, Veneti en Jeruzalem, maar ook het Friese Dronrijp - geeft Dunning lucht aan zijn bevindingen over sterk uiteenlopende zaken als zingeving en verbeelding, de grenzen van de kennis, lichaam en ziel, hemel en aarde, engelen, de tijd, het heelal en de zin van het lijden. Niet alles wat hij daarover te melden heeft, is even revolutionair of oorspronkelijk - wie de populair-wetenschappelijke tijdschriften een beetje bijhoudt, zal op het gebied van de jongste wetenschappelijke inzichten en ontwikkelingen zelfs bar weinig nieuws tegenkomen. Authentiek zijn echter de verrassende verbindingen die hij legt.
Het niemandsland waarheen Dunning afreist, blijkt nog onherbergzamer dan hij al vermoedde. De waarheidsaanspraken van de religie missen, zoals inmiddels alom bekend, elk fundament, en ook de grote politieke ideologien die pretendeerden haar als zingevers te kunnen evenaren, gingen roemloos ten onder. Maar zelfs de wetenschappen, die geacht werden het stralend middelpunt van een nieuwe, op het menselijk verstand gente cultus te ontketenen, blijken hun beloften van zekerheid en objectiviteit niet te kunnen nakomen.
Relativiteitstheorie en quantumfysica deden Newtons erfgoed van een harmonieus en wetmatig functionerend heelal in scherven vallen, aldus Dunning. 'Atomen zijn geen vaste, onverwoestbare bouwstenen, ruimte en tijd zijn geen onafhankelijke, absolute gegevenheden, het mechanisch causaliteitsbegrip voldoet niet meer en de natuur wordt niet objectief waargenomen, maar benvloed door de waarnemer. De plaats van ons zonnestelsel in het heelal is onbestemd en de verbindende, finale theorie die dat alles moet samenvatten en verklaren, laat op zich wachten.'
'Het lukt ons niet de onmetelijkheid van de schepping met ons brein te bevatten', schrijft hij elders in zijn bundel. Vandaar dat hij troost zoekt bij denkers als de grote, zestiende-eeuwse scepticus Michel de Montaigne, wiens enige boek, Essais, nog altijd wordt gelezen. Van Montaigne is de uitspraak dat God de begeerte naar kennis heeft geschapen om de mens te kwellen. En hij betwijfelde dan ook openlijk of die nieuwe wetenschap wel zou slagen in haar zoektocht naar zekerheid. Met recht, naar vier eeuwen later zou blijken. We slapen op het kussen van onze onwetendheid, meende Montaigne. En de troost die uitgaat van deze gedachte, ligt, aldus Dunning, in het besef van betrekkelijkheid, de noodzaak van verdraagzaamheid en in een als vanzelfsprekendheid aanvaarden van leven en dood.
Meer nog dan bij Montaigne lijkt Dunning echter steun te zoeken bij Francesco Petrarca, de dichter, hoveling en geleerd humanist die wel wordt beschouwd als de eerste moderne mens. Petrarca's beklimming in 1336 van de Mont Ventoux lijkt haast een metafoor voor Dunnings eigen pelgrimage naar het ongeziene. Voor Petrarca was de expeditie naar de kale en ongenaakbare bergtop, die nog jaarlijks massaal wordt beklommen door wandelaars en wielrenners, vooral een spirituele zoektocht, een confrontatie met zichzelf. Het was Petrarca vooral te doen om het inzicht in zichzelf dat deze krachtsinspanning hem opleverde, en niet zozeer om het uitzicht dat hem boven wachtte.
Wat Petrarca modern maakt, is zijn geestelijke onafhankelijkheid en zijn intellectuele ondernemingszin, maar bovenal zijn idee dat de wereld een open boek is. Maar in dat boek lezen we tegenwoordig allemaal wat anders, schrijft Dunning, waarna we op zoek gaan, naar omhoog, naar de top van de berg, waar de n een boetepsalm zingt, de ander een liefdesgedicht schrijft, terwijl een derde er zichzelf op de foto zet.
Lichaam en ziel zijn n, al denken wij daar zelf soms heel hardnekkig anders over. Onze dromen zijn van stof en, als alle materie, dus vergankelijk. Wellicht is dat helemaal niet zo'n kwade gedachte, meent Dunning. 'Misschien is er aan het eind van de weg een wijde, stille vrede die wij maar beter kunnen aanvaarden.'
Gert J. Peelen
A.J. Dunning: Stof van dromen - Over de verbeelding van het ongeziene.
Meulenhoff; 224 pagina's;  36,90.
ISBN 90 290 5435 2.

Foto
	Petrarca

