Charley Toorop.
Annie Caroline Pontifex (Charley) Fernhout-Toorop (Katwijk, 24 maart 1891 – Bergen (Noord-Holland), 5 november 1955) was een Nederlandse schilder en lithograaf.
Familie.
Jan Toorop en zijn dochter Charley poseren bij "De drie bruiden", 1895.
Charley Toorop was de dochter van Jan Toorop en Annie Hall. Haar zoon Edgar Fernhout, ook wel Eddy Fernhout genaamd, werd eveneens kunstschilder. Haar andere zoon, John Fernhout, werd filmer, en werkte veel samen met Joris Ivens. Zij was de grootmoeder van kunstschilder Rik Fernhout (zoon van Edgar Fernhout). Charley was de schoonmoeder van de bekende fotografe Eva Besnyö die in 1933 trouwde met John Fernhout.
Werk.
Charley Toorop maakte vanaf 1916 deel uit van de kunstenaarsgroep Het Signaal, die een diepe beleving van de werkelijkheid voorstond door kleuren en lijnen zwaar aan te zetten en felle kleurcontrasten aan te brengen. Ze wordt mede daarom ook wel gerekend tot de Bergense School.
In 1926 trok ze naar Amsterdam, waar haar schilderkunst invloed onderging van de film. Frontaal geschilderde figuren staan afzonderlijk naast elkaar, alsof ze door lampen op een filmset zijn uitgelicht. Haar stillevens vertonen verwantschap met het synthetisch kubisme van Juan Gris. Vanaf de jaren 30 schilderde ze veel vrouwenfiguren, ook naakten en zelfportretten in een krachtige, realistische stijl. Bekend is haar grote doek "Drie generaties" (1950), een portret van haarzelf, (een portretbuste van) haar vader en haar zoon Edgar, waarin ze waarheidsliefde en zin voor symboliek verenigt.
Haar nietsontziend realisme heeft iets magisch: "Is de natuurlijke verschijning de werkelijkheid," vroeg ze zich al in 1917 af, "of is aan haar vorm alleen te betasten het meest onwerkelijke dat voor ons verschijnt? Dit onwerkelijke, wat het meest werkelijke is."
Charley Toorop was een vriendin van andere kunstenaars als Bart van der Leck en Piet Mondriaan. Belangrijk werk van haar is te zien in het Kröller-Müller Museum te Otterlo.
Het door haar ontworpen en in haar opdracht gebouwde huis "De Vlerken" aan de Buerweg 19 in Bergen (Noord-Holland) staat er nog steeds, zij het, na een brand, met dakpannen in plaats van met een rieten dak.
Charley Toorop was een van de kunstenaars die in 1947 aan de wieg van het KunstenaarsCentrumBergen (KCB) stonden. In 1952 werd Toorop door de Stichting Kunstenaarsverzet 1942-1945 gelauwerd met de Prijs van de Stichting Kunstenaarsverzet.
In Westkapelle is een monument voor haar opgericht, omdat ze daar lange tijd verbleef en veel schilderijen van de Westkappelse bevolking heeft gemaakt.
