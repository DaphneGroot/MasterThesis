	Geen acteur meer, gewoon een vriend
	'ER ZIJN TE veel redenen om neerslachtig te zijn. We hebben te veel ellende in ons leven. Ik voel me bevoorrecht dat ik het talent heb gekregen om andere mensen te vermaken en zelf een onbezorgd leven te leiden. Als ik tennis genieten de mensen niet alleen van mijn backhand, maar meer nog van mijn persoonlijkheid. Ik laat ze zien dat je plezier moet maken in het leven', zei Yannick Noah in 1981 in Le Monde du Tennis.
Yannick Noah zit in de Brabanthallen in Den Bosch en glimlacht om de wijsheid die hij als 21-jarige verkondigde. 'Ook ik zei dingen omdat ik dacht dat ik ze hoorde te zeggen.'
Wie zich staande wil houden in het circus van toptennis moet een groot acteur zijn, weet Noah inmiddels en de bewijzen voor die stelling liggen in zijn eigen verleden opgeslagen. Opgejaagd door het publiek en verward door zijn eigen succes viel de Franse tennisser op de top van zijn roem, in 1983, uit zijn rol en de gevolgen waren bijna fataal. Nu op 37-jarige leeftijd heeft Noah nog altijd geen antwoord gevonden op de vraag waarom hij destijds net in de Seine sprong. 'Het enige dat ik wel weet is dat ik nu mijn leven onder controle heb.'
Een slobberende groene coltrui en een veel te ruime trainingsbroek camoufleren zijn 1.93 meter lange lichaam, maar de indruk blijft dat de jaren nauwelijks vat hebben gehad op zijn postuur. Massieve schouders en gestaalde onderarmen verraden een imposante musculatuur, in zijn gloriedagen de verklaring voor zijn onstuimige fysieke spel. De handdruk is ferm. Slechts zijn stem dissoneert met de uiterlijke kenmerken. Noah praat zacht, fluistert bijna, en legt daarmee zijn sensibele karakter bloot.
Emoties weerspiegelden zich in de jaren tachtig in zijn optredens, hetgeen hem naar eigen zeggen minstens zo vaak verlies als winst opleverde. 'Soms kwamen de emoties op de juiste manier samen en kon ik alles, maar vaak ook werd ik het slachtoffer van mijn gevoelens. Op n en hetzelfde moment wilde ik graag winnen n zei een stemmetje in mijn hoofd het is maar tennis. Als dat gebeurde verloor ik; ik heb heel lang moeite gehad mijn emoties in goede banen te leiden.'
Zijn erelijst vermeldt niettemin 23 toernooizeges, met de overwinning bij de Open Franse als aansprekendste triomf, en een derde plaats op de wereldranglijst als beste klassering. De enige ontbrekende parel, de Davis Cup, voegde Noah als coach aan zijn kroon toe. In 1991 en 1996 zegevierde het Franse mannenteam onder zijn leiding in de prestigieuze competitie der tennisnaties, terwijl dit weekeinde de Franse vrouwen onder zijn leiding de strijd aanbinden met Nederland in de finale om de Fed Cup.
Maar Yannick Noah wenst zichzelf niet te beschouwen als een succestrainer. Enkel omdat ze - 'de spelers en speelsters' - hem vroegen bondscoach te worden, keerde hij terug in de wereld die hij als een verraderlijke en verstikkende schijnwereld beschouwt. De kans om zijn ervaringen over te dragen op spelers die vermoedelijk met dezelfde problemen kampen als hij in het verleden, bracht Noah tot het besluit om als bondscoach aan te treden.
'Ik weet hoe het is als een heel land bijna smeekt om een overwinning. Ik heb het zelf meegemaakt en ik heb gevoeld welke druk dat op je schouders legt. Het gaat er niet zozeer om dat ik als coach iets bijzonders zeg, het is veel belangrijker dat ik er gewoon ben en rust uitstraal. Ik geef mijn spelers het gevoel: wat er ook gebeurt, we zijn samen. Ook als ze verliezen ben ik hun vriend. Dat klinkt eenvoudig, maar als je op de baan staat in een dolgedraaid stadion is dat juist waar je behoefte aan hebt.'
Noah is blij als zijn team wint, teleurgesteld als zijn team verliest, en in beide gevallen een gelukkig mens. 'Als ik straks thuiskom ben ik niet een winnaar of verliezer, maar weer gewoon de vader van een prachtig gezin.' Een boodschap die elke pas afgestudeerde psychologiestudent zou kunnen verkondigen, maar uit Noahs mond vermoedelijk oprechter en intenser klinkt. Dat blijkt alleen al uit de woorden van Mary Pierce. 'Iedereen die in de buurt van Noah vertoeft voelt zich op z'n gemak. Yannick is anders, hij is echt.'
Vergeefs zocht Noah in de jaren tachtig naar diezelfde waardering door het Franse publiek, al noemt hij zichzelf ook schuldig aan die toentertijd vergeefse bede. 'Als je zelf niet weet wie je bent, kan je moeilijk verwachten dat anderen dat wel weten.' Op jonge leeftijd leerde Noah dat succes de enige maatstaf is voor populariteit en als ambitieuze tennisser nam die wetenschap hem in een beklemmende greep. 'Mijn geluk was afhankelijk van een bal in of uit.
'Het belang van winnen wordt overgewaardeerd. Dat wist ik al toen ik nog aan het begin stond van mijn carrire, maar op die leeftijd is het moeilijk om je daartegen te wapenen. Als je wint ben je een held, als je verliest laat iedereen je in de steek. Als je jong bent en altijd hard hebt getraind om de top te bereiken, ben je geneigd je gevoel van eigenwaarde te laten afhangen van winst of verlies. Dat is eng, dat is gevaarlijk. Ik ben geen beter mens dan mijn tegenstander omdat ik per game twee punten meer maak.'
Noch altijd ziet Noah hoe jonge spelers gekweld door dat gegeven slachtoffer worden van hun eigen talent. 'Ik zie maar weinig jochies die cht van het spel genieten.' In zijn ogen zijn het de verderfelijke effecten van de Amerikaanse mentaliteit, waar sport allang geen spel meer is maar een mogelijkheid om in relatief korte tijd rijkdom te vergaren. 'Kinderen van vijftien die door hun fanatieke ouders gecoacht en gepusht worden. Go-go-go. Zo wordt de sport verziekt en zo worden mensen verziekt.'
Noah hoeft alleen maar naar zichzelf te kijken. 'Tijdens mijn profcarrire heb ik maar heel weinig echt genoten van het tennis. Je maakt je zorgen om je ranking, je maakt je zorgen om contracten en je maakt je zorgen om wat de kranten zullen schrijven als je verliest. De enige manier om de zorgen kwijt te raken is door te winnen.' Pas na zijn afscheid kreeg Noah weer oog voor de pure schoonheid van het spel. 'Ik kan me verheugen op een uurtje trainen met de ploeg, ik kan nu cht genieten als ik de bal perfect raak.'
Datzelfde bijna kinderlijke enthousiasme kan Noah zich enkel herinneren uit zijn jongste jaren, toen hij for fun op de primitieve baantjes van Kameroen met vriendjes een balletje sloeg. De bijna sprookjesachtige geschiedenis van zijn ontdekking en de hoge verwachtingen waarmee zijn jeugdtrainers hem later opzadelden, beroofden Noah op elfjarige leeftijd van zijn onschuld. 'Ik joeg dromen na die anderen me hadden aangepraat.'
YANNICK NOAH werd geboren op 18 mei 1960 in het provinciestadje Sedan in Oost-Frankrijk, maar zijn leven begon elf jaar later in Yaounde, de hoofdstad van Kameroen, waar zijn ouders zich enkele jaren daarvoor gevestigd hadden. Daar zag toenmalig toptennisser Arthur Ashe hem in 1971 spelen en op aandrang van Ashe werd Yannick Noah nog datzelfde jaar opgenomen in de Franse tennisacademie in Nice, om daar te worden gekoesterd als nationaal bezit. 'Op jeugdtoernooitjes voelde ik me soms een attractie.'
Op zijn achttiende werd hij professional en vier jaar later was hij ongewild onderwerp van politieke discussies in zijn land, toen de leider van het rechtse Front Nationaal, Jean-Marie Le Pen, zich afvroeg hoe oprecht de Franse gevoelens van Noah waren. Tijdens een duel voor de Davis Cup had Noah geel-groen-rode zweetbandjes gedragen en met de vlag van Kameroen (geel, groen, rood) gezwaaid, hetgeen door Le Pen verraad werd genoemd aan het land dat Noah tot een welvarend man had gemaakt.
Het is n van de bittere ervaringen die zijn karakter hebben gevormd. 'Toen vroeg ik me af hoe iemand zoiets kon zeggen, nu zwijg ik als iemand dat soort opmerkingen maakt.' Het verklaart in belangrijke mate waarom vlagvertoon, volksliederen en nationalistische gevoelens op de tribune tijdens landenwedstrijden door Noah met gemengde gevoelens worden aanschouwd. 'Ik accepteer dat mensen er waarde aan hechten en ik keur het niet af. Maar van mij hoeft het niet, ik weet waartoe dat soort gevoelens kan leiden.'
Op zondag 5 juni 1983 bracht Yannick Noah zijn landgenoten in extase door Roland Garros op zijn naam te schrijven, maar hij verdronk in de maanden daarna bijna letterlijk in de golven van het succes. Hevig gemotioneerd verhaalde hij in december van dat jaar over zijn eenzaamheid in een wereld van drugs, snelle auto's en te veel vriendinnen en schokte het Franse publiek met zijn ontboezeming serieus zelfmoord te hebben overwogen. 'Ik stond op de brug over de Seine en vroeg me af waarom ik niet zou springen.'
In de anonimiteit van New York bracht Noah zijn leven op orde, maar op de tennisbaan slaagde hij er nadien nog maar zelden in te schitteren. 'Als je eenmaal geleerd hebt de dingen te relativeren, wordt het moeilijk als tennisser nog de top te halen.' Het zijn volgens Noah de paradoxale wetten van het leven en de topsport. 'Egosme is in sport een hele belangrijke eigenschap, bijna een voorwaarde voor succes, maar in het gewone leven een slechte gewoonte.'
Liever is Noah een goede vader dan een groot tenniskampioen - 'je kind goed opvoeden is moeilijker dan een Grand Slam winnen' - en spijt dat hij zijn talent nooit ten volle heeft weten uit te buiten, is hem daarom vreemd. Af en toe, zegt hij, ontmoet hij kinderen die niet weten dat hij 'Parijs' heeft gewonnen. Hun erkenning is hem veel waard. 'Als zij plezier hebben omdat ze me een leuke tennisleraar vinden of gewoon een aardige man, is me dat meer waard dan welke trofee ook.'
Zo zit Yannick Noah dit weekeinde ook op zijn stoel in de Brabanthallen. Hij zal z'n speelsters vertellen dat het geen schande is om in een finale gespannen te zijn, c'est normal, en dat negenduizend krijsende Hollanders geen prettig gezelschap zijn is in zijn ogen even logisch. Maar hij zal ook zeggen dat ze maandag in het vliegtuig naast iemand kunnen zitten die nog nooit van de Fed Cup heeft gehoord. 'Je moet winnen niet overwaarderen.' Dat is zijn ervaring, dat is hun houvast. 'En als ze naar me kijken weten ze dat ik het meen.'

Foto
	Yannick Noah FOTO GUUS DUBBELMAN - DE VOLKSKRANT

