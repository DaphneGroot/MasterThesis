	Illegaal afval vaker uit Azië teruggehaald
	Van onze verslaggeefster
AMSTERDAM
Het komt steeds vaker voor dat Nederland en Duitsland partijen afval terughalen uit het Verre Oosten. Dat gebeurt als de partijen er illegaal terecht zijn gekomen en niet achterhaald kan worden wie de eigenaar is.
Dat is nu gebeurd in Hongkong, maar al eerder werden volgens het ministerie van VROM partijen plastic afval en zinkafval uit India en Indonesië teruggehaald. In het laatste geval, in 1995, betaalde Nederland twee miljoen gulden om 75 containers terug te halen en de lading daarna te verbranden.
Een schip met vijftig afvalcontainers vertrok maandag uit Hongkong naar Rotterdam, nadat de partij daar bijna een jaar geleden naar toe was gebracht. Het afval was vermoedelijk bestemd voor China, maar werd in Hongkong al onderschept. Er was geen toestemming verleend voor de export.
Het verbranden van afval is duur, en daarom proberen eigenaren er op een goedkope manier van af te komen. Oost-Europa, Afrika en China zijn vaak de plekken waar de partijen illegaal terechtkomen.
Derde-Wereldlanden worden zich er steeds meer van bewust dat ze als dumpplaats dienen voor gevaarlijk afval uit westerse industrielanden. Volgens de Conventie van Bazel over gevaarlijk afval moeten landen waar het afval naar toe wordt gestuurd, toestemming geven voor opslag en verwerking.
De partij afval die via Rotterdam werd verscheept en in Hongkong verzeild raakte, is afkomstig uit Duitsland. Maar VROM acht het niet uitgesloten dat er ook Nederlands afval bij zit. Daarom zullen de twee landen de kosten betalen.
Het ministerie kent elf bedrijven met loodsen voor opslag van plastic afval, die inmiddels zijn benaderd. De publiciteit heeft de eigenaren ertoe gebracht niet meer achteloos te exporteren, aldus VROM.

