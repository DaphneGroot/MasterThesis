Bohrium.
Bohrium (niet te verwarren met borium) is een scheikundig element met symbool Bh en atoomnummer 107. Het is een vermoedelijk grijs of zilverkleurig overgangsmetaal.
Ontdekking.
Atomen van element 107 werden voor het eerst gemaakt in 1976 door een groep van Sovjet-wetenschappers onder leiding van Y. Oganessian in het Gezamenlijk Instituut voor Kernonderzoek in Doebna. Het betrof de isotoop 261Bh met een geschatte halveringstijd van 1-2 ms (latere metingen wijzen uit dat de halveringstijd van deze isotoop ca. 10 ms bedraagt). De atomen werden gemaakt door een doel van bismut-209 te beschieten met kernen van chroom-54.
In 1981 was een Duitse groep onder leiding van P. Armbruster and G. Münzenberg van het "Gesellschaft für Schwerionenforschung" in Darmstadt in staat de resultaten van het Sovjet-team te bevestigen door de langer levende isotoop 262Bh te maken.
Naam.
Er was een controverse over de naamgeving van de elementen 101 tot en met 109. Aanvankelijk noemde de IUPAC het element 107 voorlopig unnilseptium (met als symbool "Uns").
In 1994 kwam een comité van de IUPAC met de aanbeveling element 107 naar de Deense natuurkundige Niels Bohr te noemen, met de gebruikelijke uitgang "-ium". De naam zou dan "bohrium" zijn, wat verwarring kan geven met het element "boor", dat ook "borium" (zonder h) wordt genoemd. In het Engels bestaat de verwarring niet, doordat boor daar "boron" heet. De Duitsers stelden "nielsbohrium" voor, een naam die de Sovjets al hadden gesuggereerd voor element 105. De standaard is echter dat alleen de achternaam van een wetenschapper wordt gebruikt als zijn naam wordt gebruikt om hem te eren. Ondanks deze angst werd de naam "bohrium" voor element 107 in 1997 internationaal erkend.
Doordat bohrium snel vervalt en geen praktische toepassingen heeft, zal er in de praktijk weinig verwarring met borium zijn.
Toepassingen.
Er zijn geen toepassingen van bohrium bekend.
Opmerkelijke eigenschappen.
Vanwege de uiterst korte halveringstijden van de bohriumisotopen is het nauwelijks mogelijk om onderzoek te doen naar de chemische en fysische eigenschappen.
Verschijning.
Op aarde wordt bohrium van nature niet aangetroffen.
Isotopen.
Het langstlevende bohrium isotoop is 274Bh met een halveringstijd van 40 s. Andere isotopen zijn 270Bh 272Bh met halveringstijden van respectievelijk 30 en 9,8 s.
Toxicologie en veiligheid.
Over de toxicologie van bohrium is niets bekend.
