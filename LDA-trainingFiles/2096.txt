	Moet sport 'n freakshow worden?
	'Nederland kent wel meer Sandersen', zegt Emile Vrijman, directeur van het Nederlands Centrum voor Dopingvraagstukken in Rotterdam. 'Er bestaat een netwerkje van artsen die doping verstrekken. Wat mij verbaast is dat die mensen ook nog steeds in allerlei medische commissies van sportbonden zitten.'
door Rolf Bos
@@0IER@@0oFBOFo*H ET NEDERLANDSE Centrum voor Dopingvraagstukken (NeCeDo) zetelt in het vooroorlogse gebouw waar ook de kantoren van het bisdom Rotterdam zijn gevestigd. Op de begane grond hangen schilderijen van pastoors en andere kerkelijke functionarissen, boven de tussendeur begroet een gebrandschilderde St Lambertus de bezoeker. 'Boetend uit gehoorzaamheid', luidt de boodschap van de heilige. 'Vind ik mooi', zegt directeur Emile Vrijman, 'het zou ook de spreuk van ons bureau kunnen zijn.'
Dat bureau zetelt twee verdiepingen hoger. Geen schilderijen van halve en hele heiligen, maar posters die waarschuwen voor het gebruik van doping: Don't be a dope. In een klein glazen kastje staan de relieken: potjes, flesjes, blikjes en pakjes met medicijnen die als doping gebruikt kunnen worden. Clenbuterol, maar ook Stromba, het uit de zaak-Ben Johnson bekende stanozolol, plus verkleurde flesjes Russisch groeihormoon.
Emile Vrijman stond in 1990 aan de wieg van het NeCeDo, dat aan het eind van de jaren tachtig vorm kreeg nadat NOCNSF en de overheid het belang gingen inzien van een adequaat dopingbeleid. Naar voorbeeld van soortgelijke instituten in Australi en Canada (waar na 1988 de kater-Ben Johnson verwerkt moest worden) moest ook in Nederland een voorlichtingsbureau voor dopingvraagstukken worden ingericht.
Vrijman, in de jaren tachtig nationaal geen onverdienstelijk atleet op de afstanden tussen de 800 en 5000 meter, werd directeur. Hij had rechten gestudeerd, met sportrecht als keuzevak. De afstudeerscriptie werd gewijd aan doping. 'Rond 1983 speelde de eerste grote zaken, het leek me een bijzonder interessant onderwerp. Ik was ook al aan een proefschrift begonnen over doping, maar dat is er nooit gekomen. Ik werd hier aangenomen.'
In die tijd, vertelt Vrijman, was er in Nederland nauwelijks iets bekend over doping. 'De atletiekunie en de wielerbond hadden wel wat in kaart gebracht, maar veel was het niet. Er waren een paar voorlichtingsboekjes, verder was er niks. Er waren lijsten met verboden middelen, maar die werden door sommige sporters weer gebruikt als boodschappenbriefjes.'
Vrijman begon in zijn eentje, inmiddels telt het NeCeDo twaalf man personeel. Het instituut licht voor, maar er is inmiddels ook een controlerende taak. Het centrum leidt controleurs op, die met flesjes en zegels de evenementen in opdracht van sportbonden en NOCNSF afgaan. Alleen het analyseren van de urine gebeurt niet in Rotterdam, dat wordt uitbesteed aan laboratoria in het buitenland.
Het zijn geen dopingjagers die aan de Rotterdamse Hoflaan zetelen; wordt in het buitenland de dopingcontrole vaak als het begin van het beleid gezien, bij het NeCeDo wordt de controle als sluitstuk opgevoerd. Vrijman: 'Ik ben geen Donike, ik vind die preventieve begeleiding veel belangrijker.' Ook gaat lang niet alle aandacht uit naar topsporters, in Rotterdam is er tevens veel aandacht voor de recreant.
Want vooral in sportscholen wordt volop uit verkeerde potjes gesnoept, zegt Rens van Kleij, de NeCeDo-medewerker die zich vooral op de doelgroep richt die uit is op een zo mooi mogelijk lijf. Op de kamer van deze afgestudeerde bewegingswetenschapper, die zelf ook opmerkelijk breed in de schouders oogt ('Hard getraind ja, en, ik geef het toe, ook wel eens iets geslikt') hangen foto's van opgepompte mannen en vrouwen. 'Welkom bij mijn junken-galerijtje.
'Onderzoek heeft uitgewezen dat minstens 35 duizend mensen in sportscholen ooit doping hebben gebruikt. Deze mensen zullen niet gepakt worden bij sportwedstrijden, want daar doen ze niet aan mee. Ze willen er alleen op het strand goed uit zien, zeg maar het Baywatch-effect. Met goede training en de juiste voeding kun je die spierbundels echter ook krijgen.'
De gevolgen van gebruik van spiervergrotende anabolen kunnen rampzalig zijn voor de gezondheid. Vrijman: 'We krijgen hier mensen aan de telefoon die zich afvragen waarom ze geen kinderen kunnen krijgen, we hebben te maken met mensen die last hebben van leverstoornissen, die kampen met trillende vingers, met krimpende testikels.
'Of we krijgen sporters aan de telefoon die klagen over slaperigheid. Blijken de anabolen die ze gebruiken simpele slaaptabletten te zijn, die onder de noemer anabolica verkocht worden. Pure op lichterij, en gevaarlijk bovendien. Of ze gebruiken insuline, ook als groeihormoon. Daar zijn al doden bij gevallen.'
Tachtig procent van de doping die op de zwarte markt te krijgen is, is vals, zegt Vrijman. 'Je denkt anabolen te kopen, je krijgt olijfolie. Of ze doen er een klein beetje echt spul in, zodat er iets van progressie volgt. Maar driekwart is gewoon troep.'
- Wie produceert dat spul?
'Een hoop van de rotzooi komt uit Oost-Europa, uit landen als Bulgarije en Rusland. Nederland is doorvoerhaven, en kent daarnaast een liberaal drugsbeleid. Bovendien zijn we hier nogal creatief in het herverpakken van allerhande zaken. Het komt voor dat in sociale werkplaatsen namaakverpakkingen en bijsluiters worden gedrukt.'
- Het is bekend dat drugsdealers ook in doping handelen. Is dat net zo lucratief?
'Je verdient met doping minder dan met cocane of herone, maar het is wel veilige handel. De maximale straf op overtreding van de wet import-export is zes maanden of vijfduizend gulden boete. Stel dat de markt honderd miljoen gulden waard is - dat zijn trouwens cijfers uit een oud onderzoek - dan is dat toch een aardige bijverdienste? Met de binnengrenzen zijn er nauwelijks problemen.'
- We hebben het nu niet over topsporters, maar over de recreatieve sector?
'Ja, het is een sociaal probleem. We leven in een instant-satisfaction-maatschappij. Willen we vermaak, dan zetten we de televisie aan, willen we eten, dan kwakken we een diepvriesmaaltijd in de magnetron. Gaan we trainen voor een beter lichaam en er is na vijf weken nog geen progressie te zien, dan gaan we slikken. Zo simpel is het.'
- Terug naar de topsport. We zijn nu bijna tien jaar na de Spelen van Seoul en de zaak rond Ben Johnson. Is er sindsdien iets ten goede veranderd?
'Hier en daar is er succes. Als je naar de vrouwenatletiek kijkt, dan is er sprake van een stagnatie. Dat betekent dat er niet, of minder geslikt wordt. De out-of-competition-controles zijn er bij gekomen, de opsporingstechnieken werden verfijnd.
'Maar je loopt natuurlijk wel vaak achter de feiten aan. Er zijn nu middelen die moeilijk of helemaal niet te traceren zijn. Neem epo, sommige groeihormonen, DHEA. Het komt op de lijst te staan, maar je kunt het niet vinden. Betere reclame kun je niet maken.'
- Nu is de gepakte topsporter de dupe van het gebruik van doping. Trainers, artsen en andere begeleiders gaan vrijuit. Zouden die ook niet gestraft moeten worden?
'In Canada gebeurt dat al, maar hier in Europa wordt alleen de sporter gepakt. Ik vind dat ook de begeleider pijn moet lijden, die is toch eindverantwoordelijk? Hij weet alles van zijn sporter, over voeding, over slaapgedrag, over de training. Dus weet hij ook alles over eventueel dopinggebruik. Als je een sprinter hebt, die normaal elf seconden rond loopt, en dan plotseling 10,7 of 10,5, dan is er toch iets aan de hand? Als de begeleider die doping al zelf niet verstrekt heeft.
'Neem de recente heisa rond de Limburgse huisarts Sanders, die was in 1991 al verantwoordelijk voor het naar de knoppen helpen van de gehele PDM-ploeg. Dat er dan nog sporters zijn, die daarna bij die man over de vloer komen, ongelooflijk. En komt er een afkeurende reactie van de Vereniging voor Sportgeneeskunde, wordt Sanders geroyeerd? Vergeet het maar.'
- Is zo'n affaire een uniek geval, of is het een topje van een ijsberg?
'Oh nee, er zijn meer Sandersen. Er is er n in Brabant, hier in het Dijkzigt zit een specialist die doping verstrekt, in Amsterdam zetelt er ook een. Het is een uitgebreid netwerk, met nationale en internationale contacten.
'Ik zou namen kunnen noemen, maar ik kan niks bewijzen. Ik blijf jurist, maar als ik alles bij elkaar optel, dan is het zo klaar als een klontje, hoor. Ik zou mensen undercover naar zo'n arts kunnen sturen, maar dat is mijn taak niet. En weet je wat verbazingwekkend is? Diezelfde medici werken nog voor de bonden ook.'
- Wordt er in Nederland voldoende gecontroleerd?
'Bij de olympische bonden gaat het de goede kant op. De ploeg die naar Atlanta ging, was helemaal schoon. Allemaal gecontroleerd door ons, in opdracht van NOCNSF. Maar het is dat wij het deden, want sommige bonden zijn nog laks. De roeibond controleerde helemaal niet. Sommige jongens van de Holland Acht waren sinds 1988 niet meer gecontroleerd. Dat is een kwalijke en ernstige omissie.
'Stel dat je niet gecontroleerd bent en je wint, dan roep je toch rare dingen over je af. De Amerikanen zijn vorig jaar niet gecontroleerd, dus zet ik meteen vraagtekens bij de olympische 19,32 van Michael Johnson op de 200 meter. Dit jaar presteert hij meteen een stuk minder. Raar, h?
'Het gaat ook om de reputatie van de sporter. Neem Ellen van Langen. Ze wint goud in Barcelona. Voor de buitenstaander komt ze uit het niets, daarna verdwijnt ze weer, door allerlei blessures. Krijg ik van die gekke opmerkingen in het buitenland, zo van: ja, ja, zal wel doping-gebruik zijn. Maar gelukkig is ze altijd gecontroleerd.'
'We hebben de affaire rond de Haarlemse huisarts Karsten gehad. Een schaatser zou zich indertijd tot hem gewend hebben, met het verzoek om doping. Als de schaatsbond de selectie steeds had gecontroleerd, hadden ze alle aantijgingen kunnen weerleggen, zo van: hier zijn de bewijzen van out-of-competition-controles. Nu hadden ze niks. Daar hebben ze van geleerd, tegenwoordig laat de KNSB wel geregeld controleren. Wij hebben trouwens alle Nagano-gangers meermalen gecontroleerd, dus ook dat zit wel snor.'
- Je zou natuurlijk ook kunnen zeggen: Geef die doping maar vrij. Als iedereen slikt, dan is de ongelijkheid weer opgeheven.
'Dan wordt iedereen wel een gevangene in een chemische wapenwedloop, met dodelijke gevolgen. Sport wordt dan een freakshow, zoals Wrestlemania dat is, puur amusement, zonder enig sportkarakter. Basketbal van de NBA, met geen speler onder de twee meter, is eigenlijk al op het randje. Een sprinter met drie benen? Genetisch moet het in de toekomst mogelijk zijn. Als het zo moet, mij best, maar ik kijk niet meer. En met mij keert het grote publiek zich ongetwijfeld ook af.'

Foto
	Emile Vrijman FOTO BERT VERHOEFF - DE VOLKSKRANT

