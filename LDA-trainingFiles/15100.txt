Holwortel.
De holwortel ("Corydalis cava" ook "Corydalis bulbosa") is een plant uit de papaverfamilie ("Papaveraceae"). Het is een vroegbloeiende vaste plant. De plant begint vaak al in maart te bloeien en voor de zomer is de plant vaak al afgestorven. De bladeren zien er wat groenig-blauwig uit. De rozetbladeren zijn symmetrisch samengesteld, de stengelbladeren zijn asymmetrisch. De bladeren zijn samengesteld en hebben stompe slippen.
De planten zijn of roodpaars bloeiend of wit bloeiend. Per groeiplaats kan de overheersende bloemkleur weer een andere zijn. De bloem is vergroeidbladig: ze vormen een soort buis waarin de stamper en meeldraden liggen. Wanneer een insect op de zijdelingse bloembladen gaat zitten, veren ze naar beneden waardoor de meeldraden naar buiten buigen en het stuifmeel op het insect deponeren. Het zaad heeft een mierenbroodje, waardoor het door mieren verspreid wordt. De naam holwortel slaat op de knol van de plant die hol is, in tegenstelling tot die van de vingerhelmbloem ("Corydalis solida") waarop de plant sterk lijkt. Verder heeft de holwortel gaafrandige schutblaadjes en de vingerhelmbloem handvormig ingesneden schutblaadjes.
De plant komt van origine in Midden-, Oost- en Zuid-Europa in het wild voor. De soort is in Nederland ter verwildering aangeplant op onder meer verschillende landgoederen. Ze wordt tot de stinsenplanten gerekend.
Plantengemeenschap.
De holwortel is een kensoort voor het onderverbond "Ulmenion carpinifoliae" van het verbond van els en gewone vogelkers ("Alno-padion").
