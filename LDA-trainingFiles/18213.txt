 Ruim 1 miljard beschikbaar voor groen beleggen. 
 DEN HAAG, 7 maart (Reuter) - De waarde van het aantal 'groene' projecten in het kader van de Regeling Groen Beleggen is tot boven een miljard gulden gestegen, aldus het ministerie van Volkshuisvesting, Ruimtelijke Ordening en Milieubeheer. 
 Deze week gaven minister Margreet de Boer van VROM en staatssecretaris Willem Vermeend van Financien weer een aantal groenverklaringen af waardoor het totaal aantal 'groene' projecten op 186 komt. 
 De Regeling Groen Beleggen, die in 1995 in werking trad, is bedoeld om de financiering van milieuvriendelijke projecten voordeliger te maken en zo te stimuleren. 
 Rente en dividend die particulieren ontvangen van groene beleggingsfondsen zijn vrijgesteld van inkomstenbelasting. 
 De projecten laten een grote diversiteit zien. Het accent ligt sterk op duurzame energie, energiebesparing, biologische landbouw, duurzaam bouwen en natuurprojecten. Ook is een aantal recycling-en afvalverwerkingsprojecten gehonoreerd. 
 Sinds de regeling in werking is getreden, is inmiddels voor 350 windturbines een groenverklaring afgegeven. 
 Ook de belangstelling voor biologische landbouw is groot, aldus het ministerie van VROM. Inmiddels hebben 45 biologische landbouwbedrijven van de regeling gebruik gemaakt. 
 Sinds de regeling vorig jaar is opengesteld voor duurzame woningen is de belangstelling hiervoor groeiende. Bij duurzaam gebouwde woningen kan circa 75 procent van de meerkosten via de regeling worden gecompenseerd. 
 De meeste banken in Nederland hebben inmiddels een groenfonds opgericht en hebben actief middelen aangetrokken en die weer uitgezet. 
 De belangstelling van het publiek was boven verwachting maar het aanbod van gelden is ruim voldoende om de aangeboden projecten te kunnen uitvoeren, aldus het ministerie van VROM. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
