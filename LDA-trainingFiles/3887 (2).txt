Capsicum.
"Capsicum" is de botanische naam van een geslacht in de nachtschadefamilie (Solanaceae). Het geslacht is van groot belang vanwege de paprika en de diverse Spaanse pepers (zie ook chilipeper en cayennepeper).
Capsaïcine.
De werkzame stof die de vruchten van een aantal van deze soorten zo pittig maakt is capsaïcine. Deze stof stimuleert dezelfde receptoren in de mond als die hitte (temperatuur) van voedsel detecteren. Vogels hebben deze receptoren niet. Een peper smaakt voor hen als een paprika voor de mens. Ze kunnen er zo voor zorgen dat in de natuur het zaad van de planten verder verspreid wordt.
