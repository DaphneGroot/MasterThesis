Hakkûhbar.
Hakkûhbar was een Nederlandse parodie op de gabber-scène, die halverwege de jaren 90 van de 20e eeuw populair was in Nederland. De groep wist met "Gabbertje" (1996) de eerste plaats van de Top 40 en de Mega Top 50 te bereiken. Het nummer zorgde voor een hele golf van vergelijkbare platen.
Ontstaan.
Hakkûhbar werd gevormd door Bob Fosko (bekend van De Raggende Manne), Bart Vleming, Ad de Feyter en producer Ewart van der Horst. In de clips en tijdens liveoptredens was de acteur Ruben van der Meer de frontman. Op de cd "Vet Heftig" zong hij slechts één nummer daadwerkelijk zelf: "Gabberlove". De stem van "Gabbertje" is van Bob Fosko. Fosko kende Ruben van der Meer, omdat zij samen in het VPRO-kinderprogramma "Erwassus..." zaten. Hier ontstond het idee voor Hakkûhbar. In de aflevering "De Nieuwe Aussie van de Gabber", een moderne versie van het sprookje "De Nieuwe Kleren van de Keizer" speelde Van der Meer de gabber. De visuele stijl was hetzelfde als die van de latere Hakkûhbar-videoclips.
Hitsucces.
Het nummer "Gabbertje" haalde in 1996 de nummer 1-positie in de Nederlandse hitparades. De single werd een gouden plaat en later zelfs platina. De videoclip werd geregisseerd door Benjamin Landshoff, een vriend van Fosko (en tevens regisseur van "Erwassus..."). Het nummer was geschreven op de melodie van "Swiebertje".
Later volgden de hits "Supergabber", "Gabbersaurus" en de dubbelsingle "Feestbeest/Gabberlove". Deze clips werden geregisseerd door Martin Koolhoven, die eveneens bevriend is met Bob Fosko. Ook is een Duitstalige versie van "Gabbertje" opgenomen, genaamd "Ratzekahl" met onder meer Neel van der Elst.
Als afsluiter maakte de band nog de videoband "Vet Heftig - de video", die ging over de opkomst en ondergang van Hakkûhbar. De productie werd geregisseerd door Martin Koolhoven en naast Van der Meer en Fosko acteerden onder meer Marco Borsato, Tatum Dagelet, Tjeerd Oosterhuis, Nance, Bart Vleming, Harry de Groot, Anita Doth (van 2 Unlimited) en Alfred Lagarde.
Ook alle clips waren in deze productie te zien. De film werd meerdere malen uitgezonden door de muziekzender TMF onder de naam "Vet Heftig - de film". In 2004 verscheen de film op dvd.
Nasleep.
Financieel liep het met Hakkûhbar minder goed af. De financiën van het project liepen via de studio van Ad de Feijter. De voorschotten werden op de studiorekening gestort. Hij was echter voor hij voor Hakkûhbar werkte al in financiële problemen geraakt, mede door zijn drank- en drugsgebruik. Door het succes van "Gabbertje" kreeg hij zijn eerdere schuldeisers achter zich aan. Zodoende ging De Feijter er met het verkregen geld vandoor. Sindsdien is hij spoorloos. Doordat De Feijter ook aan had gegeven dat de rest van het geld op zijn rekening moest worden gestort, ontstond er een juridische strijd om het geld en moesten er rechtszaken aan te pas komen.
Effect.
Het succes van Hakkûhbar zorgde voor een kettingreactie. Twee maanden later kwam Gabber Piet met een soortgelijke single die een grote hit werd. Daarna was het hek van de dam. Acts als "Gabber Wijffie" en "Mosselman" brachten nog meer vergelijkbare platen. Het label Mecado bracht zelfs hele cd's vol gabberparodieën uit. In een interview met de Volkskrant stelde dj The Prophet dat dit soort producties de doodsteek voor de gabbermuziek betekende.
