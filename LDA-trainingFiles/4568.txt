	Luiheid als levenshouding 'NIET MEEDOEN' IS DE BOODSCHAP VAN ALBERT COSSERY
	DE BOEKEN VAN Albert Cossery hadden in de jaren zestig en zeventig - hoogtij van verzet, Versagen en 'alternatieve lifestyles' - populair kunnen zijn, maar erg opzienbarend was de belangstelling toen niet. Misschien is het veelbetekenend dat de paar boeken die hij in de loop van zo'n jaar of vijftig schreef, nu herontdekt worden, althans in Frankrijk. Evenals hun excentrieke schepper.
Het begon met een vraaggesprek in Magazine Littraire van oktober 1994, waarin het doopceel van Cossery werd gelicht. In hetzelfde jaar werd een onderhoud van Michel Mitrani en Jean Labib met hem op de televisie uitgezonden. Ook het feit dat Le Monde op 31 mei van dit jaar een bladzijde-groot profiel van hem maakte, mag gezien worden als een teken dat deze 84-jarige crivain, die aan een nieuw boek werkt: Petits voleurs et grand voleurs (grote dieven en kleine dieven), aan de vergetelheid moet worden ontrukt.
Albert Cossery werd in 1913 in Caro geboren. Zijn achternaam is een verfransing van het Arabische Kusairi. Zijn voornaam was altijd al Frans, net als die van zijn beide broers en zijn zus, want zijn ouders hadden iets met Frankrijk. In elk geval gingen de broers school bij Franse jezueten in Caro; dat was een familietraditie.
De Cossery's, of moeten we zeggen: de Kusairi's, waren gepokt en gemazeld in de Franse cultuur, meer door toedoen van pa - een man met voldoende inkomsten om niet te hoeven werken - dan van ma, want die kon lezen noch schrijven, zoals Cossery in de schaarse interviews die hij gaf, vertelde.
Na de oorlog, in 1945, vertrok hij naar Parijs, waar hij zijn intrek nam in een hotel in Saint-Germain-des-Prs. Daar woont hij nog steeds. Cossery verlaat de kamer die hij nu ruim een halve eeuw huurt, alleen voor een wandelingetje naar het ooit zo glorieuze Caf de Flore, het Jardin du Luxembourg of een van zijn vaste restaurants .
De laatste der Parijse bohmiens, zou je kunnen zeggen, al verraadt zijn gesoigneerde kledij op geen enkele manier dat hij ook maar iets van doen heeft met de (toeristische) kunstluizen, die tegenwoordig zijn habitat ontwijden. Cossery leerde de hoofdrolspelers van het existentialistische toneelstuk dat in de naoorlogse jaren dagelijks in zijn omgeving werd opgevoerd, van nabij kennen, onder meer Giacometti, Vian, Grco, Blondin, Queneau, maar vooral zijn copain de drague (zijn medeversierder) Albert Camus, met wie hij niet alleen zijn initialen deelde.
Het is interessant wat langer stil te staan bij dit leven, omdat alles wat je over Cossery leest, bijdraagt aan het idee dat hij als personage perfect zou passen in een van zijn eigen romans. Dat wordt niet veroorzaakt door het feit dat ze zich allemaal in Egypte afspelen en dus strikt autobiografisch zouden kunnen zijn, maar door wat hij in zijn werk uitdraagt: dat het volstrekt nutteloos is je in te laten met de wereld zoals zij is. Je maakt er noodgedwongen deel van uit, d'accord, maar dat is geen reden je in te spannen, want alle menselijke activiteit voert ten verderve. Enigszins gechargeerd drukt Cossery dat zelf als volgt uit: als iedereen wat meer op z'n luie kont bleef zitten, zou er oneindig veel meer van het leven genoten worden. Activiteit vernietigt het plezier.
In geen boek heeft hij dat zo indringend verbeeld als in Les Fainants dans la valle fertile uit 1947, een boek dat nu vertaald is als De luiaards in de vruchtbare vallei. In deze roman, die vanzelf ook weer in Egypte speelt, wordt een familie ten tonele gevoerd, die het liefst de ganse dag ligt te pitten.
We kennen de luiwammes Oblomov uit het gelijknamige boek van Ivan Alexandrowitsj Gontsjarov, maar in De luiaards in de vruchtbare vallei gaat het niet om n Oblomov, zoals Mirjam de Veth in het nawoord bij haar vertaling opmerkt, maar om 'een heel nest Oblomovs'.
Het is ongelooflijk wat een lui zootje zich ophoudt in de Carese woning, die wordt bevolkt door een oude vader, zijn lamlendige zoons, een oude oom en het hulpje in de huishouding Hoda, die van tijd tot tijd door deze of gene gemelijk in het kruis wordt getast, maar meestal zonder verdere consequenties, want de lust blijkt zelden tegen de behoefte aan slaap te zijn opgewassen. Met alleen slaapverwekkende taferelen krijg je geen erg boeiende roman en daarom heeft Cossery mondjesmaat wat handeling aan zijn verhaal toegevoegd. Een van de broers wil bijvoorbeeld werken, een verlangen dat de anderen met afgrijzen vervult. Ze begrijpen het ook niet: waarom zou je in godsnaam werken, als je de hele dag kunt slapen?
De plannen van Siraag, zoals de werkwillige broer heet, verstoren de rust in huis niet werkelijk. Dat gebeurt pas als pa de wens te kennen geeft een vrouw te willen huwen. Dat zijn oude lijf ontsierd wordt door een voetbal van een breuk, die nauwelijks ruimte laat voor zijn verschrompelde geslacht, hoeft volgens hem - en de koppelaarster die hem van dienst is - geen beletsel te zijn.
Tussen de op niets berustende overmoed van de jeugd, gepersonifieerd door Siraag, en het groteske verval van de oude dag, waarvan de vader het weerzinwekkende toonbeeld is, speelt het leven in De luiaards in de vruchtbare vallei zich af en zo maakt Cossery er, ondanks al die behoefte aan slaap, een uiterst sfeervol, sensueel en komisch verhaal van, dat niet alleen een (oosterse) mentaliteit verabsoluteert - met alle absurde trekjes van dien -, maar tegelijk zo levendig is ingekleed dat de weigering om te handelen nog een heel gedoe blijkt op te leveren, meer dan genoeg om er een verder strekkende betekenis in te kunnen ontdekken.
Wie daarvan na lezing van dit boek niet helemaal overtuigd is, zou er - indien nog ergens verkrijgbaar - een ander recent vertaald boek van Cossery bij kunnen pakken: De trotse bedelaar, dat in 1955 onder de titel Mendiants et orgueilleux in Frankrijk verscheen (en als Proud Beggars in Amerika een cultus rond Cossery veroorzaakte). Het werd in 1987 in het Nederlands vertaald .
In dit prachtige boek vertelt Cossery over een hoogleraar geschiedenis en literatuur die zijn carrire laat voor wat die is en tussen de allerarmsten gaat wonen, met geen andere verlangen meer dan van tijd tot tijd wat hasj. Die laatste behoefte doet hem ogenschijnlijk in een vlaag van verstandsverbijstering een hoertje vermoorden, maar die gebeurtenis, die in de terugblik een soort acte gratuit lijkt als die van Raskolnikof in Dostojewski's Misdaad en straf, staat niet op zichzelf. Ze dient ertoe om met n ruk het vloerkleed onder het bestaande rechtssysteem weg te trekken, gepersonifieerd door de homoseksuele politieman Nour El Dine.
Ook in deze roman geeft Cossery er blijk van dat hij zijn thema uiterst geraffineerd en uiterst literair bespeeld. Dat laatste wil zeggen dat er iets meer gaande is in dit oeuvre van in totaal zes romans dan alleen de verbeelding van de al genoemde weigering om aan het leven mee te doen.
Wat Cossery tot uitdrukking brengt, is de onmogelijkheid om zowel in de realiteit als in de verbeelding te leven, twee facetten van het bestaan die zo met elkaar zijn vervlochten, dat je ze wel kunt onderscheiden, maar niet scheiden (want dan gebeuren er ongelukken, of moorden).
In de opvatting van Cossery is de verbeelding, de fantasie, de droom, het denken (en de roes?) de hoogste vorm van genot die voor stervelingen in dit aardse tranendal is weggelegd. Daarbij valt al het andere, en vooral materieel gewin, in het niet. Daarmee scheept hij zijn lezers op met een, uiteraard, paradoxale toestand, want er zijn nu eenmaal dingen die ged  n moeten worden in het leven.
Misschien zou je het zo kunnen zeggen: dat Cossery zowel in zijn boeken als door zijn manier van leven de spanning die zich op dit punt voordoet, laat zien dat zij er is en zelfs wel op te lossen valt, vergroot ongetwijfeld zijn aantrekkingskracht in dit door en door gemanagede tijdsgewricht. Helaas gaat het meer op voor zijn persoon dan voor zijn werk, maar ook dat is illustratief voor deze tijd.
Willem Kuipers
Albert Cossery: De luiaards in de vruchtbare vallei.
Vertaald uit het Frans door Mirjam de Veth.
Coppens & Frenks; 181 pagina's;  48,50.
ISBN 90 71127 62 1.

Foto
	Albert Cossery FOTO RUAU / FIGARO

