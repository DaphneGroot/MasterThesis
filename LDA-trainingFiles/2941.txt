	Een vliegende start met een bestaand bedrijf
	Rocco Cartoef Kors sjouwt vrijdagmiddag spullen naar een vrachtwagen. Het personeel viert atv en dus moet de directeur-eigenaar van Tap Houtwaren zelf de handen uit de mouwen steken. Het is even wennen voor de Rotterdamse bedrijfskundige. Toch zou hij voor geen goud willen terugkeren naar zijn veilige bureaustoel bij de Amerikaanse multinational Eli Lilly.
Cartoef Kors (32) werd vorig jaar eigenaar van Tap via een management buy-in. Het bedrijf met elf werknemers maakt onder meer koffers, spelletjes en theekistjes voor Douwe Egberts. Cartoef Kors verkoos de koop van een bestaand bedrijf boven de risicovolle start van een eigen onderneming. 'Ik heb gekozen voor een vliegende start bij een rendabel bedrijf met goede klanten.' En een ervaren oud-eigenaar, die hem nog drie dagen per week met raad en daad terzijde staat.
Olaf Smits van Waesberghe van MBI-Partners schat dat jaarlijks tweehonderd Nederlandse bedrijven via een management buy-in worden gekocht. De Haagse jurist bemiddelt zo'n twintig keer per jaar tussen kopers en verkopers. Het betreft meestal kleine bedrijven in de industrie, detailhandel en dienstverlening met vijf tot vijftig werknemers en een omzet van een paar ton tot twintig miljoen gulden.
De bedrijfseigenaren die kiezen voor een buy-in, doen dat meestal rond hun 55ste. Ze willen stoppen met werken, maar kunnen binnen de familie geen geschikte opvolger vinden. De verkoop aan een ander bedrijf is geen optie. De eigenaren doen hun levenswerk niet graag over aan de concurrent, en voor investeerders buiten de branche is het rendement vaak net iets te laag. Een tweede groep verkopers bestaat uit jongere eigenaren. Ze willen een zakenpartner die geld en deskundigheid binnenbrengt. Je vindt ze vooral onder de bedenkers van nieuwe producten. Ze zoeken een verkoop- en marketingmanager waarmee ze het bedrijf verder kunnen uitbouwen.
Voor de potentile eigenaren lonkt het ondernemerschap. Jonge managers botsen tegen de muren van het grote bedrijfsleven. Hen wacht een aardige carrire in het midden- en hogere bedrijfskader. Voor de top zijn ze nog niet gespot. Cartoef Kors: 'In de vier jaar bij Eli Lilly had ik zeven bazen. Bij vier ging het heel goed, bij drie erg fout. Houd je je gedeisd, dan kun je leuk werken. Ik wil meer.'
Naast de veulens ontmoet Smits van Waesberghe ook veel ervaren managers die voor zichzelf willen beginnen. Volgens zijn profieloverzicht van buy-in-kandidaten zitten daar stevige mensen tussen. De veertigers zijn verkoop- of marketingdirecteur, of directeur van een business unit van een grote onderneming. Ze hebben altijd gedroomd van een eigen zaak en willen die droom eindelijk waarmaken. Onder de vijftigers bevinden zich managers die bij een reorganisatie het onderspit hebben gedolven. Die willen een nieuwe draai aan hun loopbaan geven. 'Ze willen nog n keer vlammen', zegt Smits van Waesberghe.
De aspirant-ondernemers die door de MBI-adviseur worden begeleid, beschikken over een eigen vermogen van een paar ton tot een miljoen gulden. Voor de koop van een bedrijf is minstens twee ton nodig. Daarnaast wordt vaak nog wat geld geleend, en in sommige gevallen ziet de nieuwe eigenaar de eerste tijd af van zijn aanspraak op een vast salaris. Echt armlastig zijn de potentile ondernemers niet. Opmerkelijk veel kandidaten komen uit zakenfamilies. Financile armslag is een belangrijke succesfactor, meent Smits van Waesberghe. 'Als je sterk wilt staan, moet je een paar mensen met geld op de achterklep meenemen.'
Het gedoe rond geld was voor Cartoef Kors geen leuke ervaring. De onderhandelingen over de overname vergden anderhalf jaar. Adviseurs, accountants, vrienden en familieleden: een lange rij specialisten voer in zijn kielzog mee. Hij had de ervaring die veel huizenkopers kennen: 'Je wilt het ontzettend graag kopen, je wordt toch een beetje verliefd op zo'n object, maar je hebt geen idee wat een redelijke koopprijs is. Wat is een bedrijf waard? De enige stelregel is: wat de gek ervoor geeft.'
De zoektocht naar de verborgen gebreken en de analyse van de toekomstkansen vergen de meeste tijd, signaleert Smits van Waesberghe. Lijken in de kast kunnen meestal voortijdig worden opgespoord. Lastiger is een beoordeling van de toekomst. 'Je komt maar al te vaak bedrijven tegen waar de directeur-eigenaar een one man show opvoert. Je moet oppassen dat je niet een bedrijf koopt dat zijn aantrekkingskracht op klanten verliest zodra de oude eigenaar vertrekt.'
Veel buy-in-managers stellen daarom als voorwaarde dat de oude ondernemer bij het bedrijf betrokken blijft. Afspraken over omzet- en winstdoelen beletten dat de koper de boot ingaat. Hij betaalt bij binnenkomst een deel van de overnamesom en de rest pas als het bedrijf naar verwachting draait. Daartegenover staat dat de oud-eigenaar een hogere som toucheert als het bedrijf mede dank zij zijn inzet buitengewoon goed scoort.
Cartoef Kors wil zijn bedrijf stapje voor stapje uitbouwen. 'Zeker de eerste tijd wil ik niet al te hard van stapel lopen.' Hij ontdekte de afgelopen tijd zijn tekortkomingen. Hij is sterk in de verkoop, maar slecht in de administratie. Een van zijn eerste beslissingen was de benoeming van zijn zusje tot kantoormanager. Sjouwen met hout blijft hij graag zelf doen. 'Het is ontzettend lekker om eigen baas te zijn. Als ik vandaag een fout maak, zie ik dat morgen op mijn bankrekening. En als ik het goed doe, word ik daarvoor ook onmiddellijk beloond.'

Foto
	Management buy-in: de stoel staat klaar. FOTO MERLIJN DOOMERNIK

