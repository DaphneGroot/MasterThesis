	De biopik is klaar voor de strijd
	SLAAPT U het liefst met meer vrouwen of mannen tegelijk in n bed? Houdt u ervan in een 'liefdescaravan' te schurken op een schapenvacht? Of zondert u zich liever af in een blanco studiecel en laat u zich wegvoeren naar waar uw verbeelding u maar brengt?
Antwoordt u op n, of al deze vragen volmondig ja, dan bent u aan het juiste adres bij Atelier van Lieshout, de kunstenaarspraktijk van Joep van Lieshout. Dit Atelier is gevestigd vlak bij de 'afwerkplaats' voor prostitues in de Rotterdamse haven. Maar voor de producten die de afgelopen vijftien jaar bij Van Lieshout zijn gemaakt - unica of series -, moet u zich naar Museum Boijmans Van Beuningen in Rotterdam haasten. Daar is in de bovenste zalen van het museum een lusthof ingericht met metersbrede 'multi-vrouwenbedden', luilekkerlandse 'mobil-homes', fancy kluizenaarscellen, aaibare keukens, douchecabines en wc-potten, en nog veel meer.
Dit is de pleasure dome van de in Brabant geboren kunstenaar Joep van Lieshout (1963), die met keiharde letters 'KUT' roept. Maar wat hij bedoelt is: welkom! Treed binnen in mijn domein, klim in mijn bedden (schoenen uit!), rooster een ham in mijn zelfgebouwde oven en maak het je makkelijk in een van mijn mobiele woningen. Laat je verleiden en versieren door de kleuren, de glans en de textuur van de gebruikte materialen. Laat je opnaaien en afbluffen, en als al die heisa je niet bevalt, trek dan een van de Sensory Deprivation Helmets over je hoofd, sluit je op in een baarmoederlijke Ball of kruip in een Bird Skull en laat de klep boven je dichtvallen als de deksel van je doodskist.
Maar daarmee is de lol, en nog niet het venijn van Van Lieshouts kunst doorgrond. En venijnig is zijn kunst, hoe begeerlijk ze er ook uitziet.
Joep van Lieshout is beroemd. Zijn 'firmanaam' - sinds 1995 noemt hij zichzelf en zijn assistenten 'Atelier van Lieshout' - is inmiddels de oceaan overgegaan naar het Museum of Modern Art (MoMa) in New York, naar Frankrijk, Duitsland, Zwitserland, en tal van particuliere en openbare verzamelingen in Nederland. Van Lieshout is een van de succesvolste Nederlandse kunstenaars - samen met Inez van Lamsweerde en Marlene Dumas. Hij weet, in speelse navolging van Warhol en Koons, koelbloedig entrepreneurschap te combineren met artistiek elan. Hij trapt op ons gevoel voor betamelijkheid en stelt de grenzen tussen kunst en gebruiksvoorwerp niet slechts ter discussie, maar gooit ze wagenwijd open. Een overzicht van het werk van Van Lieshout leek Boijmans-conservator moderne kunst Piet de Jonge daarom op z'n plaats.
Zo'n honderd werken zijn bijeengebracht. Sommige zo klein dat ze met gemak in je broekzak passen, andere zo groot dat de straat voor het museum moest worden afgezet tijdens het transport. De stapelbouwsels uit rode bierkratten staan in de achterste zalen, omringd door wc-potten, strakke krukjes, tafels, kasten, bureaus, wasbakken in signaalrood, knalgeel, paars en blauw. Het is werk dat dateert van na 1988, toen hij zijn academietijd aan de Rotterdamse kunstacademie en Ateliers '63 had afgerond.
In de grote middenzaal is het meeste vertier te vinden. Hier is de kunst te zien die er als het ware om smeekt om in bezit genomen te worden: verplaatsbare huizen, een volledig ingerichte en van alle comfort voorziene 'overlevings'-vrachtwagen, een racewagen, npersoons studiecellen, galerie-units en badkamers. Het meeste is uitgevoerd in een materiaal Van Lieshouts handelsmerk is geworden: felkleurig en pukkelig polyester dat ruikt naar een zomerdag op het water.
De laatste zaal is ingeruimd voor het recente werk, een keuken waar de restanten van een varken worden bewaard die Van Lieshout eigenhandig heeft geslacht. Hier ook zijn gevechtssieraden en moordzuchige wapens te zien, hier ook staan 'veelwijverij'-bedden en unica: twee super uitvergrote 'Biopikken'.
Het beeld dat deze prachtige hutspot oplevert, treft je aanvankelijk als een mokerslag in het gezicht. Joep van Lieshout is een macho, een vrijbuiter en kermisklant die alle conventies aan zijn laars lapt. Zijn kunst is daarvan de resonans. Althans, dat wil Van Lieshout de bezoeker graag doen geloven. En hij speelt zijn rol met zoveel zichtbare pret, dat het moeilijk is de kunstenaar in Boijmans n¡et met zijn werk te vereenzelvigen.
Breed lachend poseert hij in de catalogus met zijn enorme, lichtgewicht 'Biopik' op de heupen. Yippee-i-ay! Joep van Lieshout is klaar voor de strijd tussen de seksen, de strijd om het bestaan, de strijd om haantje de voorste te zijn. Op een videofilm die hij afdraait in zijn 'Mobil Home voor museum Krller-Mller' (1995), zien we hem bezig met het hakken in vlees, het bereiden van worst. En in de tot blitse cross-wagen verbouwde Opel Ascona heeft Van Lieshout zelf zijn debuut als coureur gemaakt op het circuit van Zandvoort.
Ook dat is kunst. Want, zo beweert Van Lieshout: 'Ik ben kunstenaar, dus wat ik maak is kunst.' En dus regelde hij het zaakje zo dat hij werd gesponsord door kunstinstellingen. De Rotterdamse Kunststichting, het oude Museum Fodor en zijn vaste galeriehouder Fons Welters onder meer, bleken graag bereid om geld in Van Lieshouts jongensdroom te steken.
Wat Van Lieshout ons voorspiegelt zijn hemeltergende clichs: clichs over viriliteit, over machismo, over de monnik die alleen is maar nooit eenzaam. Die clichs zet hij driest naar zijn hand. Voor de uitvoering van zijn verrijdbare woningen kiest hij de mooiste, zachtste en sensueelste materialen. Het is wol, soepel leer en smetteloos polyester dat de toeschouwer in weelderige kleuren omhult, tart en verleidt. Van Lieshout kiest voor de strategie van de overdrijving en daarmee die van de omkering. Het clich is niet langer voorwerp van verlangen, maar onderwerp van discussie.
Het is een omkering die ten grondslag ligt aan al Van Lieshouts werk. Met het idee dat een kunstenaar origineel moet zijn en 'uniek' werk moet produceren, maakt hij korte metten - en zelfs in dat idee is hij niet origineel. Van Lieshout produceert in serie (wc-potten in ongelimiteerde oplage leverbaar) en in opdracht. Met de wens van iedere klant houdt hij rekening. Bovendien schrijft hij handleidingen, zodat iedereen die er niet tegenop ziet z'n handen flink uit de mouwen te steken, Van Lieshouts producten maken kan.
Voor het Centraal Museum in Utrecht bouwt hij een oranje-gele 'pricktaria' en een 'Clip-On' (een aan de buitenmuur te bevestigen extra kamer). Voor galeriehouder Fons Welters een zeegroene 'bellenblazende' entreedeur en een onopvallend sober kantoortje. Voor het MoMa in New York vuilnisbakken, voor particulieren keukens en badkamers.
Van Lieshout heeft een ambivalente liaison met de moderne gendustrialiseerde samenleving. Hij gebruikt moderne en giftige materialen (op alle foto's zie je hem in de weer met stofmasker). Hij verdiept zich in gestandaardiseerde productiemethoden, maar wendt ze aan voor een eigen, op het individu toegesneden gebruik.
De gedachte hierachter wordt zichtbaar op de overzichtstentoonstelling: die gedachte getuigt niet van jolijt maar van een diep verankerd cultuurpessimisme. In Boijmans Van Beuningen wordt de beschaving, cultuur, goede smaak en alles wat daarmee samenhangt, de rug toegekeerd. En dit gebeurt met opportunistisch gemak.
Kort geleden nog maar heeft Van Lieshout zich laten onderleggen in het varkensslachten. Hij heeft geleerd vlees te bereiden op de ouderwetse boerenmanier. Hij kan pekelen, roken en wecken. In de woningen die hij al langer maakte en die hij vulde met kitscherige luxe en zelfgemaakt, functioneel meubilair, komt deze kennis goed van pas.
Want nu heeft Van Lieshout zijn zaakjes van etenswaar tot excrement in de hand. Het enige dat hem nu nog rest is een boot bouwen die cht varen kan. Daarmee kan hij dan, net als Robinson Cruso, schipbreuk lijden en aanspoelen op een onbewoond eiland.
De voorzieningen zijn getroffen.
Atelier van Lieshout. Overzicht van vijftien jaar, in Museum Boijmans Van Beuningen, Rotterdam. Tot en met 16 november. Bij de tentoonstelling verschijnt een catalogus waarin onder andere handleidingen zijn opgenomen om zelf werken in Atelier van Lieshout-stijl te maken,  59,95.
Werk van Joep van Lieshout is ook te zien op Skulptur. Projekte in Mnster. Tot en met 28 september.

Foto
	Van boven naar beneden: 'Wc-potten, badkuipen en wastafels', 'Biopik' (1992), 'Sensory Deprivation Helmet', en 'Keuken' (1995/1996). Links: T.I.M. (time is money, 1987).

