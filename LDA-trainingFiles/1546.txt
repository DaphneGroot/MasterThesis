	Goedkope KLM-enkeltjes
	Van onze verslaggeefster
AMSTELVEEN
De KLM heeft de prijzen van enkeltjes naar Londen, Parijs en Berlijn verlaagd. Sinds gisteren kost een enkele reis naar Londen nog maar 99 gulden. De tariefsverlaging in volgens de KLM blijvend. Hiermee bindt de Nederlandse luchtvaartmaatschappij de strijd weer aan met de kleine Britse concurrent EasyJet.
EasyJet, die sinds april vorig jaar stuntte met zijn enkeltjes van 99 gulden naar Londen, is verbolgen over de prijsverlaging en stelt dat de KLM in strijd handelt met Europees concurrentierecht. De Nederlandse luchtvaartonderneming zou met de prijsverlaging slechts EasyJet van de markt willen concurreren.
'Wij stellen dat KLM geen winst kan maken op deze prijs', aldus een woordvoerder van EasyJet dat stelt met zijn concept, waarbij de voordelen van een sobere service en een efficiÃ«nte manier van boeken aan de reizigers worden doorgegeven, wel winst te maken op de goedkope tickets.
EasyJet heeft vorig jaar een klacht ingediend bij de Europese Commissie wegens oneerlijke concurrentie. 'We maken ons ook geen illusies. Als het ze lukt EasyJet van de markt te vegen, gaan de prijzen gewoon weer omhoog', aldus een woordvoerder.
KLM zegt met de prijsverlaging slechts de groeiende vraag naar goedkope tickets te beantwoorden. Op de vluchten naar Londen wordt evenveel service verleend als op alle andere reizen. Overigens worden niet alle stoelen naar Londen voor 99 gulden verkocht.

