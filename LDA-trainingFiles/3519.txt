	Norman staat eenzaam aan de top van het onhoorbare
	Recital Jessye Norman. Amsterdam, Concertgebouw, 17 november.
Muziekvorsers die zich anno 2025 over het sopraanfenomeen Jessye Norman buigen, zullen er weinig van begrijpen. De essenties van Normans kunstenaarschap zijn langzamerhand steeds verder buiten het bereik van het puur auditieve komen te liggen. Eenzaam staat ze aan de top van het onhoorbare.
Een stem heeft Jessye Norman nog. Meerdere stemmen zelfs. In Der Tod und das Mdchen, het lied van Schubert dat maandag de spil vormde van haar optreden in de Grote Zaal, had ze er twee. Een voor de dood (bariton) en een voor het meisje (mezzosopraan). In het daaropvolgende Erlknig (vader, kind, Magere Hein) liep het aantal op tot drie verschillende, fluwelen geluiden - eerder vocale personages nog dan borst- en kopstemmen as such.
Op alle drie zat sleet. Maar dat stond het succes van Normans verschijning geenszins in de weg, en het publiek wekte niet de indruk zich ook maar voor een stuiver bekocht te voelen. Als Norman straks alleen nog maar bestaat uit pianissimo en Glimlach, zelfs dan zullen er weerlozen zijn die zich aan deze genieting moeten en zullen verwarmen.
Normans Schubert- en Brahmsrecital kwam in oktober te vervallen. Nu ze in Amsterdam dit leed kwam goedmaken, moest Warschau maandag van geplande opnamen en een concert afzien. De vraag is, wie op hun beurt het nakijken hebben, als Queen Jessye straks de Polen compenseert.
Losgezongen van elke afspraak - het Concertgebouw-orkest kan er sinds haar afzegging in '95 niet meer tegen - is bij Norman ook het tweespan repertoire en vertolking. Schubert schreef het merendeel van zijn liederen voor de huiskamer. Brahms componeerde liederen meestal met het oog op wat we tegenwoordig een Kleine Zaal noemen, maar keerde in zijn late Zigeunerlieder opus 103 terug naar een liedertafelambiance.
Het fenomenale van Norman schuilt hierin, dat ze, na de grote trap te zijn afgedaald als een faraonische hogepriesteres (het haartechnische bouwwerk boven haar glimlach opgetrokken uit zwarte krullen, een blauwe band en gewapend beton), het zingen en gezien worden terugbrengt tot proporties, intiemer dan die van de schuifdeuren.
De dictie speelt hierbij geen enkele rol. Goethe, Rckert en William Scott dichtten voor Norman allen in het Turks.
Voor Schuberts melodiek blijkt bovendien de gospel het voorland te zijn geweest. In het Geistliche Wiegenlied van Brahms (met Quirine Viersen verhoudingsgewijs broodjenuchter op de begeleidende cello) is de terts een blue note. Het uptempo van Schuberts Rastlose Liebe krijgt een innemende naviteit, alsof de liedkunst ter plaatse wordt uitgevonden. Het oer-eenvoudige An die Natur krijgt even zo makkelijk de contouren van een supertanker die door een slootje dobbert.
Voeg er een groeiend hoge-tonenprobleem bij, dat Normans kunst terugdringt tot een expressie van borststem en middenregister. Luister ook naar haar neiging de noten in dit gebied vanuit de laagte te benaderen, zonder ze nog in het hart te treffen, en er tekent zich een alarmerende regressie af.
Maar daar is maar een deel mee gezegd. Voorop staat bij Norman nog steeds een zeer privaat soort integriteit. Ze weet precies wat er Auf dem Kirchhofe en in de Rastlose Liebe aan de hand is, en heeft het vermogen dit over te brengen, toon na toon inkleurend, als een storyteller die onvoorwaardelijk in het vertelde gelooft. Ze had ook een pianist bij zich - Mark Markham - die kon pianospelen. En wie durft Schuberts Ave Maria nog aan?
Roland de Beer

