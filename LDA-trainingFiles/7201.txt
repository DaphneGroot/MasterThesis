Mary Pierce.
Mary Caroline Pierce (Montreal, 15 januari 1975) is een voormalig tennisspeelster uit Frankrijk.
Ze is geboren in Canada, maar omdat haar moeder Frans is, heeft ze eveneens de Franse nationaliteit. Zij was actief in het proftennis van 1989 tot en met 2006. Haar bijnaam luidde "The Body", onder meer naar aanleiding van het feit dat ze als een van de eerste speelsters begon met het zogenaamde krachttennis. Ze had geen kledingsponsor en ontwierp haar outfits zelf.
Eind oktober 2006 sloeg het noodlot toe. Op het WTA-toernooi van Linz liep ze tijdens haar wedstrijd tegen de Russin Vera Zvonarjova een zware knieblessure op waarbij ze de kruisbanden scheurde. Op 9 juni 2007 kondigde ze haar comeback aan tijdens de prijsuitreiking van Roland Garros 2007. Van een comeback was echter geen sprake en eind 2008 trok ze zich definitief terug uit het internationale tenniscircuit.
Eind augustus 2009 werd bekendgemaakt dat ze alsnog een comeback zou overwegen in 2010, maar deze is niet doorgegaan. Officieel heeft ze zich nog steeds niet teruggetrokken van het professionele tenniscircuit.
