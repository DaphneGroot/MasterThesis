Anouvong.
Koning Somdetch Brhat Chao Anuradharaja Jaya Sridatha Adiraja Chandrapuri Sri Sadhana Kanayudha Visudhirattana Rajadhanipuri Rama Lanjang Krum Klao, beter bekend onder de naam Anouvong en soms ook wel als Sai Setthathirat IV, volgde koning Inthavong op als 6e en laatste koning van het koninkrijk Vientiane in 1805. Hij werd geboren in 1767 en bij geboorte kreeg hij de naam prins Anura Varman en hij was de derde zoon van koning Ong Boun. Hij werd gevangengenomen door de Siamezen in 1778. Hij werd als onderkoning (Maha Uparaja) aangewezen door koning Rama I van Siam op 2 februari 1795 tegelijk met de aanwijzing van zijn oudere broer Inthavong als koning van het koninkrijk Vientiane.
Op 7 februari 1805 werd hij bij de dood van zijn broer tot koning uitgeroepen. Hij was een fel tegenstander van de Siamese overheersing (op dat moment onder koning Rama III) en dit leidde ertoe dat hij in 1828 de noordoostelijke provincies van Siam binnenviel. Hij deed dit omdat hij in de overtuiging was dat de Britten die op dat moment Birma onder controle hadden ook Siam zouden binnenvallen. Dit gebeurde echter niet en hij werd verslagen door een Siamees leger. Een detail hierbij is dat in 1821 zijn eigen dochter, prinses "Chandrajumi" en in 1827 zijn kleindochter, prinses "Kaeva Kumari" met koning Rama III getrouwd waren.
Anouvong werd gevangengenomen en geblinddoekt in een ijzeren kooi publiek tentoongesteld. De stad Vientiane werd op een paar tempels na (Wat Si Saket) volledig verwoest. Alle inwoners werden meegenomen naar Siam om daar de dunbevolkte noordoostelijke provincies te bevolken. Door veel mensen in Laos wordt hij tegenwoordig gezien als een volksheld die opstond tegen de overheersing door Siam.
