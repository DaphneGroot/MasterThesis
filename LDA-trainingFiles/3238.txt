	Jonge choreografen krijgen kans bij Korzo
	4 Steps Forward 1997. Choreografie: Suzanne Middelburg, Sanne van der Put, Pallas Sluyter en Thom Stuart. In Korzo Theater, Den Haag, 20 t/m 23 maart.
Jong choreografisch talent moet kans krijgen zich in een professioneel kader te presenteren, vindt het Haagse Korzo dat zich ook in de reguliere programmering sterk maakt voor beginnende moderne dans. Eens in de twee jaar doen ze daar een schepje bovenop door vier jonge Haagse makers samen te brengen in een avondvullend programma: 4 Steps Forward.
De derde aflevering is overigens weinig Haags en ook niet pril. Zo heeft Thom Stuart als danser een internationaal werkveld. Ook als choreograaf opereert hij ook breeduit. Maar zijn roots liggen ook bij Korzo. Zijn Ferrous sluit de avond af. Stuart stuurt de dansers Andreas Leertouwer, Mirjam ter Linden, Eduardo da Paiva Souza en Kylie Jane Wilson met verschillend schoeisel de vloer op: op balletspitzen, griekse sandalen, hippe plateauzolen en stevige laarsjes.
Of schoeisel dans beinvloedt, beproefde Hans van Manen ooit in Twilight, met ballerina Radius op pumps. Stuart doet dit experiment dunnetjes over. De lijnen in zijn choreografie blijven ondanks die verschillen toch uniform, strak en rechthoekig. Mondrianesk streng, op het militant rigide af is zijn danstaal.
Daartegenover staat de betoverend mooie belichting die een wezenlijk onderdeel vormt van de choreografie: cyclaamrood, violet, gifgroen en vaalblauw keren terug in de kanten broekjes die de dansers onder hun doorschijnend plastic tutu's dragen. Ferrous pakt vooral visueel sterk uit, choreografisch biedt het echter weinig verrassingen.
Wat dat aangaat is Lunatic van de Duitse Susanne Middelburg boeiender. Het thema is weliswaar puberaal met twee vrouwen die in de boze en kille wereld worstelen met gevoelens van eenzaamheid, woede en verdriet. Maar ze laveert behendig tussen de valkuilen van sentiment en drakerigheid heen door simpelweg kloeke en vitale soli en duetten te maken op pittige popmuziek, onder meer Nine Inch Nails en Kevin Coyne. En Mirjam ter Linden en Kylie Jane Wilson halen er voor honderd procent uit wat erin zit, en ook dat is mede Middelburgs verdienste.
Sanne van der Put, Korzo's huischoreografe toont vooral humor in The happiest day of your life. Een just married couple wordt bestookt door Cupido en een narrig duiveltje. De maakster werkt dit luchtige gegeven uit door ongegeneerd groteske vormen en maffe clichs te gebruiken en dat werkt ontwapenend. Haar stuk is vooral onderhoudend en dan is het niet erg dat hier geen echt groot talent geboren wordt.
Uit een ander vaatje tapt Pallas Sluyter met A Fractured Fairy Tale, een zwaar symbolisch autobiografisch stuk over haar afgebroken carrire als ballerina te New York. Aan het einde wordt het podium bedolven onder de spitzen. Daarvoor bleek uit wat rituele danstaferelen ook al dat Sluyter graag schoon schip maakte met de balletwereld. Of haar overstap naar het maken van moderne dans zo simpel is als zij denkt, valt aan de hand van dit hysterische drama te betwijfelen.
Deze derde aflevering van 4 Steps Forward biedt vooral perspectief op het vlak van de uitvoering. Die was met bovengenoemde dansers, waarbij ook nog Simon Rowe, zelfs heel stimulerend.
Isabella Lanz

