	De angst voor het kind van een 70-jarige joodse hoer
	MET VASTE HAND beschrijft de neerlandicus Pieter Eligh een middeleeuws sentiment dat ons in hoge mate vreemd is geworden: de overtuiging in de eindtijd te leven. Het gaat om een gevoel, omdat men allerminst zeker is over het tempo waarin deze door God gewilde finale zich zal voltrekken. Bovendien is vrijwel niemand gerust op de ontvangst in het hiernamaals. En hoe zijn eigenlijk de voortekenen te herkennen die de eindtijd inluiden? Sinds Eva's misstap verkeert de mens in een repeterende zondigheid, terwijl onheilspellende natuurrampen eveneens van alle tijden zijn.
Zo gaat deze zekerheid gepaard met vele onzekerheden, waardoor het leven in die veronderstelde eindtijd in feite bol staat van de existentile angsten. In een twintigtal tamelijk los met elkaar verbonden hoofdstukken stelt Eligh dergelijke opvattingen en angsten aan de orde.
Dat hij neerlandicus is (hij promoveerde nog op latere leeftijd op een aantal studies over de Mariken van Nieumeghen), blijkt uit enkele citaten uit het werk van Jacob van Maerlant, Jan van Boendale en anderen. Die hangen er echter louter illustratief bij en vormen helaas niet de aanleiding tot het bespreken van deze op zichzelf boeiende stof. Daarvoor put Eligh uit tal van moderne studies, die hij met kennis van zaken weet te hanteren.
Jammer genoeg ontbreekt een probleemstelling, gevoed door nieuwe invalshoeken en getoetst aan oorspronkelijk bronnenmateriaal. Eligh heeft een gefragmentariseerd leesverslag gemaakt, opgehangen aan tamelijk willekeurig gekozen associaties met het begrip eindtijd. Maar het is wel een superieur leesverslag, in een even klassieke als heldere stijl.
Misschien spraken de bijbels gefundeerde uitspraken over de figuur van de Antichrist wel het meest tot de verbeelding. De eindtijd zal een feit zijn als deze zijn goddeloze rijk heeft gevestigd en een massale geloofsafval weet te bewerkstelligen. Maar hoe kan men hem en zijn rijk nu herkennen?
Voortdurend wordt hij aangewezen in personen van vlees en bloed die tot de negatieve verbeelding spraken: Caligula, Nero, Frederik Barbarossa en natuurlijk ook een aantal pausen. En er is een altijd wel een overstroming, insectenplaag of misgeboorte bij de hand die een dergelijke identificatie kan bewijzen. Maar uiteindelijk tolt de wereld telkens weer verder, zodat er steeds meer bizarre fantasien ontstaan over de werkelijke voortekenen van het einde der tijden.
Zo wordt de Duitse benaming voor de Antichrist, Ent-christ, aangegrepen om een verband te leggen met Ente (eend) en te beweren dat de eindtijd herkenbaar zou zijn aan mensen die geboren werden met eendensnavels. Een dergelijke verklaring was minder vreemd dan nu lijkt, aangezien volgens de geleerden de etymologie de basis vormde voor de uitleg van het wezen der dingen. Op andere gronden voerde men aan dat het eindschot zou klinken wanneer mensen hoge hoeden gingen dragen en zich zonder paarden voortbewogen. Duidelijker nog zou de geboorte zijn van louter meisjes gedurende dertig jaar, waarna een golf jongens zou arriveren, met als eerste de Antichrist zelf.
Graag verbond men zijn geboorte met alles wat weerzin opriep in de christelijke samenleving. Het eenvoudigst was om hem geboren te laten worden uit een vervallen monnik en non. Maar aantrekkelijker vond men het in te haken bij het populaire antisemitisme. Zijn moeder zou een 70-jarige joodse hoer zijn. Ook voerde men wel een joodse maagd op, nu niet bezwangerd door de Heilige Geest, maar door kwade demonen. Vergezocht, maar evenzeer verklonken met de bijbelse geschiedenis is een conceptie middels een vis, gevangen door twaalf vissers uit de joodse stam van Dan. Een maagd at daarvan de kop op en raakte zo zwanger van de Antichrist.
Ook verschijnt in dit verband wel eens een slang. Bij een oude jodin verwekt deze een kind, dat twee jaar lang gedurende de zwangerschap zijn moeder pijnigt. Dan wandelt de baby plotseling met veel kabaal naar buiten, want hij kan meteen lopen en spreken. En natuurlijk heeft deze Antichrist rood haar, aangezien men joden bij voorkeur met zo'n angstaanjagende haarkleur voorstelt in de Middeleeuwen.
De ontwikkeling van een meer op eigen waarnemingen gebaseerde natuurwetenschap leidde niet zonder meer naar een ontmaskering van zulke onheilsberichten. Aanvankelijk is eerder van het omgekeerde sprake.
Zo komt het juist door het grote wetenschappelijke gezag van de astronoom Johannes Stoeffler dat een hevige paniek ontstaat over de ondergang van de wereld. Op grond van eindeloze tabellen over de stand van zon, maan en planeten gedurende een groot aantal jaren had hij berekend dat de drie planeten Mars, Jupiter en Saturnus in het jaar 1524 in het sterrenbeeld Vissen zouden komen. En omdat vissen veel water nodig hebben, zou dit bijzondere verschijnsel gepaard gaan met enorme overstromingen die vrijwel niemand zou overleven.
Deze voorspelling activeerde de onrust over de gevreesde toorn van God naar aanleiding van de chaos die de scheuring in de Kerk teweegbracht. Sommigen gingen zo ver dat zij op hun erf de ark van Noach nabouwden, met de Bijbel als blauwdruk in de hand. Een enkeling zette deze beproefde reddingboot voor de zekerheid op hoge palen. Anderen volstonden met het creren van vluchtplaatsen hoog in de bergen, onder meer door ter plaatse voedselvoorraden aan te leggen.
In een dergelijk klimaat brengen velen in Europa de nacht van 31 januari op 1 februari wakend door. Er gebeurt niets. Vrijwel overal is het goed weer en er valt geen druppel regen, ook niet op de dagen daarna. En dan kan de theologie haar suprematie boven de wetenschap weer demonstreren, want een menigte van geestelijken legt uit hoezeer hun gebeden en voorspraak de mensheid op het laatste nippertje hebben gered van deze door God aangekondigde wraakoefening.
Op deze wijze behandelt Eligh verschillende aanknopingspunten bij de middeleeuwse eindtijdverwachtingen. Zijn aangenaam ouderwetse stijl geeft de lezer het vertrouwde gevoel toegesproken te worden door een alleswetende bovenmeester die schijnbaar moeiteloos de kroontjespen voert.
De tol die daarvoor moet worden betaald, is de confrontatie met een manifest gebrek aan oorspronkelijkheid. Eligh informeert op basis van een voor hem vanzelfsprekende nieuwsgierigheid, die de lezer gaandeweg kan gaan delen. Hoe kunnen we anders begrijpen wat mensen in de westerse wereld ten tijde van de Koude Oorlog beving?
Herman Pleij
Pieter Eligh: Leven in de eindtijd - Ondergangsstemmingen in de Middeleeuwen.
Verloren; 299 pagina's;  59,-.
ISBN 90 6550 284 X.

Foto
	De antichrist, links terwijl hij wordt gesouffleerd door de duivel, boven terwijl hij met hulp van duivels probeert te vliegen om te bewijzen dat hij God is. ILLUSTRATIE UIT 'LEVEN IN DE EINDTIJD'

