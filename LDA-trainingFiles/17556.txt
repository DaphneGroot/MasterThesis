 GRONTMIJ VERWACHT HOGERE BEDRIJFSWINST. 
 DE BILT, 30 aug (Reuter) - Ingenieursbureau Grontmij NV verwacht dat zij in 1996 een winst uit gewone bedrijfsuitoefening zal boeken dat enigszins boven het niveau van 1995 uit zal komen. 
 In maart zei het bedrijf dat zij dit jaar een herstel van de resultaten verwachtte nadat de winst in 1995 inzakte van 16,8 miljoen tot 3,4 miljoen gulden. 
 Dat cijfer van vorig jaar was inclusief een reorganisatielast van zeven miljoen gulden. 
 Volgens Grontmij, waar president-directeur Reneman onlangs het veld ruimde wegens verschil van mening over de topstructuur van het bedrijf, is die voorziening toereikend gebleken. 
 Als uitvloeisel van de lopende reorganisatie zal dit jaar nog een aantal efficiencymaatregelen worden doorgevoerd in de vorm van "samenvoeging en sanering" van enkele vestigingen. 
 De daarmee gepaard gaande kosten zijn betrokken in de nu gegeven winstprognose, aldus Grontmij. 
 Volgens het bedrijf was het herstel vooral zichtbaar bij haar sector Advies & Techniek die vorig jaar met maar een bescheiden positief saldo kon afsluiten. 
 Op exploitatie-activiteiten werd een hoger halfjaarresultaat behaald dan in 1995, met name door gestegen kleileveranties in het kader van het dijkverzwaringsprogramma. Voor heel 1996 wordt voor deze sector echter een lichte daling van het resultaat verwacht omdat er sprake is van prijsdruk. 
 Volgens Grontmij ontwikkelen de resultaten van haar sector Vastgoed zich volgens de verwachtingen, dat wil zeggen lager dan in 1996. 
 De resultaten van buitenlandse dochters en deelnemingen vertonen volgens het bedrijf een opgaande lijn en Grontmij verwacht dat die positieve trend zich in heel 1996 zal voortzetten. 
 In het eerste halfjaar van 1996 trok de omzet met 5,6 procent aan tot 273,5 miljoen gulden. De netto halfjaarwinst vloog omhoog tot 5,1 miljoen, vergeleken met 2,1 miljoen in de eerste helft van vorig jaar. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
