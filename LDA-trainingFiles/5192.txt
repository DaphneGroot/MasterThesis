	Slecht imago van De Bilde laat PSV koud
	Van onze verslaggever
EINDHOVEN
Voorzitter, manager en trainer van PSV presenteerden gisteravond in het eigen stadion vol trots hun nieuwe aanwinst Gilles de Bilde. 'We zochten al driekwart jaar naar een snelle, goed scorende spits. Gilles is dat type speler', aldus een opgetogen coach Dick Advocaat.

De 25-jarige Belgische international van Anderlecht heeft zich tot juni 2001 aan de Eindhovense voetbalclub verbonden. PSV hoopt de speler vanaf 1 april in de Nederlandse competitie te kunnen inzetten. De spits, een van de talentvolste Belgische voetballers, is door de Belgische bond tot die dag geschorst vanwege een handgemeen tijdens een competitieduel.
De Bilde sloeg op 21 december Aalst-verdediger Krist Porte, die daardoor zwaar letsel opliep. Door die in de Belgische media breed uitgemeten affaire, werd De Bilde 'persona non grata' bij Anderlecht. Alleen daarom heeft PSV zijn nog tweeëneenhalf jaar lopende contract bij de Brusselse club kunnen afkopen, zo gaf PSV-voorzitter Van Raaij gisteren ronduit toe. Over de transfersom doen beide clubs geen mededelingen.
De Bilde zei dat hij hoopte met zijn overgang naar PSV 'een vervelende periode af te sluiten. Ik hoop bij PSV sportief revanche te nemen.' Van Raaij liet weten dat De Bilde's geschonden imago geen reden tot twijfel was geweest: 'Wat er is gebeurd is niet goed te praten. Maar iedereen doet wel eens iets waar hij spijt van heeft.'
In De Bilde waren meer clubs geïnteresseerd, onder meer Feyenoord. Maar PSV beschikt over een beter gevulde kas dan de Rotterdammers. De Brabanders verdienden vorig jaar met de verkoop van Ronaldo 34 miljoen gulden. De veel scorende Braziliaan had overigens wel twaalf miljoen gekost.
PSV heeft volgens manager Arnesen gewacht met serieuze onderhandelingen over de Belgische spits tot het vonnis in de zaak tegen De Bilde was geveld, afgelopen woensdag. Arnesen heeft vanuit Hongkong, waar PSV verbleef, contact opgenomen met het management van Antwerpen. Zondagavond werd met de speler zelf gesproken. 'Wij hebben bij de onderhandelingen van Feyenoord geen last gehad', aldus Van Raaij.
Of De Bilde op 1 april daadwerkelijk voor PSV kan spelen, is nog niet duidelijk. De schorsing die hij in België kreeg, zou juridisch ook het tekenen van een contract bij PSV onmogelijk kunnen maken. In elk geval wordt tot 1 april geen overschrijving verleend.
PSV gaat over die kwestie overleggen met de Europese voetbalunie en de bonden van België en Nederland. Ook bij een negatieve beslissing is de Eindhovense club volgens Van Raaij evenwel nog 'zeer gelukkig' over het contract met hem. 'In tegenstelling tot Feyenoord zien wij in Gilles een investering voor de lange termijn.'
Volgens Advocaat moet De Bilde met de Braziliaan Marcelo ('die wordt steeds beter') gaan strijden om de spitspositie. 'Misschien gaan ze wel naast elkaar spelen, maar daar ga ik nu nog niet vanuit.'
De Bilde past in het streven van PSV naar een steeds bredere selectie, hoewel René Eijkelkamp vorige week te horen kreeg dat hij naar een andere club mag omzien. Eijkelkamp is echter al 33 en PSV wil verjongen. Volgens Arnesen stond De Bilde's naam hoog op het verlanglijstje. 'Maar we blijven altijd uitzien naar nog meer versterkingen.'
De Bilde maakte gisteren nog steeds een aangeslagen indruk. Hij weigerde te praten met Belgische tv-ploegen, omdat die volgens hem na het incident een onterechte hetze tegen hem hebben gevoerd. 'Ik heb de afgelopen weken enorm geleden. Het was een moeilijke tijd.'
Met duidelijke tegenzin ging hij nogmaals op het incident in. Hij had de videobeelden teruggezien: 'Ik was zelf verrast van de slag die ik gaf. Ik heb nooit grote problemen met tegenstanders gehad.'
De speler mocht de afgelopen weken niet meer meetrainen bij zijn club, maar heeft naar eigen zeggen wel steun gekregen van het Anderlecht-bestuur, trainer en medespelers. Verder voetballen in België was voor hem vanwege alle commotie onmogelijk geworden. 'Het was beter om weg te gaan.'

