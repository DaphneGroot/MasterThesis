	Treinen en auto's zitten vast in sneeuw bij Lyon
	Van onze verslaggevers
AMSTERDAM
Meer dan tienduizend automobilisten en treinreizigers zijn rondom Lyon vast komen te zitten in de sneeuw. Onder hen bevinden zich volgens de ANWB ongeveer vierhonderd Nederlanders. Precies op het moment dat de wintersportvakantie van veel mensen is afgelopen, zijn de wegen in Zuid-Frankrijk door sneeuwval onbegaanbaar geworden.
In het gebied tussen Lyon en Avignon is sinds woensdag vijftien centimeter sneeuw gevallen. Alle snelwegen zijn afgesloten, en de politie adviseert automobilisten alleen de weg op te gaan als dat strikt noodzakelijk is. Volgens een woordvoerder van de ANWB heeft slechts een klein aantal gestrande Nedelanders in de auto moeten overnachten. 'De meesten hebben wel een hotel kunnen bereiken om betere weersomstandigheden af te wachten. Anders hadden we wel meer telefoontjes binnengekregen.'
Door ijsafzetting op de bovenleidingen liep in het Rhonedal ook het treinverkeer volledig vast. Een tiental TGV-treinen moest vervolgens door diesellocomotieven worden voortgeduwd. Pas in de loop van de dag lukte het de gestrande treinen om een station te bereiken. In sommige gevallen moesten passagiers urenlang in de stilstaande treinen wachten.
De Franse spoorwegen rekenen erop dat vandaag de meeste treinen weer normaal volgens de dienstregeling rijden. De spoorwegen zetten alles op alles om dit weekeinde de stroom van ongeveer dertigduizend vertrekkende wintersporters van de Alpen naar huis te vervoeren.
Op de elfde dag van de koudegolf die Europa van Rusland tot Portugal teistert, is het dodental op ongeveer 240 gekomen. In de Verenigde Staten, waar het ook extreem koud is, voorspelt Ernst Kung van de Universiteit van Missouri 'een kleine ijstijd'. Deze is volgens hem het gevolg van abnormaal hoge temperaturen van het oppervlaktewater in de Stille Oceaan, waardoor ongewone luchtstromingen ontstaan. Kung denkt dat de nu ingezette koudeperiode twintig jaar lang kan terugkeren.
Dit weekeinde worden in Europa iets hogere temperaturen verwacht, maar de meteorologen voorspellen in de loop van de volgende week opnieuw hevige kou. In het noorden van Italië wordt de mogelijke dooi dit weekeinde met angst tegemoet gezien. Er wordt gevreesd voor grote lawines als de temperatuur na dagen van sneeuwval gaat stijgen.
In het Spaanse Soria (Galicië) slipte een bus met 28 inzittenden in de sneeuw. Vier van hen kwamen om, de overige 24 zijn gewond naar ziekenhuizen gebracht.
In heel Europa wordt het scheepvaartverkeer op de binnenwateren steeds moeilijker. In Nederland is de IJssel is ter hoogte van Kampen dichtgevroren. Scheepvaartverkeer is onmogelijk. Afgelopen nacht hebben twee ijsbrekers een Belgisch vrachtschip uit het ijs losgehaald. Het schip was vast komen te zitten in het Keteldiep, de monding van de IJssel. Het is de vijfde keer deze eeuw dat de IJssel bij Kampen dichtvriest.
De zeven leerplichtige scholieren van het eiland Tiengemeten (Hoeksche Waard) worden maandag met een helikopter naar school gebracht. De pont kan door de ijsgang niet varen.
In Nieuwegein is gistermiddag de stadsverwarming uitgevallen. Vierduizend gezinnen zaten daardoor in de kou. De energiemaatschappij liet gisteravond weten dat de problemen aam het einde van de middag waren verholpen.
Bewoners van historische vaartuigen en woonboten doen 's nachts geen oog dicht. De dikke ijslaag rond hun schepen drukt door uitzetting met vele tonnen kracht tegen de scheepshuid. Het kraken van het ijs gaat gepaard met harde klappen en voelbare trillingen in de schepen. Stalen schepen kunnen de druk van het ijs wel verdragen. Eigenaars van houten schepen krijgen het advies om het ijs rond hun schip iedere dag los te hakken, omdat het schip anders beschadigd kan worden.

