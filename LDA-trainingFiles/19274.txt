Golf van Mexico.
De Golf van Mexico (Engels: "Gulf of Mexico", Spaans: "Golfo de México") is een zee in Noord-Amerika. De Golf van Mexico wordt begrensd door Mexico (Yucatán, Campeche, Veracruz, Tamaulipas), de Verenigde Staten (van oost naar west: Florida, Alabama, Mississippi, Louisiana, Texas) en Cuba. Door de Straat Yucatan is de Golf van Mexico verbonden met de Caribische Zee en door de Straat Florida met de Atlantische Oceaan. Het zuidelijke deel van de Golf van Mexico wordt ook wel de Golf van Campeche genoemd. Samen met de Caraïbische Zee vormt de Golf van Mexico de Amerikaanse Middelzee, een randzee of middellandse zee van de Atlantische Oceaan.
De zee is op het diepste punt 4.384 m diep.
De belangrijkste rivieren die in de Golf van Mexico uitmonden zijn de Mississippi, de Rio Grande en de Río Grijalva. Belangrijke havensteden zijn Tampa, New Orleans, Houston, Tampico, Veracruz en Havana.
De Golfstroom ontstaat in de Golf van Mexico. Landen gelegen aan de Golf worden ook wel Golfstaten genoemd (een benaming die ze gemeen hebben met staten aan de Perzische Golf).
In de scheepvaart wordt de Golf van Mexico ook wel US Gulf genoemd.
Vervuiling.
In 2002 werd over een oppervlakte van meer dan 18.000 km² hypoxie waargenomen. In dit gebied sterven dieren door gebrek aan zuurstof. De oorzaak is de grote toevloed van stikstof en fosfaat vanuit de Mississippi.
Op 20 april 2010 vond op circa 64 kilometer van de kust van Louisiana de ramp met het booreiland Deepwater Horizon plaats. Naar schatting kwam er per dag 800 m³ (800.000 liter) aardolie in de Golf van Mexico. Al snel verspreidde de olievlek zich over honderden vierkante meters op het oceaanoppervlak, zijnde een gevaar voor het zeeleven en aanliggend drasland.
