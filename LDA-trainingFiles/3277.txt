	Luchtdichte kussen op laserdisc
	Ulay/Abramovic, video-installaties 1976-1988. Van Abbemuseum, Eindhoven. Tot en met juni. Het bijbehorende (Engelstalige) boek kost  45,-.
De performances van Ulay en Abramovic, het Duits-Montenegrijnse kunstenaarsduo Uwe Laysiepen en Marina Abramovic, zijn legendarisch. Vrijwel iedere kunstliefhebber kent ze, al is het doorgaans uit de tweede hand: van sommige 'voorstellingen' in de jaren zeventig en tachtig was slechts een man of tien getuige. Maar de foto's staan in elk boek over recente kunstgeschiedenis en aan verhalen over het duo is evenmin gebrek.
Nooit gehoord over Breathing in - Breathing out uit 1977, waarin ze in elkaars mond in- en uitademen? Menig museum verkoopt de gelijknamige foto als ansichtkaart. De performance ziet eruit als een lange, intieme kus, maar dan wel een gevaarlijke: beider neusgaten zijn dichtgestopt en hun monden zijn luchtdicht op elkaar geperst.
Nog zo'n beroemd voorbeeld is Expansion in space. Het vond plaats in '77 op Documenta 6 in Kassel, de registratie op video was ruim een jaar geleden te zien in Stedelijk Museum Bureau Amsterdam. De band toonde een naakte Ulay en Abramovic, die keihard tegen twee zuilen aanliepen. Ze begonnen rug aan rug, zetten zich af, renden en. . . bof! Met een doffe klap knalden ze tegen de pilaren aan. Tegen de tijd dat de performers waren uitgeput, waren de zuilen een paar meter opgeschoven.
Van deze gebeurtenissen hoef je geen getuige geweest te zijn om de metaforische betekenis te vatten. Het volstaat te weten dat de kunstenaars het cht hebben gedaan, negentien minuten lang kooldioxyde inademen en ruim een half uur lang telkens opnieuw met al hun kracht tegen dezelfde obstakels aanbotsen.
'Hun performances spreken zo tot de verbeelding dat je je ze zelfs herinnert als je er niet bij bent geweest', schrijft Jan Debbaut, de directeur van het Van Abbemuseum, in het voorwoord van het zojuist verschenen boek Ulay / Abramovic, Performances 1976-1988, waarin al hun gezamenlijke performances zijn gedocumenteerd.
In het Van Abbemuseum zijn de registraties van deze performances voor het eerst allemaal te zien. Van alle projecten zijn indertijd video-registraties gemaakt. Die banden zijn echter bijna nooit te zien, omdat ze bedoeld waren als studiemateriaal; de werken zelf waren eenmalig. Dat met de tapes van Ulay en Abramovic nauwelijks iets gebeurde, lag ook aan het feit dat hun relatie in 1988 stukliep en beiden sindsdien niets meer met elkaar te maken wilden hebben.
Het afgelopen jaar drong zich echter steeds meer de gedachte op dat het tijd werd hun vroegere werk te documenteren. Nu de performance als kunstvorm een hernieuwde populariteit geniet, bestaat bij kunstenaars en publiek de behoefte de 'grote voorbeelden' zelf te zien.
Daarom besloten Ulay en Abramovic uiteindelijk hun oude video's over te zetten op de veel minder kwetsbare laserdisc. Voor de presentatie in het museum kozen ze voor verschillende projectiewijzen.
De meer intieme video's worden getoond op monitoren, zoals Breathing in - Breathing out of Light/ Dark, waarbij ze elkaar beurtelings met vlakke hand op de wang slaan. De registraties die hen ten voeten uit tonen, worden levensgroot in duistere ruimten geprojecteerd. Dat versterkt het effect enorm: de kijker krijgt de indruk zelf bij de performance aanwezig te zijn.
Zo bekruipt je bij Imponderabilia uit 1977, waarin de kunstenaars naakt tegenover elkaar stonden in de deuropening van de expositieruimte, een onbehaaglijk gevoel: alsof je zelf moet kiezen wie jij straks aankijkt wanneer je naar binnen gaat.
In het boek halen Ulay en Abramovic openhartig herinneringen op aan de periode waarin ze samenwerkten. Ze hadden geen rooie cent, woonden in een Volkswagenbusje en trachtten hun kunstenaarsegos's te laten samensmelten. Van een eenmaal gepland project kon niet meer worden afgeweken, zelfs niet wanneer een van beiden ziek was. Het is interessante achtergrondinformatie bij een geslaagd project: eindelijk is dit belangrijke hoofdstuk van de Europese moderne kunst vastgelegd.
Wat met de laserdiscs gaat gebeuren nadat de tentoonstelling een aantal buitenlandse musea heeft aangedaan, is niet helemaal zeker, maar waarschijnlijk wordt het materiaal in oplage uitgebracht en verkocht. Dan moet het beslist aangeschaft worden door een Nederlands museum. Liefst in tweevoud: een voor de vaste opstelling, een voor de bibliotheek.
Ineke Schwartz

Foto
	Ulay/ Marina Abramovic: Relation in Time, 1977.STUDIO G 7, BOLOGNA

