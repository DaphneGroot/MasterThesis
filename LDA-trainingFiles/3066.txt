	Chinese filmregisseur King Hu overleden
	Van onze verslaggever
ROTTERDAM
In Taipei is op 14 januari de Chinese filmregisseur King Hu overleden. Hij werd 65 jaar. Hu leefde al lange tijd in de VS, maar was in de jaren zestig en zeventig een leidende figuur in de Honkongse kung fu-film. Zijn Touch of Zen uit 1969 werd op het festival van Cannes bekroond met de prijs voor de beste techniek.
King Hu werd in 1931 geboren bij Peking en was op bezoek in Hongkong toen de communisten in China de macht overnamen. Hu bleef in Hongkong, waar hij als schilder zijn brood verdiende, tot hij als art director werd aangenomen bij een filmproductiemaatschappij.
Begin jaren zestig ging Hu zelf regisseren en ontwikkelde zich tot een van de belangrijkste kung fu-regisseurs. In het retrospectief dat het 26ste International Film Festival Rotterdam wijdt aan de Hongkongse studio Golden Harvest is één film van King Hu opgenomen: The fate of Lee Khan, uit 1973.

