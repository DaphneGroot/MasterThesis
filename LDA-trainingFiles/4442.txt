	Sterke liefdesgeschiedenissen onder een boom
	Wings of Wax. Door: Nederlands Dans Theater. Choreografie: Jiri Kylian. Lucent Danstheater Den Haag. 23 januari. Tournee: tot en met 1 maart.
Boven het podium, pal in het midden, hangt een grote kale boom. Vormgever Michael Simon hing de boom met de kruin naar beneden. De wortels dienen als fiere takken, de wijd uitwaaierende boomtakken zoeken naar aarde, tevergeefs. Rond dit artefact van natuurlijke makelij cirkelt een lamp als een satelliet. Bij Simon gaan symboliek en esthetiek hand in hand. Uitermate beeldend en van koele schoonheid is zijn sobere ontwerp. In combinatie met Kylians choreografie werkt dat altijd sterk. Ook in Wings of Wax dat Kylian voor vier paren creerde. Hij maakte zijn choreografie op vier verschillende composities, die hij tot een geheel liet monteren.
Het dansstuk opent op de vioolsolo Mystery Sonata van de zeventiende-eeuwse Boheemse componist Von Biber. Mysterieus is ook de dans. Een voor een doemen de paren op vanuit een diepe duisternis. Met vertraagde bewegingen lopen ze naar voren, als in een droom.
Al snel maakt een koortsachtige onrust zich van hen meester. In rap tempo volgen tal van formaties elkaar op: een trio evolueert in een sextet, duetten worden afgebroken voor individuele soli. Kylian vertaalde deze extatische vioolsolo en het daarop volgende strijkkwartet van Philip Glass in pure snelheid. Met chass's jagen de dansers elkaar na, ze glijden in lange slides zijwaarts over het podium, in vliegende vaart. De snelheid die deze dansers halen is ongevenaard zonder dat ze vervallen in louter vertoon van virtuositeit. De dansers - Patrick Delcroix, Stefan Zeromski, Johan Inger en Ken Ossola - weten zelfs de snelste beweging nog gevoel en betekenis te geven.
John Cages meditatieve klanken brengen even rust in dit nerveuze ensemble-deel. Brigitte Martin, Elke Schepers, Nancy Euverink en Cora Kroese voeren verspreid over het podium een verstild spel op, waarbij ze telkens even bevriezen in een pose. Hun lijnen zijn niet meer lang en sierlijk zoals eerder in de duetten, maar gebroken, kort en hoekig. Lang duurt het moment van bezinning niet. Ossola zwengelt in een solo de jachtige dans weer aan. Hoewel dit allemaal prachtig is, wordt pas in het laatste deel duidelijk waar Kylian heen wil. Op de 25ste van Bachs Goldberg Variaties suggereren vier duetten elk een facet van een liefdesrelatie, met als laatste een dramatisch slotduet. Croese en Ossola omhelzen elkaar als partners die weten dat de liefde voorbij is. Eindeloos draaien ze rondjes onder de boom. Een afscheid onder de mistletoe, waar ze elkaar ooit trouw beloofden. Met het afsterven van de muziek en met het dimmen van het licht verdwijnt ook hun liefde, onherroepelijk.
Isabella Lanz

