Sc Heerenveen.
Sportclub Heerenveen is een Nederlandse profvoetbalclub uit Heerenveen, die uitkomt in de Eredivisie van zowel de heren- als vrouwencompetitie.
De thuisbasis van sc Heerenveen is het Abe Lenstra Stadion, vernoemd naar de oud-voetballer Abe Lenstra die in 1985 overleed. Er kunnen momenteel 26.100 toeschouwers plaatsnemen in het stadion. Dit betekent in theorie dat bijna alle inwoners van de plaats Heerenveen (29.750 inwoners) als toeschouwer in het stadion plaats kunnen nemen.
Er zijn plannen om het Abe Lenstra Stadion weer uit te breiden met de tribunes tot aan het veld, zoals men vaak ziet in Engeland. Ook is in seizoen 2008/09 de zuidwesthoek van het stadion verbouwd, waarbij er een nieuwe businessruimte werd toegevoegd. De mindervalidentribune in vak 30 verviel en er werd ruimte gecreëerd in de gracht. Rolstoelgebruikers zien de wedstrijden nu op ooghoogte, een situatie zoals die in het oude Abe Lenstra stadion ook van toepassing was.
Geschiedenis.
In 1902 werd in Heerenveen gevoetbald door de club Victorie. Er ontstonden verschillende elftallen en verenigingen die tegen andere steden en dorpen uitkwamen. Door samengaan van Victorie en de Heerenveense vereniging Achilles ontstond in 1908 de club V.A.C. Deze club ging in 1918 ter ziele wegens de mobilisatie, echter was het een kwestie van tijd dat de club opnieuw werd opgericht onder een andere naam.
Oprichting.
De club sc Heerenveen ontstond op 20 juli 1920 onder de naam Athleta; in het seizoen 1921/22 werd de naam gewijzigd in Spartaan. Toen de club circa een jaar later toetrad tot de competitie van de Nederlandse Voetbal Bond, kreeg ze de naam VV Heerenveen, omdat er al andere clubs waren, die onder de naam (De) Spartaan speelden. Na splitsing in afdelingen voor amateur- en betaald voetbal veranderde de naam van de club op 1 juni 1977 in sc Heerenveen.
Pre-betaald voetbal.
In het seizoen 1922/23 promoveerde Heerenveen naar de 3e klasse. Een seizoen later promoveerde Heerenveen naar de 2e klasse. In het seizoen 1927/28 haalde de club maar één punt. Dankzij grote ellende bij de KNVB degradeerde de club niet. In het jaar 1928 kreeg de club een nieuw stadion, waar tot 1933 werd gespeeld. Vanaf het seizoen 1931/32 eindigde Heerenveen ieder jaar als tweede in de tweede klasse A. In het seizoen 1935/36 lukte het Heerenveen het kampioenschap van de tweede klasse A daadwerkelijk te veroveren. Het kwam echter niet tot promotie, Achilles uit Assen, de nummer laatst van de eerste klasse noord bleef Heerenveen voor in de promotie/degradatiecompetitie.
In het seizoen 1936/37 werd wederom het kampioenschap in de tweede klasse A gevierd. De nacompetitie om promotie/degradatie met Friesland en WVV verliep succesvol en zo belandde de club in de 1e klasse. Mede dankzij Abe Lenstra werd Heerenveen elk jaar van 1941 tot 1951 Noordelijk kampioen (met uitzondering van 1944/'45, toen geen competitie plaatsvond in verband met de oorlog).
Eerste jaren betaald voetbal (1954-1970).
Toen in 1954 betaald voetbal zijn intrede deed, brak er voor de club een nieuw tijdperk aan. Er ontstonden in de club discussies over betaald voetbal. Hierop besloot Abe Lenstra te vertrekken naar Sportclub Enschede. Sc Heerenveen kwam in de tweede divisie (afdeling B) terecht. In het seizoen 1959/60 werd de club derde en promoveerde naar de eerste divisie (afdeling B), mede dankzij de veel scorende sterspits Kevin van Galen Last. Twee jaar later degradeerde het team echter weer, nu naar afdeling A (omdat het aantal teams in de Eerste Divisie teruggebracht werd van 30 naar 20). Toen de club in 1967 financieel in de problemen zat bood de plaatselijke bevolking hulp met "Aktie '67". In 1970 werd sc Heerenveen kampioen van de Tweede Divisie en promoveerde.
Eerste divisie (1970-1993).
Sc Heerenveen speelde tussen 1970 en 1993 22 seizoenen in deze tweede klasse in het betaald voetbal, met één jaar onderbreking. In 1989/90 promoveerde de club onder leiding van Fritz Korbach via de nacompetitie, waaraan het mocht deelnemen als periodekampioen. In de reguliere competitie was de club als 16e in de Eerste divisie geëindigd. Het lukte de club in het seizoen 1990/91 net niet om zich te handhaven op het hoogste niveau. Ten opzichte van SVV uit Schiedam kwam de ploeg van Korbach maar één doelpunt tekort.
Onder Foppe de Haan promoveerde de club in 1992/93 wederom via de nacompetitie naar de Eredivisie.
Eredivisie (1993-heden).
Sc Heerenveen speelt in het seizoen 2016/17 voor het vierentwintigste opeenvolgende seizoen in de eredivisie, met als beste resultaat de tweede plaats in het seizoen 1999/00.
De basis hiervoor was een succesvol aan- en verkoopbeleid van met name Scandinavische en Nederlandse niet-randstedelijke spelers, waardoor een goede naam is opgebouwd. De club staat er nu bekend om het financieel goed voor elkaar te hebben. Een belangrijke rol hierin speelde Riemer van der Velde, die van 1983 tot 2006 voorzitter was. Veel jonge talenten en hun adviseurs zien sportclub Heerenveen als een ideale opstap naar grotere clubs. De Friezen wisten dankzij een uitgekiend scoutingbeleid grote talenten Jon Dahl Tomasson, Igor Kornejev, Ruud van Nistelrooij, Marcus Allbäck naar sc Heerenveen te lokken.
Ook na de eeuwwisseling weet de club nog steeds talenten aan te trekken, zoals Daniel Jensen, Mika Väyrynen, Michael Bradley, Klaas-Jan Huntelaar, Georgios Samaras, Afonso Alves, Danijel Pranjić, Miralem Sulejmani, Luciano Narsingh, Daryl Janmaat en Filip Đuričić die nadien allemaal ergens anders zijn gaan spelen.
In 1998 speelde Heerenveen voor het eerst echt Europees voetbal in de Europacup II, door FC Twente in een beslissingsduel in Zwolle met 3-1 te verslaan. Deze wedstrijd met twee verliezende halve finalisten was uniek in de Nederlandse voetbalgeschiedenis. De wedstrijd was noodzakelijk, aangezien beide finalisten in de beker, AFC Ajax en PSV, zich reeds geplaatst hadden voor de Champions League.
In 2000 kwalificeerde sc Heerenveen zich via de tweede plaats in de competitie voor de UEFA Champions League. In 2003 slaagde sc Heerenveen er niet in zich te plaatsen voor de UEFA Cup via de Intertoto-finale tegen Villarreal. De Spaanse club won met 1-2 in Friesland en hield sc Heerenveen van scoren af in het El Madrigal waar de eindstand op 0-0 bleef steken.
Op 22 juli 2003, tijdens een persconferentie voorafgaand aan het nieuwe seizoen, kondigde Foppe de Haan zijn afscheid aan na afloop van het seizoen 2003/04. De Haan was sinds 1 juli 1985 in dienst en daarmee de langstzittende trainer in het Nederlandse betaalde voetbal. De Haan werd opgevolgd door zijn voormalige assistent-trainer Gertjan Verbeek.
Onder Gertjan Verbeek werd in het eerste seizoen ook UEFA Cup-voetbal behaald, evenals de jaren daaropvolgend. Toch maakte het bestuur in december 2007 bekend met een andere trainer verder te willen. Gertjan Verbeek vertrok aan het einde van het seizoen 2007/08 bij Heerenveen, na vier seizoenen als hoofdtrainer. Hij werd vervolgens trainer bij Feyenoord.
De Noor Trond Sollied volgde Verbeek op. In het eerste jaar onder zijn bewind werd de vijfde plaats behaald in de competitie en de finale van de bekercompetitie gewonnen. Op 24 februari van het jaar 2008 is een nieuw clubrecord neergezet: nog nooit werden zoveel goals gescoord in een seizoen. Uiteindelijk werden er in het seizoen 2007/08 88 doelpunten gescoord.
Trond Sollied is op 31 augustus 2009 vertrokken bij sc Heerenveen. Zijn tijdelijke opvolger, Jan de Jonge vertrok ditzelfde seizoen, op 3 februari 2010. Hierop werd op 5 februari 2010 Jan Everse aangesteld als interim-trainer. Everse krijgt het niet voor elkaar om Europees voetbal veilig te stellen. Heerenveen eindigt als 11e.
Ron Jans is de trainer sinds het seizoen 2010/11. In een moeizaam seizoen werd de play-off voor de Europa League net niet gehaald. In zijn 2e jaar als trainer liep het team veel beter, en mede dankzij Eredivisie-topscorer Bas Dost werd de Europa League direct gehaald door een eindnotering als 5e. Ondanks deze positieve ontwikkeling besloot trainer Ron Jans halverwege het seizoen na dit seizoen te vertrekken bij sc Heerenveen. Marco van Basten werd op 13 februari aangekondigd als nieuwe trainer van sc Heerenveen.
Door de verkoop van vele spelers, waaronder Luciano Narsingh, Oussama Assaidi en Bas Dost, begon Marco van Basten moeizaam aan zijn eerste seizoen. In de Europa League werd Heerenveen al voor de groepsfase uitgeschakeld door het Noorse Molde FK. In de competitie werd na een moeizame start alsnog een 8e plaats, en daarmee deelname aan de play-offs, veilig gesteld. Helaas was FC Utrecht hierin tweemaal te sterk (0-1, 2-1). Zijn tweede seizoen was een stuk constanter. Ondanks de verkoop van sterspeler Filip Đuričić bleef Heerenveen zich handhaven in de subtop. Mede dankzij topscorer Alfred Finnbogason en de net opgekomen Hakim Ziyech werd een keurige 5e plaats behaald.
Dit seizoen werd gekenmerkt door de vele doorgebroken jeugdspelers. Hakim Ziyech, Kenny Otigba, Daley Sinkgraven, Bilal Başacıkoğlu en Joost van Aken mochten meerdere malen hun opwachting maken in de basis.
Op 19 januari 2014 maakt Marco van Basten bekend dat hij zijn contract bij sc Heerenveen niet verlengde en na dit seizoen vertrok. Hij werd de opvolger van Dick Advocaat bij AZ.
Dwight Lodeweges werd op 31 maart aangekondigd als nieuwe hoofdtrainer voor het seizoen 2014/2015. In zijn eerste seizoen eindigde hij op een nette 7e plaats en haalde hij met de ploeg de finale van de play-offs. Helaas werd deze verloren van Vitesse. Zijn tweede seizoen begon slecht, na 9 speelronden stond het team met 7 punten op een teleurstellende 15e plaats. Hierop besloot hij zijn functie als hoofdtrainer neer te leggen.
Foppe de Haan werd in eerste instantie aangesteld om tijdelijk de functie van hoofdtrainer over te nemen. Vier wedstrijden later werd bekendgemaakt dat hij het seizoen zou afmaken. Uiteindelijk kon de Haan de wisselvallige resultaten niet stabiliseren en eindigde het team in de middenmoot op een 12e plaats.
Voor het seizoen 2016/17 werd Jurgen Streppel aangesteld als hoofdtrainer.
Supportsopstand (Feanrevolutie).
Tijdens het 13 ging het sportief gezien wat minder met de club. Sponsoren en supporters kwamen tegen het bestuur in opstand. De directie onder leiding van Robert Veenstra, de raad van commissarissen en het stichtingsbestuur waren verantwoordelijk voor een vijandige sfeer binnen de club, teruglopende sponsoraantallen en het beschadigen van ereleden van de club.
De twee grootste supportersverenigingen van sc Heerenveen, vrijwilligersgroepen, werknemers en verschillende sponsoren besloten het vertrouwen in de directie op te zeggen en een onderzoek af te dwingen. Deze opstand staat in Heerenveen en omgeving beter bekend als de Feanrevolutie, en werd gekenmerkt door ludieke acties.
Deze opstand leidde tot een extern onderzoek naar de directie, raad van commissarissen, het stichtingsbestuur en het gevoerde beleid van de afgelopen jaren. Ook werd gekeken naar de houding van erevoorzitter Riemer van der Velde. Nog voordat het onderzoek was afgerond zijn Robert Veenstra en de raad van commissarissen opgestapt. Na publicatie van het onderzoek stapte ook het stichtingsbestuur op. De club was hierdoor in principe stuurloos. Een interim-raad van commissarissen stelde daarom Gaston Sporre aan als interim-voorzitter om sc Heerenveen weer op het juiste pad te brengen.
Het rapport dat werd gepubliceerd was vernietigend voor iedereen die de afgelopen jaren op bestuurlijk vlak wat met Heerenveen te betekenen heeft gehad.
SC Cambuur.
De grootste rivaal van Heerenveen is Cambuur uit Leeuwarden. Een reden voor de rivaliteit is de relatief korte afstand tussen Heerenveen en Leeuwarden. Daarom noemen supporters van beide partijen elkaar vaak "DKV (Dertig Kilometer Verderop)" om daarmee de clubnaam niet te hoeven noemen. Echter, de belangrijkste en tevens meest ingewikkelde oorzaak van de rivaliteit is de achtergrond van beide clubs. Velen die er niet bij betrokken zijn kunnen de rivaliteit maar moeilijk begrijpen.
De meeste Heerenveensupporters komen uit dorpen in de hele provincie (en zelfs daarbuiten) en zijn vaak trots op hun Friese identiteit. Met name sinds de jaren 80 heeft de club deze Friese trots ook nadrukkelijk uitgedragen naar de rest van Nederland. De Friese vlag, het Friese volkslied, alle Friese symbolen werden gekoppeld aan de club, waardoor Heerenveen het gezicht van Friesland is geworden. Hierdoor verdween Cambuur langzaam in de schaduw van Heerenveen, en dat leidde ertoe dat Cambuursupporters zich gingen afzetten tegen deze Friese identiteit. Tegenwoordig beschouwen ze zichzelf niet meer als Friezen, maar als Leeuwarders, oftewel mensen van de stad. De supporters van Heerenveen worden spottenderwijs boeren genoemd, aangezien ze veelal in dorpen wonen, en bovendien is Heerenveen niet officieel een stad.
Door de successen van Heerenveen en de magere prestaties van Cambuur, waaronder bijna een faillissement, werd de rivaliteit een beetje vergeten. Toen Cambuur aan het einde van het seizoen 2012-13 promoveerde, kwam de rivaliteit weer tot leven. Voor de ontmoeting op 29 september 2013 was de wedstrijd 13 jaar lang niet gespeeld, waardoor het voor Cambuur een uitgelezen mogelijkheid was om zichzelf te laten zien. In Heerenveen werd het echter 2-1 voor de thuisploeg.
KNVB beker.
De finale om de KNVB beker werd drie keer bereikt. In het promotiejaar 1993 verloor de club van AFC Ajax met 6-2 en in 1997 werd verloren van Roda JC met 4-2. Op 17 mei 2009 won sc Heerenveen in de Kuip de derde finale van de KNVB beker waaraan het deelnam. De bekerwinst werd behaald op FC Twente na de strafschoppenserie (5-4), nadat de reguliere wedstrijd in 1-1 eindigde, en na verlenging de stand 2-2 was.
Toeschouwersaantallen.
Het hoogste toeschouwersaantal is 26.100, tevens de maximale capaciteit van het Abe Lenstrastadion. Geregeld wordt dit aantal nog gehaald, met name tijdens wedstrijden tegen Cambuur. Sinds de betrekking van het huidige Abe Lenstrastadion in 1994 is het stadion meerdere keren uitgebreid en zijn de gemiddelde toeschouwersaantallen verdubbeld.
Beloftenelftal.
Het beloftenelftal van sc Heerenveen werd in 1992 kampioen van de Reserve Eredivisie en in 2003, 2007 en 2013 kampioen van de Beloften Eredivisie. In 2007 won het ook de beker, in eigen huis tegen Stormvogels Telstar. De uitslag van de finale was 4-0.
Jong sc Heerenveen nam eerder deel aan de KNVB beker in het seizoen 2003-2004. Het won toen in de voorronde in Katwijk met 0-5 van VV Katwijk. In de eerste ronde werden zij echter uitgeschakeld door AZ. Het werd 1-3 in het Abe Lenstra Stadion. Indien Jong sc Heerenveen had gewonnen, zou de volgende wedstrijd tegen het grote sc Heerenveen zijn geweest. Maceo Rigters scoorde het doelpunt tegen AZ.
Omdat het team in 2007 kampioen van de beloftencompetitie werd, mocht het het seizoen daarop mee doen in de landelijke KNVB beker. In de 2e ronde speelde het team thuis tegen PSV en verloor voor ongeveer 13.000 toeschouwers met 0-3. Desondanks ging het toch naar de derde ronde, dankzij een administratieve blunder van PSV. Deze stelde namelijk Manuel da Costa op, terwijl de speler niet speelgerechtigd was.
In de derde ronde speelde Jong sc Heerenveen uit tegen ADO Den Haag. Dit was tevens de eerste officiële wedstrijd in het nieuwe ADO stadion op het Forepark. Hoewel velen er al van uitgingen dat dit een verloren zaak was, was het toch Jong Heerenveen die door bekerde. Dankzij goals van Garcia-Garcia, Smarason en Mattes ging Jong Heerenveen met een 1-3 winst weer naar huis.
Terwijl het eerste elftal van Heerenveen er al uit lag speelde Jong Heerenveen op 15 januari uit tegen K.v.v. Quick Boys. Deze wedstrijd eindigde in een 1-1 gelijkspel, waarna strafschoppen volgden. Hierin was Quick Boys de gelukkigste, Jong sc Heerenveen verloor de penalty's met 3 tegen 1.
In het seizoen 2012/2013 is het beloften elftal kampioen geworden van de Beloften Eredivisie. De voorsprong op de nummer 2 FC Utrecht bedroeg 16 punten. De topscorer was de Duitser: Mark Uth met 16 doelpunten.
In 2016 won sc Heerenveen de vernieuwde Reservecompetitie. Met 4 competitiedoelpunten en 5 assists was Luka Zahović een belangrijk speler dat seizoen. Als regerend kampioen won sc Heerenveen deze competitie opnieuw in 2017 voor de derde keer in haar geschiedenis.
Overige wetenswaardigheden.
De naam van de club wordt officieel met kleine letter "sc" geschreven.
Hoofdsponsor van sc Heerenveen is sinds augustus 2016 het Friese bedrijf GroenLeven dat gespecialiseerd is in zonne-energie. De vijftien jaar daarvoor was verzekeringsmaatschappij Univé de hoofdsponsor, waarmee het bedrijf de trouwste hoofdsponsor binnen het Nederlandse voetbal was. Na het seizoen 2015–2016 besloot Univé echter het hoofdsponsorcontract op te zeggen en in te ruilen voor een plekje op de achterkant van het shirt.
Daarvoor was de hoofdsponsor jarenlang de fietsenfabrikant Batavus. Van 1988 tot 1993 was Unibind hoofdsponsor van sc Heerenveen en nog eerder, bij de invoering van shirtreclame in het betaalde voetbal, AA Drink. Ook is, voor korte tijd, Telekabel shirtsponsor geweest van sc Heerenveen. Na de overname van dit bedrijf kwam de naam UPC Nederland B.V. op het shirt te staan.
Jako is sinds 2008 de kledingsponsor. Umbro was tot die tijd de kledingsponsor, deze volgde het eigen merk "Abe" op nadat dit niet rendabel bleek te zijn. Daarvoor waren het Italiaanse (inmiddels Zuid-Koreaanse) Fila en het Duitse Adidas de leverancier van sportkleding. Het contract met Umbro liep af aan het einde van het seizoen 2007/08 en werd niet verlengd. Jako heeft met sc Heerenveen een deal afgesloten voor 1,1 miljoen per seizoen.
Tijdens het VVCS Profvoetbalgala, op 23 augustus 2004, werd sc Heerenveen uitgeroepen tot club van het jaar van het seizoen 2003/2004.
sc Heerenveen heeft op 14 februari 1960 de twijfelachtige eer de eerste club te zijn in Nederland die als strafmaatregel een wedstrijd zonder publiek moest spelen.
sc Heerenveen heeft een samenwerkingsverband met Sparta Rotterdam en de amateurclubs ONS Sneek, Flevo Boys, Drachtster Boys, LAC Frisia 1883, ASV Dronten, VV Heerenveen, MSC en sv UDIROS
Het aantal Friezen in de selectie van sc Heerenveen is al tijden zeer gering. In 2006 werd voor het eerst in jaren weer een Fries aangetrokken (Age Hains Boersma). Hij kwam echter niet verder dan 10 minuten speeltijd in het eerste van sc Heerenveen. De eerste Fries die echt in aanmerking kwam voor speeltijd is de eigen opgeleide Geert Arend Roorda, echter verloor hij zijn basisplek door de vele blessures die hij kreeg. De volgende Friezen die "doorbreken" zijn de in Heerenveen geboren Doke Schmidt en de Sneker Pelé van Anholt. Schmidt heeft zijn debuut in de competitie gemaakt als invaller tegen NEC. In de uitwedstrijd tegen Feyenoord kreeg hij na te zijn ingevallen binnen ettelijke minuten een rode kaart waarvoor hij vier wedstrijden schorsing kreeg (één wedstrijd voorwaardelijk).
De club heeft de sinds de eeuwwisseling een aantal goede transfers gehad; Klaas-Jan Huntelaar (9,7 milj.), Georgios Samaras (7,5 milj.), Afonso Alves (17,8 milj.), Miralem Sulejmani (16,3 milj.), Danijel Pranjić (7,7 milj.) en Daley Sinkgraven (7,5 milj.). Hierdoor is zowel bij de fans als landelijk het idee ontstaan dat Heerenveen er financieel goed voorstaat, maar na onderzoek in 2013 bleek dat het transfergeld niet altijd goed is geïnvesteerd.
Internationals.
Hieronder de spelers die tijdens hun contractperiode bij de club uitkwamen voor het Nederlands elftal.
