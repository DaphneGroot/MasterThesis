	Shell kiest uit zes alternatieven voor afzinken
	Van onze correspondent
Bert Wagendorp

LONDEN
Oliemaatschappij Shell maakte maandag in Londen een lijst bekend van zes bedrijven die in haar ogen de beste plannen presenteerden voor de verwerking van het olieopslagvat Brent Spar. Op een in juli door Shell gepresenteerde eerste selectie van negentien bedrijven en consortia figureerden nog vier Nederlandse ondernemingen. Hun plannen met de Brent Spar worden door Shell niet haalbaar geacht.
Shell wilde de Brent Spar, zestien jaar lang gebruikt voor de opslag van olie, aanvankelijk laten zinken in de Atlantische Oceaan. Maar fel en langdurig protest van milieuorganisatie Greenpeace, ondersteund door een consumentenboycot van Shellproducten in onder meer Duitsland, dwongen het bedrijf in juni 1995 op zoek te gaan naar alternatieven.
De uiteindelijke beslissing over wat er met het opslagvat gaat gebeuren, ligt bij de Britse overheid. Die heeft een vergunning verstrekt voor afzinken en ziet dat nog steeds als de veiligste, goedkoopste en milieuvriendelijkste optie. Andere plannen zullen pas worden goedgekeurd als ze 'minstens even goed of beter' zijn als het afzinken van de Brent Spar in diep water. Heinz Rothermund, topman van de de Shell-divisie Expro, die de oliewinning in het Britse deel van de Noordzee onder haar hoede heeft, zei maandag expliciet dat afzinken nog steeds een reële optie blijft.
De zes nu geselecteerde bedrijven krijgen tot eind april om hun plannen verder uit te werken en de kosten ervan te becijferen. Shell stelt hiervoor een bedrag van drie tot viereneenhalf miljoen gulden beschikbaar. De oliemaatschappij hoopt eind dit jaar advies uit te brengen aan de Britse regering over het beste idee. In de lente van 1998 zou dan met de klus kunnen worden begonnen.
Volgens drie van de zes plannen zouden de zes tanks van de Brent Spar moeten worden volgepompt met perslucht. Hierdoor moet de ruim honderd meter hoge Brent Spar, die als een reusachtige fles rechtstandig in het zeewater drijft en met kabels aan de bodem is verankerd, omhoog komen. Op die manier zou tevens worden voorkomen dat de huid van de tanks onder invloed van drukverschillen scheurt. Drijft de Brent Spar eenmaal, dan kan het 14.500 ton wegende stalen gevaarte worden weggesleept.
Twee andere ideeën stellen voor de Brent Spar rechtstandig omhoog te takelen en er steeds lagen af te zagen. Nadeel van die methode is dat een takelconstructie van duizenden tonnen staal nodig is, wat nieuwe bezwaren van milieutechnische aard met zich meebrengt. Het met grote kranen ophijsen van de Brent Spar, zoals sommige bedrijven voorstelden, is om die reden al helemaal als optie geschrapt. De hijswerkzaamheden zouden meer energie vragen dan door recycling van het platform zou worden gewonnen.
In de zes plannen worden in totaal elf mogelijkheden genoemd voor wat er na het wegslepen van de Brent Spar met het platform kan worden gedaan. Drie daarvan behelzen sloop en verwerking tot schroot.
Een andere mogelijkheid zou zijn dat delen van de Brent Spar worden gebruikt als basis voor de aanleg van kades of als omhulsel voor beschermingswerken voor de kust van Norfolk. Twee indieners zien mogelijkheden om het platform bovenop de opslagtanks te hergebruiken als trainingscentrum voor werknemers op olieplatforms.
Kvaerner Stolt Seaway, een Noors consortium waarin het Nederlandse Seaway Heavy Lifting deelneemt, diende op het laatste moment nog plannen in voor hergebruik van de Brent Spar als basis voor een visboerderij of een droogdok. Maar die twee opties lijken weinig kansrijk.
De kosten voor onderhoud van de Brent Spar, die momenteel in de Noorse Erfjord ligt, bedragen zestigduizend gulden per maand. De hele zoektocht naar een alternatief voor afzinken kost Shell naar schatting 27 miljoen gulden. Daar komen straks de kosten voor het plan dat uiteindelijk gekozen zal worden nog bij.
Er is Shell veel aan gelegen om consumenten en milieuorganisaties gedurende het verdere verloop van het Brent Spar-proces te vriend te houden. Rothermund bezwoer zijn toehoorders maandag dat 'openheid', 'communicatie' en 'consultatie' kernbegrippen blijven.
Maar tussen de regels door liet de topmanager ook merken dat een en ander niet meevalt. Hij noemde de democratische besluitvorming noodzakelijk, maar ook traag en vervelend.
Hoewel er in de Noordzee geen met de Brent Spar vergelijkbare installaties zijn, zal van de methode waarop dat platform wordt verwerkt volgens Rothermund zeker 'een precedentwerking' uitgaan voor de ontmanteling van andere installaties. De komende tien jaar moeten zeker vijftig platforms verdwijnen.

