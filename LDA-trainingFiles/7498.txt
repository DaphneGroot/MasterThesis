Rita Grande.
Rita Grande (Napels, 23 maart 1975) is een voormalig professioneel tennisspeelster uit Italië. Grande begon met tennis toen zij negen jaar oud was. Zij speelt rechtshandig en heeft een enkelhandige backhand. Zij debuteerde in 1990 en beëindigde haar carrière in 2005.
Enkelspel.
Grande won drie titels op de WTA-tour. Zij won ook nog een titel op het ITF-circuit. Zij wist in alle vier grandslamtoernooien de vierde ronde te bereiken. In 1996 nam zij deel aan de Olympische spelen in Atlanta – vier jaar later, op de Olympische spelen in Sydney bereikte zij de tweede ronde, door de Oostenrijkse Sylvia Plischke te verslaan. Haar hoogste ranking in het enkelspel is 24 (5 november 2001).
Dubbelspel.
Grande behaalde in het dubbelspel betere resultaten dan in het enkelspel. Zij won vijf titels op de WTA-tour, waaronder het toernooi van Rosmalen in 1999 met haar landgenote Silvia Farina. Zij versloegen Cara Black en Kristie Boogert in de finale. Daarnaast won zij drie dubbelspeltitels op het ITF-circuit. Ook in het dubbelspel speelde zij op de Olympische spelen in Sydney, weer met Silvia Farina-Elia (inmiddels met gehuwde achternaam). Haar beste resultaat bij het vrouwendubbelspel op de grandslamtoernooien is het bereiken van de kwartfinale. In het gemengd dubbelspel bereikte zij de halve finale, op Australian Open 2004, samen met de Argentijn Martín Rodríguez. Haar hoogste notering op de WTA-ranglijst is de 26e plaats, die zij bereikte in mei 2001.
Tennis in teamverband.
In de periode 1994–2003 vertegenwoordigde zij Italië zeven keer bij de Fed Cup.
