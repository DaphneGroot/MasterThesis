	Kamer steunt Schmitz bij twist over asielzoekers
	Van onze verslaggever
DEN HAAG
Staatssecretaris Schmitz van Justitie kan rekenen op steun van de Tweede Kamer in haar dispuut met gemeenten die weigeren uitgeprocedeerde asielzoekers uit hun huis te zetten. Een lagere overheid dient zich te schikken naar het beleid van een hogere overheid, oordeelde de Kamer woensdag in een debat over de kwestie.
Schmitz zei wel begrip te hebben voor de problemen van gemeenten als Apeldoorn en enkele grote steden. Lokale overheden vormen vaak het 'sluitstuk' van de asielpolitiek, omdat zij daadwerkelijk worden geconfronteerd met asielzoekers die moeten worden verwijderd.
'Maar op het niet meewerken van uitgeprocedeerde asielzoekers aan hun uitzetting mag geen premie komen te staan', zei zij. De coalitiepartijen zijn het hiermee eens, net als oppositiepartij CDA.
Schmitz verzekerde de Kamer dat asielzoekers die nog geen toestemming hebben gekregen naar hun land van herkomst terug te keren, niet op straat worden gezet. Voor hen blijft opvang aanwezig.
Zij voelt vooralsnog weinig voor het plan van D66 om voor uitgeprocedeerde asielzoekers twee asielcentra vrij te maken. Volgens haar levert dit 'een verschuiving van de problemen op'. Wel is zij bereid een mobiel team van het ministerie een laatste gesprek te laten voeren met de families die uit hun woning moeten.

