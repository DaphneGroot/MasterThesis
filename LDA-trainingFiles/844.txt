	NAVO-soldaten laten verdachte Kroaat lopen
	Van onze buitenlandredactie
AMSTERDAM Twee Nederlandse soldaten van de internationale vredesmacht in BosniÃ« zijn op een Kroaat gestuit die wordt verdacht van oorlogsmisdaden, maar hebben hem niet opgepakt. Dat zei een woordvoerder van de NAVO donderdag in Sarajevo.
De twee meenden op een brug in Vitez Pero Skopljak te zien lopen. Skopljak is een Bosnische Kroaat die wordt gezocht door het Tribunaal in Den Haag voor zijn aandeel in etnische zuiveringen onder Moslims in de Lasva-vallei. De Nederlandse soldaten reden vervolgens naar Novi Travnik. Aan de hand van een poster met foto's van oorlogsmisdadigers constateerden ze dat ze inderdaad Skopljak hadden gezien.
Ze besloten echter niet terug te keren naar Vitez. 'Teruggaan naar Vitez had een klopjacht betekend, en dat valt niet binnen ons mandaat', zei SFOR-woordvoerder majoor Joosten in Sarajevo. Het is bewust beleid van de vredesmacht om geen posters met de foto's van oorlogsmisdadigers op zak te dragen. 'Daarmee geef je namelijk aan dat je op jacht bent naar oorlogsmisdadigers', aldus NAVO-woordvoerders.
Uit vrees voor conflicten heeft de NAVO-leiding bepaald dat SFOR-soldaten niet gericht zoeken naar personen die worden verdacht van oorlogsmisdaden. Ze hebben wel de taak verdachten te arresteren die ze toevallig tegenkomen bij de uitvoering van hun dagelijkse taken. Hoewel dit zo nu en dan voorkomt, heeft nog geen enkele arrestatie plaatsgevonden.

