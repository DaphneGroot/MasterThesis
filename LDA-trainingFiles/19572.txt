Schanulleke.
Op het Suske en Wiske-Museum in Kalmthout worden Suske, Schanulleke, tante Sidonia, Lambik, Wiske, Krimson, Jerom, professor Barabas en Sus Antigoon afgebeeld, ook de gyronef is te zien
Schanulleke is het popje van Wiske uit de stripreeks "Suske en Wiske", waar ze al in het eerste album ("Rikki en Wiske in Chocowakije") voorkomt. Wiske is onafscheidelijk van Schanulleke, alhoewel het popje in veel verhalen niet te zien is.
Wanneer het popje zoekraakt, ontvoerd wordt of iets te verduren krijgt, wordt Wiske ziek van verdriet. Ze probeert haar popje te redden, met of zonder haar trouwe vrienden. Schanulleke komt ook dikwijls tot leven. Ook Jerom is dol op Schanulleke, de liefde voor het popje zorgt ervoor dat hij zich aansluit bij de vrienden in het avontuur "De dolle musketiers" (1953).
Verschillende namen.
In de eerste verhalen heette het popje Schalulleke, wat Antwerps is voor lente-ui. Toen de reeks zich naar Nederland uitbreidde werd dat spoedig veranderd naar Schabolleke. De definitieve naam Schanulleke kwam in 1965 in het album "De schone slaper".
In "Sterrenrood" wordt verteld dat Schanulleke oorspronkelijk het lappenpopje was van Marie Scapin de Boule, de dochter van Madeleine Scapin de Boule. Marie noemde het popje Scaboul, naar haar familienaam die ze nog niet goed kon uitspreken. Het meisje was enig kind en overleed aan een erfelijke aandoening toen ze elf jaar oud was. Haar moeder bewaarde het popje en geeft het als ze 95 jaar oud is aan Wiske van Stiefrijke tijdens de reis naar Amerika. Deze laatste noemt het popje Scaboelleke. Het popje is dan 60 jaar oud. Wiske wordt vernoemd naar Wiske van Stiefrijke en deze oude dame geeft het popje als geboortegeschenk als ze in Europa is.
In het vijfde Suske en Wiske-album, Prinses Zagemeel werd reeds een andere voorgeschiedenis van het popje verteld. Het werd gemaakt door een Antwerpse poppenmaker die het opvulde met zagemeel dat was gemaakt van een betoverde boom. Uiteindelijk kocht Wiske het popje en noemde het Schalulleke.
Schanulleke heet in de volgende vertalingen gewoon Schanulleke: Fries, Drents en Limburgs.
Rol in de albums.
Schanulleke speelt niet mee in de verhalen van de "blauwe reeks". In het eerste verhaal van deze reeks ("Het Spaanse spook") krijgt Schanulleke, samen met Wiske, nieuwe kledij en een nieuw kapsel. Daarna verdwijnt het popje, zonder enige verklaring, volledig uit het beeld.
Eigen reeks.
Schanulleke heeft ook haar eigen stripverhalen met gags van één pagina.
Amoras.
Schanulleke speelt ook een rol in de stripreeks Amoras.
