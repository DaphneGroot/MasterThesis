Przewalskipaard.
Het przewalskipaard (spreek uit: "psjewalskipaard") ("Equus ferus przewalskii") is een wilde ondersoort van paarden, die in 1967 voor het laatst in het wild gezien werd in Mongolië. De Mongoolse naam van het ras is "Takhi", Cyrillisch: "Тахь". Het wordt echter uitgesproken als: Tech, zoals in technologie.
Voortplanting.
Na een draagtijd van 333 tot 345 dagen (ongeveer een jaar) wordt één veulen geboren.
Naamgeving.
In 1878 werd dit dier ontdekt door de Russische kolonel Nikolaj Przjevalski (Russisch: Николай Михайлович Пржевальский). Het werd naar hem genoemd: L.S. Poljakov, die concludeerde dat dit dier een wilde paardensoort was, gaf het de officiële wetenschappelijke naam "Equus przewalski" (Poljakov 1881). Tegenwoordig is de officiële naam "Equus ferus przewalskii" (Poljakov 1881).
Prehistorische geschiedenis.
Het przewalskipaard splitste zich 38.000 - 72.000 jaar geleden af van de moderne tamme paardenrassen en heeft ook geen inmenging van deze tamme paarden.
Recente geschiedenis.
Het przewalskiras als wilde soort raakte rond 1960 uitgestorven. Omdat rond 1900 een aantal veulens gevangen was waarmee verder gefokt werd, waren er in dierentuinen genoeg dieren om mee te fokken. De stamboom van alle nu levende przewalskipaarden is gebaseerd op een beginaantal van 13 dieren.
Wanneer inteelt zozeer deel is van een soort, moet er op basis van een stamboek zo snel mogelijk een groot aantal dieren gefokt worden waarna het mogelijk wordt om dieren verder uit te selecteren.
In 1977 waren er wereldwijd driehonderd dieren. Er werd een stamboek opgericht en diverse geselecteerde bloedlijnen werden samengebracht wat resulteerde in gezondere veulens. In 1997 waren er 1450 dieren. Dieren uit Europese dierentuinen zijn in onder andere Natuurpark Lelystad ondergebracht. Andere gebieden met in de natuur verblijvende przewalskipaarden zijn de Ooijpolder en het Duitse Klosterwalde. Van hieruit zijn pogingen gedaan de soort opnieuw in Mongolië te introduceren.
In 1990 is de herintroductie in Nationaal Park Hustain Nuruu in Mongolië begonnen. Om de twee jaar werden zestien dieren vrijgelaten op dit 60.000 ha grote terrein. In de extreme winter van 2001/02 zijn twintig van de zestig dieren omgekomen. In juni 2002 is opnieuw een groep van veertien paarden naar Mongolië verscheept.
In 2011 beschouwde het IUCN de ondersoort als bedreigd. In 1996 beschouwde de organisatie de soort "Equus ferus" - waarvan het przewalskipaard de enige vertegenwoordiger is - nog als uitgestorven, in 2008 als kritiek en sinds 2011 ook als bedreigd.
In de Nederlandse taal.
Het woord 'przewalskipaard' geldt als het beroemdste woord uit de geschiedenis van het Groot Dictee der Nederlandse Taal en geniet in Nederland alleen al om die reden enige bekendheid.
Trivia.
Dit is waarschijnlijk niet het ras dat als rijdier gebruikt werd door de ruitersoldaten van Mongoolse veroveraars als Dzjengis Khan. Er bestaat een overgeleverd verhaal dat vermeldt dat in 1226 het rijpaard van Dzjengis Khan zo zeer geschrokken zou zijn bij het zien van deze paarden, dat de heerser zijn houvast verloor en uit het zadel viel.
