	schoolplaten
	'Kinderen in de hogere klassen van de basisschool onthouden nieuwsonderwerpen beter als deze vergezeld gaan van beelden.' Zo luidde de eerste zin van een krantenbericht dinsdag over een Leids onderzoek naar de werking van het geheugen bij kinderen. De tijd stond even stil. Ruim honderd jaar geleden ijverden bevlogen pedagogen voor het gebruik van meer aanschouwelijk lesmateriaal, omdat n goed getroffen plaat kinderen vaak meer zegt dan honderd woorden in een saai boek.
In navolging van Duitsland, waar de pedagoog Herbart aan dit front zeer actief was, verschenen in Nederland vanaf 1877 schoolplaten als hulpmiddel bij het geschiedenisonderwijs. Een bekende historieschilder was de Rotterdammer Charles Rochussen, die tal van historische taferelen aqarelleerde ten dienste van het onderwijs. 'Men ziet hem, levende in die tijden', schreef Cornelis Veth in 1947 in een boekje over Rochussen, 'men denkt hem zich, gemeenzaam met de Florissen en Aernouten der Middeleeuwen.'
De grootste faam op het gebied van historische schoolplaten verwierf de in Amsterdam geboren tekenaar Johan Herman Isings (1884-1977). In zestig jaar tijd maakte hij in opdracht van de Groningse schoolboekenfirma Wolters-Noordhoff meer dan veertig schoolplaten, van 'De Dam te Amsterdam' (1911) tot en met 'Columbus neemt Guanahani in bezit, 12 oktober 1492' (1970). Hij was bij Wolters binnengehaald op voorspraak van zijn vriend Cornelis Jetses, de illustrator van onder meer Ot en Sien.
Aan het werk van Isings wordt deze maand een kleine expositie gewijd in het Harmoniegebouw in Groningen. Op de tentoonstelling, die werd georganiseerd door enkele studenten kunst- en architectuurgeschiedenis van de Rijksuniversiteit Groningen, zijn originele aquarellen, schetsen, pentekeningen en enkele schoolplaten te zien. Getoond worden onder meer de originele aquarellen voor de schoolplaten 'Een zomermiddag met de Muiderkring', 'Een stad in de Middeleeuwen' en 'Brand van Moskou, 1812'.
De titel van de tentoonstelling luidt: 'Isings, ''...niet zomaar een plaatje...'' ' Die titel, die ook de omslag van een begeleidend catalogusje ( 10,-) siert, is ontleend aan een uitspraak van Isings zelf: 'Ik heb me nooit als illustrator gezien, omdat ik niet zomaar een plaatje maakte.' Met deze uitspraak raakte hij de kern van zijn werk: zijn schoolplaten waren niet bedoeld als vrije artistieke uitingen, maar waren volledig gericht op de didactische functie ervan in de klas.
Een heldere, doorzichtige compositie van het geheel en een duidelijke weergave van de details waren de belangrijkste voorwaarden waaraan volgens Isings een schoolplaat moest voldoen. Voor de kinderen in de banken moest het uitgebeelde tafereel pakkend en in n oogopslag te vatten zijn, terwijl de onderwijzer voor de klas met zijn aanwijsstok allerlei bijzonderheden moest kunnen laten zien die van belang waren in het kader van zijn geschiedenisles.
In het belang van het onderwijs voegde Isings soms elementen samen die eigenlijk niet op n plaat bij elkaar hoorden. Zo zette hij op de plaat 'Een stad in de Middeleeuwen' (1928) huizen en gebouwen bij elkaar uit Mechelen, Middelburg, Edam, Zierikzee, Utrecht, Groningen en Amsterdam. Uren bracht hij door in musea en bibliotheken om zich precies op de hoogte te stellen van allerlei finesses. Thuis poseerde hij zelf - soms naakt, soms in vol historisch ornaat - voor de spiegel om natuurgetrouw te kunnen verbeelden hoe bijvoorbeeld plooien vallen of hoe bepaalde houdingen er uitzien.
De expositie laat zien hoe groot soms de verschillen waren tussen de originele aquarel en de gereproduceerde schoolplaat. Als gevolg van de toegepaste technieken boette het origineel bij reproductie vaak ernstig aan kwaliteit in. Kleurschakeringen verdwenen, kleuren verbleekten en details werden grof weergegeven. 'Wat ik laat zien is mijn werk, maar verzwakt, verarmd, lijdend aan bloedarmoede', zei Isings in een gesprek met Alfred Kossmann in 1973. 'Het is zeer pijnlijk voor mij om voor het eerst een reproductie van een aquarel onder ogen te krijgen, hoe knap en goedwillend de lithografen ook zijn.'
Han van Gessel

Foto
	J.H. Isings FOTO JOHN STOEL

