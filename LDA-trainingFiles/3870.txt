	Kunstboeken domineren tentoonstelling Best Verzorgde Boeken; Ware meesterproef van drie miljoen
	De Best Verzorgde Boeken 1996. Tentoonstelling in het Stedelijk Museum, Amsterdam. Tot en met 26 oktober. Catalogus  34,50.
Onvermijdelijk steelt n boek de show op de tentoonstelling van De Best Verzorgde Boeken 1996 in het Stedelijk Museum in Amsterdam. Met uitzondering van dat ene boek liggen alle bekroonde boeken behalve in vitrines ook aan stalen kabels zodat bezoekers ze kunnen doorbladeren: het jubileum-boek van de Steenkolen Handels Vereeniging (SHV) is uitsluitend onder glas te bezichtigen.
Zelfs meer dan een jaar na verschijnen zijn er buiten de kring van managers, aandeelhouders en wereldwijde relaties van de SHV slechts weinigen die dit boek in handen hebben gehouden. In geen boekwinkel is het te koop en alleen de Koninklijke Bibliotheek in Den Haag wist als enige openbare instelling - en na overmaking van zevenhonderdvijftig gulden aan het Kankerfonds - het boek te verwerven.
Het SHV-boek telt 2136 (ongenummerde) pagina's en is ruim 10 centimeter dik. Op de snede van het boek is De Bolero van Ravel, een gedicht van Gerrit Achterberg, afgedrukt. In gesloten staat vertoont het boek een marmerachtige snede, ontstaan door een smalle rand van elke pagina te bedrukken met een tulpenveldje. Maar hoe verder de lezer in het boek vordert hoe meer het gedicht zich, onder een bepaalde lichtval, prijsgeeft.
Het papier voor het binnenwerk is speciaal aangemaakt en blijft eeuwen houdbaar. Gedurende drie maanden bezette het boek bij drukkerij Rosbeek in Nuth alle perscapaciteit. Niet alleen vanwege de omvang, de oplage telt 4500 exemplaren waarvan 500 in het Chinees, maar ook om redenen van druktechnische extravaganties: laserdruk, perforaties, complexe rasters en andere zelden vertoonde vondsten.
Om te verhinderen dat het 3,5 kilo wegende boek gaat 'uithangen' is in de rug een metalen en tevens spiegelende plaat meegebonden waarin de op het boekblok aangebrachte en voor het bedrijf markante jaartallen zich weerspiegelen. Pas bij intensief gebruik verschijnt op de witte linnen band (zwart bij de Chinese versie) de titel. Simpel: SHV.
Vormgever Irma Boom en kunsthistoricus Johan Pijnappel werkten vijf jaar vrijwel continu aan het boek. De totale kosten beliepen naar schatting drie miljoen gulden. Gevraagd naar de investering zei Paul Fentener van Vlissingen, de puissant rijke SHV-eigenaar en initiator van het boek, destijds: 'Ach, wat is de prijs van iets? Of ik de kosten nu relateer aan de winst, het dividend, of de omzet, in alle gevallen betekent het niks. Ik vond het belangrijk dat de mensen die het boek ontvangen, het beleven als iets buitengewoon bijzonders.'
Voor de jury van De Best Verzorgde Boeken was het een bijna onmogelijke opgave het in alle opzichten buitenproportionele boek op eenzelfde manier te beoordelen als de andere ingezonden boeken. Maar haar conclusie is onontkoombaar: 'een ware meesterproef', vooral dank zij een vormgever die 'niet ten onder is gegaan aan de onbegrensde mogelijkheden'. Waarna de jury even uithaalt en Fentener van Vlissingen oproept 'een volgende keer al dit talent, al deze inspanning, al deze ambitie te richten op een onderwerp van algemener belang en de resultaten te delen met een veel groter publiek'.
Voor de meeste grafisch ontwerpers blijft het werken met onbeperkte budgetten een droom, hoewel een overvloed aan geld beslist geen automatische garantie is voor een 'best verzorgd' boek. Dikwijls gaat veel geld op aan kostbaar maar verkeerd gekozen papier of aan overdadige kleurendruk; inhoud en uiterlijke verschijningvorm botsen met elkaar.
Zo'n vierhonderd boeken gingen door de handen van de jury die bestond uit 010-uitgever Hans Oldewarris, ontwerpers Anthon Beeke en Tessa van der Waals, boekhistoricus Frans A. Janssen en binder Ronald Widdershoven. Opnieuw blijkt dat de erkende uitgevers terrein verliezen aan incidentele en institutionele opdrachtgevers. Nog maar 15 van de 41 bekroonde boeken verschenen bij gevestigde uitgeverijen en dat is opnieuw minder dan vorig jaar.
Boeken van gerenommeerde uitgeverijen als Prometheus, Meulenhoff, Querido en Van Oorschot zoekt men tevergeefs op de lijst van Best Verzorgde Boeken. Van Oorschot en Meulenhoff weigeren zelfs nog langer mee te doen aan de competitie. (Meulenhoff-directeur Maarten Asscher: 'Het instituut is verworden tot een interne l'art pour l'art vormgevingshobby. Bekroond worden boeken die het publiek niet bereiken, en met al die hoogstandjes en capriolen ook gemaakt zijn om het publiek niet te bereiken. Wij richten ons op een groot lezerspubliek en dat stelt grenzen aan de vorm; de jury weigert zich te verplaatsen in die grenzen.')
Als een van de weinige literaire uitgevers valt Bert Bakker in de prijzen met De Nederlandse PooFCUFo*ezie in drie delen, verzameld door Gerrit Komrij en mooi getypografeerd door Rudo Hartman en Tessa van der Waals. Aan de apert lelijke wijze waarop de drie boeken en een cd samen in een cassette zijn ondergebracht, gaat de jury nagenoeg voorbij.
Verrassend door eenvoud en formaat zijn de boekjes die uitgeverij Contact reserveert voor haar debutanten. Melle Hammer ontwerpt ze: gebonden en ondanks de mat geverniste en puur typografische omslagen moeiteloos te herkennen in een zee van glimmende lawaai-covers. Voor het overige springt vooral Huis Clos er uit, een kleine literaire uitgever die bij voorkeur met ontwerper Piet Gerards werkt.
Kunstboeken en tentoonstellingscatalogi domineren de lijst van Best Verzorgde Boeken als nooit tevoren en meer dan ooit lijkt de jury te hebben gekozen voor vormgevers die het experiment niet schuwen. Bibliofiele edities zijn merendeels verdrongen door kunstenaarsboeken en met slechts twee vermeldingen is ook de categorie fotoboeken flink gedecimeerd. Terecht viel de jury hier voor Snelweg. Highways in the Netherlands. De tekst in dit uitzonderlijke boek van Tracy Metz en de spectaculaire foto's van Theo Baart en Cary Markerink werden in vorm gegoten door Typography & Other Serious Matters.
Een typerend voorbeeld van irritante kunstenmakerij is Midden in het leven staan wij in de dood. Wat kan de kunstenaar toevoegen aan het uitvaartgebruik?, het boek bij een tentoonstelling in het Amsterdamse Arti et Amicitiae. Alsof de ontwerper, zich noemende Gebr. Silvestri, voor het eerst de mogelijkheden van zijn computer ontdekte. Ze zijn er nog steeds, de ontwerpers die eindeloos flikflooien met lettertypen, kolombreedtes, balkjes en lijntjes.
En vanwaar toch al die lof voor eindexamencatalogi van kunstacademies? In plaats van deze (snel gedateerde) en dikwijls krampachtig eigentijds ogende uitgaven in eigen huis vorm te geven - hetgeen toch voor de hand zou liggen met zoveel potentile kwaliteit - probeert men elkaar in toenemende mate af te troeven door het inschakelen van gearriveerde ontwerpers. De catalogus moet overheid en sponsors imponeren maar komt toch voornamelijk onder de ogen van de studenten zelf, hun familieleden en een paar kunstredacteuren.
Van bijna eenzame klasse is de gelaagde typografie in een publicatie over Ger van Elk, uitgebracht door Van Lanschot Bankiers. Op subtiele en onorthodoxe wijze leiden Anthon Beeke en Wilma van Wijnen de lezer door een 'dictee' van K. Schippers. Als nieuwe ster aan de vormgevershemel geldt Jos van 't Klooster die bij East side souvenirs behalve als vormgever ook optrad als fotograaf, auteur en uitgever. Wie dit kunstenaarsboek wil zien, moet zich naar het Stedelijk spoeden want de oplage bedraagt maar honderd exemplaren en het is nergens verkrijgbaar.
Eminente voorbeelden van klassieke boekverzorging ontbreken niet: Annalen van de Nederlandse Operagezelschappen 1886-1995, door Lex Reitsma in een fluwelige band gevat; het Woordenboek van medische eponiemen dat Matthias Noordzij in de karakteristieke Lexicon liet zetten. In Van pen tot laser, de afscheidsbundel voor bibliothecaris Ernst Braches, gebruikte Gerrit Noordzij een van zijn eigen letters en legt daar op de laatste pagina van het boek verantwoording over af - voorwaar een unieke annotatie.
Dat zich onder de Best Verzorgde Boeken 1996 ook een opblaasbaar en tevens als luchtbed te gebruiken boek bevindt, heeft in de Amsterdamse grachtengordel, de zetel van menige reguliere uitgeverij, opnieuw tot geknars van tanden geleid.
Hub. Hubben

Foto
	Het Jubileumboek van de SHV: 2136 pagina's, 10 cm dik, 3,5 kilo.

