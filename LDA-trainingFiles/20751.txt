Neigem.
Neigem is een dorp in de Belgische provincie Oost-Vlaanderen en een deelgemeente van Ninove. Het heeft een oppervlakte van 1,06 km². Neigem ligt in het Pajottenland en de Denderstreek.
Geschiedenis.
Neigem lag in de middeleeuwen in het grensgebied van het graafschap Vlaanderen en het hertogdom Brabant. De oudste vermeldingen van de plaats gaan terug tot de 12de eeuw. In een akte uit 1189 wordt het dorp genoemd als "Eighen". De naam ontstond uit het Germaanse "aigina", wat voor "eigen bezit" staat. In oorkonden uit 1195 en 1265 komt de Latijnse naam "allodium" voor, wat ook staat voor "eigen" of "eigen gebied". Dit refereerde aan het vrij zijn van leenrecht. Neigem was eigendom van de heren van Wedergraete, in de kasselrij van het Land van Aalst. Het kasteel van de heren van Wedergraete stond vlak bij het dorp; op wat nu grondgebied Meerbeke is. Het werd heropgebouwd in de 20ste eeuw.
Toerisme.
Door dit dorp loopt onder meer de Denderroute zuid.
Sport.
In Neigem speelt de voetbalclub VK Jong Neigem.
Bekende inwoners.
De neo-Latijnse dichter Petrus van der Borcht (1676 - 1739), bijgenaamd Petrus à Castro, was pastoor van Neigem waar hij stierf. Hij is de auteur van de Latijnse gedichten die men kan lezen op de huizen van de Grote Markt van Brussel.
