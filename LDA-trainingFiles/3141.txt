	Regisseur Ben Verbong vindt het avontuur in Duitsland 'Als je weinig films maakt kun je geen naam opbouwen'
	Van onze medewerker
Kareem van Gennip
BERLIJN
Sinds 1995 werkt regisseur Ben Verbong in Duitsland. De laatste jaren kreeg hij steeds meer genoeg van de vastgeroeste Nederlandse filmcultuur. De flat werd in Nederland heftig bekritiseerd, in het buitenland bracht deze film hem juist erkenning. Toen Studio Hamburg hem aanbood vijf afleveringen van de nieuwe krimiserie Die Gang te draaien, hoefde Verbong niet lang na te denken.
Drie afleveringen heeft hij in Amerika gedraaid en twee in Hamburg. Sindsdien stromen de internationale aanbiedingen binnen. Over Die Gang vertelt hij: 'De Gang is een groep van de Kriminalpolizei, die in de haven met alle soorten criminaliteit te maken heeft. Op een gegeven moment verdwijnt er ergens in de golf van Mexico een schip dat in Hamburg staat aangemeld. De Gang moet de zaak uitzoeken en komt ook in New Orleans terecht.
'Elke aflevering is een afgerond verhaal, maar in de eerste aflevering gebeurt er iets dat door de hele serie heen loopt. Uwe Ochsenknecht, de hoofdpersoon van de Gang, schiet de zoon van een mafiabaas dood. Die mafiabaas, gespeeld door Stacy Keach, zegt: ''Ik zal vanaf nu alles waar jij van houdt vermoorden.'' Dat biedt mogelijkheden om af en toe veel psychologischer te zijn dan alleen maar een plot op te lossen. De serie gaat ook over het kwaad dat je wel kunt bestrijden, maar nooit kunt overwinnen. In de laatste aflevering komen die twee tegenover elkaar te staan en dreigt de hoofdpersoon om te komen in zijn eigen wraak.'
Dit is je eerste buitenlandse productie. Heb je nu Nederland verlaten?
'Nou ja, Nederland kun je niet echt verlaten. Je kunt wel weg gaan, maar dat is wat anders. In zo'n klein filmland als Nederland raakt de zaak gauw verstopt als al die regisseurs maar blijven hangen en dus niet aan de bak komen. Daarvoor wordt er te weinig geld geïnvesteerd. Ik draai nu een speelfilm in Napels voor Pro Sieben en Bavaria, een melodrama weer met Uwe Ochsenknecht, en daarna nog een thriller. En dan een psychologisch drama voor Studio Hamburg. Dan is l997 al weer vol gepland.
'De grote Amerikaanse filmcompanies worden nu steeds activer op de Duitse markt. Dat kan dus een golf nieuwe Duitse films betekenen de komende jaren. Voor mij biedt deze ontwikkeling interessante mogelijkheden.'
Je hebt wel eens gezegd, dat het publiek vooral veel, snel en diep geprikkeld wil worden en dat je alleen nog maar commerciële films wilde maken.
'Persoonlijk ligt mij een film waarin atmosfeer en psychologische motieven een rol spelen veel meer dan een actiefilm. Het kan mij ook wel irriteren, maar dat kun je niet veranderen. Dat staat echter niet in contrast met het maken van commerciële films die het publiek prikkelen.
'Ik denk dat de omslag bij De onfatsoenlijke vrouw is begonnen. Die vond men eigenlijk al te plat en te commercieel. Maar toen heeft men zich nog ingehouden, omdat hij naar 32 landen werd verkocht en bij vlagen goed liep. Maar bij De Flat was het helemaal raak.
'In Nederland wordt mischien een keer in de zes jaar een thriller gemaakt. En als er dan al een gemaakt wordt, wordt hij als een Bergman- film beoordeeld. Daar is hij niet voor gemaakt. Volgens mij is de Nederlandse film het minst gerespecteerde gebied van de Nederlandse cultuur. Ik denk dat de waardering voor de slechtste soap van Endemol diep in de harten van de grachtengordel groter is dan voor de meeste Nederlandse films.
'In Amerika worden per jaar zo'n 250, 300 films gemaakt. Daarvan zijn er vijftien echt goed en die zien wij in Nederland. Het betekent dat een op de twintig films de moeite waard is. Wij maken in Nederland nauwelijks twintig films per jaar, als het meezit, en daar zitten toch wel twee of drie films bij die de moeite waard zijn. Dus eigenlijk maken wij procentueel gezien betere films.
'Onlangs sprak ik een journalist van Le Monde, die ongelooflijk op Nederlandse films zat af te geven. De Franse films waren pas echt de moeite waard. Maar hoe komt het nou dat Nederland met ongeveer vijf procent van het Franse budget twee Oscars in tien jaar wint, vroeg ik hem toen. Daarop werd het opeens erg stil en wist hij het ook niet meer zo goed.
'De Nederlandse films zijn helemaal niet zo slecht. Als je weinig films maakt kun je op de markt moeilijk een naam opbouwen. De enige redding zou zijn dat Nederland meer aan internationale coproducties mee zou moeten werken. Zo zou er een vanzelfsprekende filmcultuur opgebouwd kunnen worden. De onfatsoenlijke vrouw heeft bijvoorbeeld in Spanje als een Engelse film gedraaid, naar een Nederlandse film gaat niemand.'
Heeft Duitsland een beter filmklimaat dan Nederland?
'Duitsland heeft het voordeel dat er heel veel producties worden gemaakt, waardoor er bij de regisseurs en de technische mensen een veel grotere omloopsnelheid is. Zo gaat de ontwikkeling van die mensen veel sneller. De scriptschrijvers schrijven zich wezenloos. De scripts zijn weliswaar heel vaak niet goed, maar je merkt ook dat die mensen daar ervaring mee op doen. En dat zal uiteindelijk gunstig uitwerken voor de Duitse film.
'Er wordt in Nederland al jaren gepraat over een Movie of the Week voor de televisie. Dat zijn al weer twaalf films per jaar, waar niet permanent de verkoop van het bioscoopkaartje tegenover moet staan. Ik vind het onbegrijpelijk dat een land als Nederland, dat zoveel managementkwaliteiten heeft, in film niet méér investeert.
'Ik heb geen behoefte om op Nederland af te geven, maar je wordt er wel helder over als je een beetje buiten Nederland opereert en als je er ook niet van afhankelijk bent. De crisis in de Nederlandse film is vooral een crisis van de bekende producenten, die zonder nieuwe ideeën proberen hun bankrekening op peil te houden.
'Ik heb me ontzettend vrij gevoeld om die vijf Gang-films zo te maken als ik het wilde. Hier heeft niemand mij met wat dan ook lastig gevallen. Ik heb zestien jaar in Nederland geproduceerd en op een gegeven ogenblik zie je steeds dezelfde mensen. Ik heb het als heel bevrijdend ervaren, dat ik nu in geheel andere verhoudingen terecht ben gekomen, waar je niet beknot wordt. Het is ook prettig om veel te produceren. Als je in Nederland eén keer in de zoveel jaren een film maakt, verdwijnt de vanzelfsprekendheid. Door het vele draaien nu ontstaat er een veel grotere vrijheid om mijn ideeën vorm te geven.'
Dit jaar ga je dus alleen Duitse films draaien. Ga je ook nog eens een Nederlandse film maken?
'Ik wil al heel lang De heren van de thee maken. Dat boek is net in het Duits vertaald, en volgens mij is het een typisch Nederlands onderwerp dat voor het buitenland best interessant kan zijn. Op het moment dat zo'n film in Nederland voor een klein budget geproduceerd moet worden, wordt het problematisch. Charlotte Sofie Bentinck zou hier in Duitsland het drievoudige gekost hebben.
'Verder ben in gesprek met Jan Blokker om andere dingen te ontwikkelen. Maar ik krijg hier in Duitsland gewoon veel aangeboden en daar zitten hele interessante scripts bij. Ik vind het erg prettig om genoeg geld te hebben om een film goed te kunnen produceren. In Nederland is dat erg beperkt en het wordt niet breder.'

Foto
	Ben Verbong.FOTO WIM RUIGROK - DE VOLKSKRANT%%

