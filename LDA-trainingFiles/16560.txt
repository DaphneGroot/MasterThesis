Cor Boonstra.
Cor Boonstra (Leeuwarden, 7 januari 1938) is een Nederlands voormalig bestuurder, ondernemer en topfunctionaris.
Levensloop.
Op 16-jarige leeftijd stopte hij voortijdig met zijn studie aan de HBS en trad in dienst van Unilever, waar hij onder meer werkte aan de omvorming van het Unileveronderdeel "de Zuivel Handel Maatschappij" tot "SRV". In 1974 stapte hij over naar Sara Lee, waar hij uiteindelijk voorzitter van de raad van bestuur werd.
Op oudjaarsdag in 1993 trad hij terug bij Sara Lee. Begin 1994 werd hij door toenmalig Philips-topman Jan Timmer naar de raad van bestuur van Philips N.V. gehaald om onder meer een nieuwe impuls te geven aan de merknaam Philips. Boonstra was verantwoordelijk voor de "Let's make things better"-campagne. Twee jaar na zijn indiensttreding bij Philips werd Boonstra de opvolger van Timmer als bestuursvoorzitter. Hij was bestuursvoorzitter tot 2001. Hij werd opgevolgd door Gerard Kleisterlee. Onder leiding van Boonstra vervijfvoudigde de beurswaarde van Philips. Ook verhuisde het hoofdkantoor van Philips onder zijn bewind van Eindhoven naar Amsterdam en werden onderdelen zoals kabelbederijf UPC, softwarebedrijf Origin, consumentenelectronica Grundig, platenmaatschappij PolyGram verkocht en startte een joint venture in 1997 met LG voor LCD schermen en in 2001 voor traditionele beeldbuizen en in 1999 een joint venture over Led verlichting met Agilent Technologies: Lumileds. In 2001 wordt tevens Senseo gelanceerd, een samenwerking tussen Douwe Egberts en Philips. In 2000 werd Boonstra verkozen tot topman van het jaar.
Persoonlijk.
Cor Boonstra was getrouwd met Hansje Boonstra-Raatjes. In 1998 overleefde zij ternauwernood een ontvoering. Boonstra had op dat moment al een verhouding met Sylvia Tóth. Enkele jaren later kwam Boonstra in opspraak omdat hij in het jaar 2000 honderdduizenden euro’s had verdiend met de handel in aandelen Endemol, waar Sylvia Tóth lid van de raad van commissarissen was, vlak voordat de overname van Endemol door het Spaanse Telefónica bekend werd gemaakt. Enkele maanden later werd Cor Boonstra ook beschuldigd van het niet melden van handel in aandelen Ahold, waar hij zelf commissaris was. Cor Boonstra werd aangeklaagd voor handel met voorkennis. Voor de handel in Ahold werd hij veroordeeld tot een boete van 135.000 euro, voor de handel in aandelen Endemol werd hij vrijgesproken. In het hoger beroep kwam het Openbaar Ministerie met nieuw bewijsmateriaal, maar op 10 december 2004 werd Cor Boonstra opnieuw vrijgesproken van handel met voorkennis (in aandelen Endemol) vanwege gebrek aan bewijs. Het vermogen van Cor Boonstra wordt volgens het tijdschrift Quote geschat op 90 miljoen euro.
