	Vilé verkoopt belang in Vilenzo wegens Vermeend
	ANP
TILBURG
President W. Vilé van kledingbedrijf Vilenzo heeft afscheid genomen van het privé-aandelenbelang in zijn onderneming. Hij zegt zijn pakket van 7,035 procent te hebben verkocht in verband met nieuwe belastingwetgeving van staatssecretaris Vermeend van Financiën.
Sinds dit jaar moeten degenen met een aandelenpakket boven de 5 procent 25 procent belasting betalen op alle voordelen uit aandelen. Dit geldt niet alleen voor de belasting op de dividenden, maar ook voor de boekwinst bij verkoop van de stukken. Met name dat laatste punt leidt tot een hogere aanslag.
Ook moeten directeuren/grootaandeelhouders die Nederland verlaten en hun onderneming verkopen, direct met de fiscus afrekenen over de in het bedrijf opgepotte winst. Dit laatste is vooral bedoeld om belastingvlucht naar België in te dammen.
De aandelen van de Vilenzo-president blijven overigens wel in de familie, want de stukken zijn doorgesluisd naar Vimotex. Deze vennootschap, die al 60,66 procent van de aandelen bezit, staat onder controle van de familie Vilé.
Het in Tilburg gevestigde Vilenzo voert onder meer merken als Salty Dog, Cakewalk en Bad Boys.

