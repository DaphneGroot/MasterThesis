	Voetbal is vaak een vervelend rotspel
	GOED, hij is de voorzitter van een professionele voetbalclub, maar van voetbal heeft Benoit Wesly eigenlijk helemaal geen verstand en zijn naviteit in deze hindert hem niet in het minst. Sterker, hij beschouwt ze als een zegen.
We moeten namelijk goed begrijpen dat de voorzitter van MVV helemaal geen verstand van voetbal wil hebben. Welnee, hoezo? Wat doen mensen toch gewichtig over voetbal.
Mag hij even een vergelijking maken met de wereld van de opera's en de musicals? Die wereld die hem, duizendpoot-ondernemer en ex-compagnon van Henk van der Meyden en Joop van den Ende in het Scheveningse Circustheater, aardig vertrouwd is. 'Opera's, musicals, die verhaaltjes zijn toch allemaal hetzelfde? Er gaat iemand dood of er wordt iemand geboren. Punt. Wat voor mij telt is met welk gevoel ik die avond weer naar huis ga.'
Benoit Wesly, 51, heeft naar eigen zeggen veel lichamelijke tekortkomingen maar met de lenigheid van de geest is niets mis. 'Dus wat betreft voetbal: een linksbenige speler of een rechtsbenige speler, wat maakt mij het uit? Voor mij hebben ze allemaal twee benen. En of hij nou de bal met links binnentrapt of met rechts. Als ik op de tribune zit wil ik vermaakt worden. Theater wil ik zien, theater'
Een avondje in De Geusselt is pas echt geslaagd als de voorzitter van MVV een paar goede moppen heeft gehoord. 'Voetbal kan vaak zo'n godvergeten vervelend rotspel zijn. Al die dooie momenten. Er moet wel wat te lachen blijven.'
Voetballen heeft hij nooit zo goed gekund, lachen wel, en nooit is hij de aandrang kwijtgeraakt dat een bezoek aan een voetbalstadion hoe dan ook moest worden opgevrolijkt. Vroeger, toen MVV nog in het knusse Boschpoort speelde, was zijn staanplaats dichtbij de cornervlag. 'Dan kon je de man die de corner nam aan zijn shirtje trekken. In de Boschpoort kon je amper een aanloop nemen. De tegenstander kreeg geen bal goed voor het doel.'
Of MVV dan won of verloor, Wesly's gemoed werd er niet door bepaald. Het laconieke heeft er altijd al in gezeten en is nooit verdwenen. Omdat hij nu eenmaal voorzitter is heeft hij de spelersgroep van MVV dit seizoen n keer officieel moeten toespreken. Kort na zijn aantreden, bij de aanvang van de competitie, augustus vorig jaar.
'Ik heb tegen de heren voetballers gezegd: heren, als je met 8-0 achter staat en je blijft niet proberen dat ene tegenpunt te maken, dan zorg ik er persoonlijk voor dat je bij MVV weggaat. Streng h?
'Maar ik kon het toch weer niet laten, dus ik zei: mijn eerste beleidsdaad zal zijn dat ik alle grasmaaimachines verkoop, want ik vertrouw er nu op dat jullie komend seizoen iedere vierkante centimeter opvreten.'
Hemeltjelief, wat heeft hij een gruwelijke hekel aan mensen die niet voor hun centen werken. 'Er is zoveel aandacht voor het voetbal dat die jongens werkelijk denken dat ze sterren zijn. Sterren? Ach god o god, schei uit! Schei uit! Er zijn in Nederland misschien vier, vijf voetbalsterren en die lopen echt niet hier in Maastricht rond.'
Dikke kans dat MVV volgend seizoen in de eredivisie speelt, een remise in de thuiswedstrijd tegen VVV zaterdag volstaat, maar we hoeven niet bang te zijn dat Benoit Wesly aanstonds van de daken schreeuwt dat Us MVV-ke zich opmaakt voor een furieuze aanval op de Top-3.
'En we gaan ook niet naar de beurs! Laten we toch normaal doen. Wij willen hier met jonge, enthousiaste knapen werken en dan zien we wel hoe ver we komen. De marktposities in het voetbal zijn toch al min of meer bepaald. Maandag, tijdens die slaapverwekkende vergadering van de profclubs in Zeist, werd ik ineens uitgenodigd voor de aandeelshoudersvergadering van de NV Eredivisie op 16 juni. Ik zie wel, ik houd er de agenda niet voor vrij.
'Ik ben allang blij als we de gemiddelde Maastrichtenaar weer wat warm kunnen krijgen voor het voetbal. Lastige lui, ik weet er alles van, ik ben er zelf n. Altijd maar kankeren op de club, maar de liefde voor MVV zit diep, hoor.'
Nu het crescendo gaat met de club komen ze weer, uit alle hoeken en gaten. 'Zevenduizend man trekken we de laatste tijd. Tegen RBC ging de wave door het stadion, ongelooflijk. 8-0! Ik werd er duizelig van.' Vorige week zaterdag reden dertig supportersbussen van Maastricht naar Velsen. Telstar werd met 2-0 verslagen. 'Een hele slechte wedstrijd', vond Wesly, 'maar we klagen niet.'
Nou, nog n kleine grief dan. 'Ze hebben daar bij Telstar amper toiletten. Dat kan toch niet! Als een Maastrichtenaar lang in de bus heeft gezeten moet hij naar het toilet. U begrijpt wel, h.'
Meer algemeen gesproken heeft hij nog wel meer klachten. Als ondernemer, een zeer gefortuneerde dankzij diverse activiteiten in de horeca- en onroerend goed-wereld, wil het er bij hem maar niet in dat dit kleine landje nog altijd 36 betaald voetbalorganisaties telt. 'Op termijn is het natuurlijk onafwendbaar dat het aantal profclubs afneemt. Ja, ook hier in Limburg.'
Maar laat hij niet al te veel woorden vuil maken aan een eventuele fusie van MVV, Roda JC en Fortuna Sittard, een al jaren durende discussie. 'Wat ik er ook over zeg, het is altijd fout.' Toen hij eens publiekelijk profeteerde dat MVV het eeuwfeest in 2002 niet meer zou meemaken, werd zijn huis beklad en werd hij geteisterd door dreigtelefoontjes. Weer dat laconieke: 'Nou ja, dan merk je weer eens dat MVV echt leeft, h.'
HIJ ZAT al eens eerder in het MVV-bestuur, lang geleden, nog onder voorzitter Max Tripels, en nu hij sinds een jaartje zelf de 'baas' is over de Maastrichtse club is hij nog eens tot het besef gekomen dat voetbal iets 'mystieks' is.
'Laten we wel wezen: er gebeuren onverklaarbare dingen. Zo is het niets en zo is het alles. Wie had nu aan het begin van het seizoen gedacht dat wij n wedstrijd voor het einde van de competitie koploper zouden zijn?'
Hijzelf niet. In Voetbal International zei Wesly enkele maanden geleden: 'Promotie verwachten van MVV is hetzelfde als verwachten dat ik vanavond Sophia Loren in mijn nest vind.' En? Nee, nog geen Sophia Loren gezien. 'Maar we zijn er ook nog niet. Ik ga me pas opmaken voor een bruiloft of een begrafenis als ik zeker weet dat die doorgaat.'
Kampioenschap of niet, de SNS-bank heeft zich al gemeld als potentile nieuwe shirtsponsor. 'En de gouden ster komt hoe dan ook op ons shirt terug' Nee, MVV leeft weer, twee jaar na degradatie uit de eredivisie. 'We hebben nu al duizend seizoenkaarten voor komend jaar verkocht. Vorig jaar rond deze tijd was ik geloof ik de enige die zo'n ding had.'
MVV is financieel gezond ('We hebben geen schuld en ik denk niet dat er veel BVO's zijn die dat kunnen zeggen') maar nu de eredivisie lonkt zal de begroting van 5,5 miljoen gulden flink moeten worden opgeschroefd. Hij heeft er de middelen voor, maar Wesly peinst er niet over de suikeroom van de club te worden. 'O nee, we hebben afgesproken dat bestuursleden financieel niet in de club participeren.'
En van smijten met geld ten behoeve van nieuwe aankopen zal ook geen sprake zijn. 'De tijd dat routiniers hier nog even een centje kwamen meepikken is voor ons voorbij. Wij doen het liever met jonge, enthousiaste knapen.'
Hij is wel eens met een stopwatch op de tribune gaan zitten om te klokken hoe lang een voetballer nu eigenlijk aan de bal is. 'Als je dat dan relateert aan wat die jongens verdienen dan denk ik wel eens: och Lieve Heer, had ik maar geen platvoeten, had U mij maar wat minder in het koppie gegeven.'

Foto
	MVV-voorzitter Benoit Wesly FOTO MARCEL VAN DEN BERGH

