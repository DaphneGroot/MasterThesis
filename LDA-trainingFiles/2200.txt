	Papieren postduiven naar de andere wereld
	Een verzameling die helemaal niet verzameld had kunnen worden. Een collectie die eigenlijk verbrand had moeten worden. Maar Leo Haks verzamelde ze toch in Singapore, en spaarde ze voor de vlammen: papieren televisies (hell-a-visions), papieren videorecorders (hell-a-video's), papieren kostuums, papieren soldaatjes van de keizer van de oceaan, papieren munten en geldkosten, papieren 'bouwmateriaal' om huizen na te maken.
Haks verzamelde in de jaren dat hij in de stadsstaat woonde, tussen 1968 en 1984, bijna alle soorten aardse goederen die de Chinese gemeenschap van Singapore in papiervorm schenkt aan haar nabestaanden en boeddhistische- en daoistische goden. De Chinezen geloven dat zij door verbranding deze papieren offeranden transporteren naar de 'andere wereld'. Het vuur maakt dat een papieren gewaad in de hemel aankomt als een zijden kimono. Hoe minder as er overblijft na de verbranding, hoe beter. Dat betekent dat de spullen ook echt zijn gearriveerd in de andere wereld, zodat het de overledene daar aan niks ontbreekt.
'Ik heb nagemaakte huizen gezien, van vier meter hoog, drie meter breed, anderhalve meter diep', zegt Haks. 'Een papieren Mercedes, bijna op ware grootte. De nabestaanden van een arts vonden dat het na zijn dood zo onrustig werd in huis. Ze waren vergeten hem een papieren stethoscoop mee te geven. Pas toen ze die hadden verbrand, keerde de rust terug in de familie.'
Een half jaar geleden begon Haks met het uitpakken van al het materiaal, samen met zijn broer Frans, oud-directeur van het Groninger Museum. Het waren uitputtende dagen. Haks: 'Frans, die ik vroeger zelden zag, had geen idee van mijn verzameling. Hij dacht: Leo verzamelt volkskunst; ach ja, iedere Nederlander verzamelt toch? Totdat hij zag wat voor schoonheid er uit die aluminium kisten kwam. Traditionele kunst, van een hoge orde, in mijn ogen.
'Per dag besteedden we twee uur aan het uitpakken. Meer konden we niet aan. Ik moest elke middag een uur slapen om bij te komen. Het was voor mij een emotioneel weerzien van mijn tijd in Singapore, ik zag die bijzondere, bescheiden mensen van de papershops weer voor me.'
Het kostte Leo Haks bijna vijf jaar voordat hij het vertrouwen had gewonnen van de eigenaars van de speciale papierwinkels in Singapore, die de gewaden, televisies, maskers - in opdracht van particulieren en tempels - maken. Aanvankelijk vonden ze het maar raar. Hun koopwaar was niet bedoeld om verzameld te worden. Later werden ze hem dankbaar, en openden ze langzaam hun schatkist voor Haks. Hier was iemand die zag wat zijzelf ook zagen. Zelf konden ze het niet bewaren, dat stuitte hen tegen de borst.
Haks, die in Singapore werkte voor een Nederlands levensmiddelenbedrijf, was net op tijd met zijn reddingsactie. Onder Mao was alle bijgeloof in China zoveel mogelijk uitgebannen, zodat daar weinig meer vandaan kwam. En het goedkope en massageproduceerde drukwerk begon de originele, met de hand beschilderde papieren gewaden, overdadig versierd met bladgoud, te verdringen.
'Ik heb zelf meegemaakt dat een papierwinkel iemand twee jassen aanbood', vertelt Haks. 'Een handbeschilderde, en een bedrukte. Die klant zei: ''Dat ouderwetse ding, dat kan ik niet aanbieden. Je moet toch de laatste mode cadeau geven?'' Zo lagen die mooie kostuums in de winkels te wachten totdat ze door de muizen werden opgegeten.'
Haks was de muizen voor. Net zoals hij ook een aantal echte operakostuums, die vaak met de spelers 'meegaan' naar het hiernamaals, voor verbranding wist te behoeden. Opera speelt een belangrijke rol bij het vereren van de goden. Een jarige god krijgt als offerande voorstellingen van een operagroep, waar vaak geen mens bij aanwezig is. Haks: 'Dan staan er minimaal twaalf man drie uur te spelen in een lege tempel.'
Van de meer dan vierduizend stukken die Leo Haks in tien jaar verzamelde, maakten hij en zijn broer Frans een selectie voor de tentoonstelling Hemelse gewaden uit China, die nu te zien is in de benedenzaal van de Kunsthal in Rotterdam. Frans Haks bedacht de subtiel verlichte tempel die is verdeeld in drie afdelingen: het leven, de overgang naar het hiernamaals, en de andere wereld. De schemer geeft de tentoonstelling een mysterieuze sfeer, die wordt versterkt door het gepiep en geknars van de scharnieren en de metalen draden waaraan de bewegende operakostuums zijn opgehangen, gemaakt van tienduizenden pailletten in het diepste groen, purper en blauw.
Achter elk gewaad, elk kleed, elk poppetje gaat een groot verhaal schuil, waaraan de tentoonstelling niet zoveel aandacht besteedt. De broers Haks wilden een expositie waarbij de nadruk ligt op esthetiek, niet op antropologie. Leo Haks heeft ze wel, de voorgedrukte formulieren die meegaan in de kist met iemand die net is overleden, een postduif naar de andere wereld. Daarop kan een nabestaande een vraag stellen aan iemand die al veel langer dood is: Lieve vader, wat ik nog altijd van u wilde weten. Hij heeft ze niet gexposeerd. Net zo min als de hemelse paspoorten die de doden meenemen in hun graf, en waarin staat hoe ze zich hebben gedragen tijdens het aardse leven. Het uitleggen van de achtergronden zou te gecompliceerd zijn voor deze tentoonstelling.
Maar de verhalen maken dat de gewaden gaan leven. Zoals het rode, met goud bestikte kleed, gemaakt voor een vrouw op wie een vloek rust - om te voorkomen dat dit ongeluk haar achtervolgt in de andere wereld. Een blauw gewaad, waarop de hoofden zijn geborduurd van vijf mannen en een vrouw, is bedoeld voor de gelukkige opa van wie nog vijf generaties mannen in leven zijn. (Van alle zonden die je in China kunt 'begaan' is het niet hebben van een kleinzoon de ergste; daarop staan in het hiernamaals straffen als onderdompeling in een vat kokende olie.)
In het achtergedeelte van de tempel, de andere wereld, hangt het 3,70 meter hoge en brede papieren gewaad dat gemaakt is voor een god. Een compositie van allemaal kleine schilderijen; draken, bloemen, vlinders, vogels, omlijst door bladgoud. 'Ik denk niet dat iemand het aandurft ook maar n zo'n complex gewaad te ontleden', zegt Haks. 'Dat zou een boek van 400 pagina's vergen.'
Naast deze reuze-icoon staan de gewaden opgesteld voor de generaals van de vier windrichtingen. Weken, misschien wel maanden werk moet het hebben gekost om deze geschenken voor de generaals te maken. Allemaal zo mooi mogelijk, vanuit de gedachte dat de kostuums door verbranding werden 'doorgestuurd' naar de andere wereld. Het is een bijna onverteerbare gedachte dat de afgelopen drie-tot vierduizend jaar een onvoorstelbare hoeveelheid van deze papieren schoonheid aan het vuur is prijsgegeven. Bijvoorbeeld op het festival van de Hongerige Geesten, dat wordt gehouden om overledenen zonder nabestaanden tevreden te houden in de hemel, opdat ze niet terugkeren om kattenkwaad uit te halen op aarde.
Leo Haks vindt dat hij zijn werk heeft gedaan. 'Het is voor het eerst dat deze cultuur openbaar is gemaakt. Ik heb met China-deskundigen gesproken die zeiden: ''Het is niet alleen dat ik deze materie nog nooit heb gezien, ik wist zelfs niet van het bestaan.'' Ik heb een traditie vastgelegd die langzaam aan het uitsterven is en waarnaar nauwelijks onderzoek is verricht. Nu hoop ik dat iemand de verzameling koopt en er een studie aan wijdt.'
Tegenwoordig mogen de offeranden in Singapore niet meer voor het graf, maar alleen nog in de tempels worden verbrand. Bijna alles is nu gemaakt van massageproduceerd materiaal. Het aantal verbrandingen is sterk teruggelopen; de Chinezen zien deze traditie zelf ook steeds meer als bijgeloof. Van de vijftig operagezelschappen die de stadsstaat telde toen Haks er nog werkte, zijn er nog twintig over.
Voor Haks zal het een opluchting zijn als er een gegadigde komt voor de collectie. Het geld kan hij gebruiken voor de afronding van zijn volgende project: de teken- en houtsnijkunst van Balinese kunstenaars in de jaren dertig. Bovenal zal hij blij zijn als hij van de last van het conserveren van deze kwetsbare verzameling af is. Zo heeft hij alleen nog maar de foto's van een serie handbeschilderde maskers, die in Singapore door de mieren zijn opgegeten. 'Het is toch vooral papier, en dan niet van de beste kwaliteit, omdat het eigenlijk binnen twee tot drie maanden in vlammen zou opgaan.'
Bevangt hem dan geen enkel gevoel van spijt bij het idee afstand te moeten doen van deze bijzondere collectie? Haks: 'Het is als een fantastisch boek dat je hebt gelezen, en daarna in de boekenkast zet. Je hoeft het niet meer te zien, het zit in je hoofd.'
Hemelse Gewaden uit China, tot en met 9 maart in de Kunsthal Rotterdam. Geopend: di-za 10-17.00 uur, zo 11-17.00 uur. Catalogus:  49,50.

Foto
	Cantonese opera-hoofdrol uit de jaren dertig.  Van links af: Papieren offergewaad, Chinese pop, soldaatjes van de god van de oceaan. FOTO'S MARCEL VAN DER VLUGT

