Erpe-Mere.
Erpe-Mere is een gemeente in de Belgische provincie Oost-Vlaanderen. De gemeente telt ruim 19.500 inwoners, die Erpe-Merenaars worden genoemd. Erpe-Mere heeft acht deelgemeenten, namelijk Aaigem, Bambrugge, Burst, Erondegem, Erpe, Mere, Ottergem en Vlekkem. In Bambrugge bevindt er zich ook nog een gehucht: Egem, een ander gehucht Edixvelde bevindt zich op de grens van Erpe, Mere en de Aalsterse deelgemeente Nieuwerkerken.
Geschiedenis.
De gemeente Erpe-Mere ontstond bij de fusie van Belgische gemeenten in 1977. Bij het kiezen van de naam voor de fusiegemeente raakten Erpe en Mere het niet eens. Erpe wou dat de gemeente Erpe zou heten omdat ze het grootst in oppervlakte was. Mere daarentegen lag centraal en had meer inwoners. Als compromis werd de naam Erpe-Mere.
Geografie.
Erpe-Mere grenst in het noorden aan Lede, in het oosten aan Aalst en Haaltert, in het zuiden aan Herzele en in het westen aan Sint-Lievens-Houtem.
Erpe-Mere ligt op uitlopers van de heuvelzone van de Vlaamse Ardennen en in de Denderstreek. Het gebied ten noorden van de weg Aalst-Gent (N9) ligt op 10 tot 30 meter hoogte, het gebied tussen de N9 en de E40 Brussel-Gent ligt op een hoogte tussen 25 en 50 meter en het gebied ten zuiden daarvan heeft heuveltoppen van rond de 80 meter. De meest bekende heuvel in Erpe-Mere is de Gotegemberg in Mere. Niet zijn hoogte (68 meter), maar wel de steilheid (18%) van de berg maakt hem voor wielerliefhebbers knap lastig. Boven op de Gotegemberg zijn er vergezichten.
Het grondgebied van Erpe-Mere wordt doorkruist door twee beken, die beiden dezelfde naam dragen: de Molenbeek. Deze lopen van zuidwest naar noordoost. De Molenbeek die door Burst, Bambrugge, Ottergem, Vlekkem en Erondegem loopt, mondt uit in de Schelde. De Molenbeek-Ter Erpenbeek in de Dender.
De Romeinen wisten al vroeg dat er witte natuursteen (Vlaamse arduin of Lediaanse steen) zat in Steenberg te Bambrugge. Deze witte natuursteen was geschikt als fundering en opgaand metselwerk voor hun villa's, voor het uitwerken van waterputten en als bouwmateriaal voor de zuilen en kapitelen van hun tempels. Ruim voor de 11de - 12de eeuw werd er in Bambrugge (Steenberg) al witte zandsteen ontgonnen. De meest gebruikte witte natuursteen in Brabant in de 16de - 17de was de Balegem- of Ledesteen die in o.a. Steenberg werd ontgonnen. Er werd tot na de 2de wereldoorlog Lediaanse zandsteen in Steenberg gewonnen. Vandaag is het administratief centrum van Erpe-Mere daar gelegen.
In Aaigem en Heldergem (gemeente Haaltert) bevindt zich het natuurgebied Den Dotter.
Kernen.
De gemeente bestaat uit de deelgemeenten Aaigem, Bambrugge, Burst, Erondegem, Erpe, Mere, Ottergem en Vlekkem. Mere ligt centraal. In het noorden en zuiden liggen twee andere grote deelgemeenten, namelijk Erpe in het noorden en Aaigem in het zuiden. De vijf andere, kleinere deelgemeenten liggen in het westen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Structuur.
De gemeente Erpe-Mere ligt in het kieskanton Aalst (dewelke identiek is aan het provinciedistrict Aalst) en ligt in het kiesarrondissement Aalst-Oudenaarde en de kieskring Oost-Vlaanderen.
Burgemeesters.
In Erpe-Mere kwamen er met de gemeenteraadsverkiezingen van 2012 zes partijen op. De CD&V bleef de grootste partij en haalde 12 van de 25 zetels, evenveel als toen ze in 2006 met het kartel CD&V/N-VA haalden. Hugo De Waele (CD&V) haalde de meeste voorkeurstemmen en bleef burgemeester. De CD&V vormde met de N-VA dat nu apart op kwam en 7 zetels haalde de coalitie. De Open VLD haalde 5 zetels (een verlies van 2 zetels t.o.v. 2006) en komt na 36 jaar deel uit te maken van de coalitie in de oppositie terecht. Het kartel sp.a-Groen haalde 1 zetel (een verlies van 1 zetel t.o.v. 2006). Het Vlaams Belang verloor al zijn 4 zetels die het in 2006 had. Sterkhouder Gerda Van Steenberge die Vlaams parlementslid is en de VB-lijst trok in 2006 kondigde op 11 juli 2012 aan dat ze uit het Vlaams Belang stapte en als onafhankelijke zou verder zetelen in het Vlaams parlement. Hierdoor kwam ze ook niet meer op op lokaal vlak voor de gemeenteraadsverkiezingen van 2012. Er kwam ook een nieuwe partij DENDEREND & VRIJ op die echter geen zetels haalde. DENDEREND & VRIJ werd op 5 september 2012, amper 40 dagen voor de gemeenteraadsverkiezingen opgericht en ontstond uit de plaatselijke LDD-afdeling van Erpe-Mere. Er was heel wat ophef ontstaan rond Kris De Saedeleer die voorzitter is van motorclub de Blue Angels in Erpe-Mere, en dit haalde zelfs de nieuwsuitzendingen van de regionale televisiezender TV Oost. Omdat De Saedeleer niet op een LDD-lijst mocht staan werd er een naamswijziging van Libertaire Democraten Denderstreek doorgevoerd in DENDEREND & VRIJ. Hierop werd de LDD-afdeling in Erpe-Mere echter onmiddellijk geschrapt door het provinciale bestuur en moesten ze als onafhankelijke partij verdergaan.
2013-2018.
Burgemeester is Hugo De Waele (CD&V). Hij leidt een coalitie bestaande uit CD&V en N-VA. Samen vormen ze de meerderheid met 19 op 25 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Sport.
Sporthal van Erpe-Mere, op Steenberg te Bambrugge
Erpe-Mere telde ooit zeven voetbalclubs die aangesloten waren/zijn bij de KBVB. Nu zijn er nog vier clubs over, in Tweede Provinciale speelt KRC Bambrugge, in Derde KFC Olympic Burst en SK Aaigem en in Vierde FC Mere. FC Edixvelde werd opgeslorpt door FC Mere, FC Oranja Erpe en KFC Olympia Erondegem fuseerden tot KVC Erperondegem maar deze fusieclub werd uiteindelijk ook opgeslorpt door FC Mere. Ook wordt er de Steenbergcross, de eerste internationale veldrit gereden in Erpe-Mere (op het domein Steenberg). Het nationale clublokaal van de motorclub de Blue Angels in BelgiÃ« bevindt zich in deelgemeente Erpe.
Verkeer.
Erpe-Mere is gelegen langs de E40, waarvan er een op- en afrittencomplex is op het grondgebied van de gemeente. De snelweg loopt tussen de dorpen Erpe en Mere in. De gemeente wordt verder doorkruist door de gewestwegen N9 (Gentsesteenweg) en N442 (Leedsesteenweg) en de provinciale weg N46 (Oudenaardsesteenweg). Ook de scholierenspoorlijn 82 loopt door Erpe-Mere met haltes Vijfhuizen, Erpe-Mere, Bambrugge en Station Burst. Ook spoorlijn 50A loopt door Erpe-Mere.
