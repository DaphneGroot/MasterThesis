Galanthus.
Het geslacht sneeuwklokje ("Galanthus") bestaat uit 20 soorten bolgewassen uit de narcisfamilie ("Amaryllidaceae"), die in Europa en West-Azië voorkomen. In Nederland zijn naast het gewone sneeuwklokje ("Galanthus nivalis") in stinzenmilieus ook "Galanthus elwesii" en "Galanthus woronowii" te vinden.
Algemeen verspreidingsareaal.
Het verspreidingsareaal van het geslacht "Galanthus" is vooral noordoost-mediterraan.
"G. nivalis" groeit van nature van de oevers van de Zwarte Zee tot de Pyreneeën. Deze soort heeft de meest westelijke en noordelijke verspreiding, en ook het breedste verspreidingsareaal.
Veel soorten zijn afkomstig uit de Kaukasus: "G. alpinus", "G. angustifolius", "G. krasnovii", "G. lagodechianus", "G. platyphyllus", "G. rizehensis", "G. woronowii" en "G. transcaucasicus". Het areaal van deze laatste soort strekt zich uit tot het zuidoosten van de Kaspische Zee in Iran, de oostelijke grens van het geslacht.
Een paar andere soorten zijn afkomstig uit Turkije: "G. koenenianus" in het noorden, "G. trojanus" in het noordwesten, "G. cilicicus" en "G. peshmenii" in het zuiden. "G. fosteri" groeit van Noord-Turkije tot in Libanon en misschien in Israël.
Het verspreidingsareaal van de drie volgende soorten omvat Turkije, de Balkan en de Krim: "G. elwesii", "G. gracilis" en "G. plicatus".
"G. ikariae" groeit slechts op de eilanden van de Egeïsche Zee.
"G. reginae-olgae" vindt men van het Peloponnesos tot het zuiden van Bosnië, en in Sicilië.
Beschrijving.
Sneeuwklokjes zijn bolgewassen, die een voorkeur hebben voor een kalk- en humusrijke grond in de halfschaduw.
De twee 4 tot 8 mm brede bladeren zijn blauwgroen bij "Galanthus nivalis", heldergroen bij andere soorten zoals "Galanthus woronowii". "Galanthus cilicicus" en "Galanthus peshmenii", twee soorten uit Zuid-Turkije, hebben vaak meer bladeren.
De meeste soorten, zoals de gewone "Galanthus nivalis", bloeien in februari – maart. "Galanthus reginae-olgae" en "Galanthus peshmenii" bloeien in de herfst. Enkele klonen van "Galanthus elwesii" bloeien al in december, andere bloeien tot begin april.
De zaden worden door mieren verspreid.
De soorten.
Drie van die soorten zijn te vinden in Zuidoost-Europa: "Galanthus gracilis", "Galanthus elwesii" en "Galanthus ikariae" (Cycladen). De dertien andere soorten zijn inheems in de Kaukasus, Turkije en Transkaukasië.
De classificatie door A.P. Davis heeft als voordeel dat zij zich baseert op objectieve en ondubbelzinnige criteria. De classificatie plaatst echter sommige soorten met zeer smalle bladeren zoals "Galanthus angustifolius" en "Galanthus peshmenii" onder de "Latifolii" ('met brede bladeren').
Varia.
Zoals veel andere Amaryllidaceae bevat de plant giftige alkaloïden, die bij inname onder andere braken en diarree kunnen veroorzaken. Een ervan, galantamine, wordt als Reminyl® toegepast bij de behandeling van de ziekte van Alzheimer.
