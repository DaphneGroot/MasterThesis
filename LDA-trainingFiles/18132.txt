 ING BANK INTRODUCEERT INFORMATIETECHNOLOGIEFONDS. 
 AMSTERDAM, 21 feb (Reuter) - ING Bank heeft meegedeeld dat zij op korte termijn het sectorfonds ING Bank IT Fund zal introduceren. 
 "Met het ING Bank IT Fund kunnen beleggers profiteren van de sterke groeiverwachtingen voor ondernemingen die werkzaam zijn in de sector informatietechnologie (IT)," aldus de bank. 
 Het nieuwe fonds zal wereldwijd beleggen in aandelen van IT-ondernemingen, waarbij de nadruk valt op bedrijven die zich in hoofdzaak richten op software en dienstverlening. Het zwaartepunt van de beleggingen komt in Amerika omdat de meeste ondernemingen in de IT-sector van Amerikaanse origine zijn. 
 ING Bank verwacht dat de IT-sector de komende 10 jaren een aanzienlijke omzetgroei zal laten zien en de vooruitzichten voor deze sector worden volgens ING nog versterkt door de komst van de euro en softwarewijzigingen in verband met de eeuwwisseling. 
 Volgens het Amerikaanse onderzoeksbureau International Data Corp zal de wereldwijde IT-omzet in de periode 1996-2010 stijgen van $500 miljard tot $2500 miljard. 
 Het prospectus en de emissievoorwaarden van het nieuwe beleggingsfonds worden gepubliceerd zodra de Nederlandsche Bank de gevraagde vergunning heeft verleend, aldus ING Bank. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
