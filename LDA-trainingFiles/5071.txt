	Sectiebestuur onderhandelt weer over tv-rechten
	Van onze verslaggever
ZEIST
 De haast structurele onenigheid tussen ere- en eerste divisieclubs komt nu ook al tot uiting bij de formatie van een nieuw sectiebestuur betaald voetbal. De clubs uit de eredivisie willen dat het sectiebestuur wordt gevormd door drie vertegenwoordigers uit hun divisie, drie uit de eerste divisie en een onafhankelijke voorzitter; de eerste-divisieclubs willen drie neutrale leden en twee per divisie.

De eerste algemene vergadering betaald voetbal in het nieuwe jaar, gisteravond in Zeist, bracht als altijd grote verschillen van mening aan het licht tussen de ere- en eerste divisieclubs. De profclubs bespraken gisteravond de tv- en bestuursperikelen als gevolg van het verdwijnen van Sport 7.
Het huidige sectiebestuur onder leiding van voorzitter J. Staatsen liet eind vorig jaar weten dat de clubs zelf maar moeten onderhandelen over toekomstige tv-contracten met zendgemachtigden. Maandagavond stelde een groot aantal clubs dat het huidige sectiebestuur nieuwe tv-contracten moet afsluiten. Feyenoord en enkele andere clubs verzetten zich hevig tegen deze opvatting.
De clubs besloten maandagavond laat in meerderheid dat het zittende sectiebestuur verder moet onderhandelen over tv-contracten. Ook de ruzie met Sport 7 over de inlossing van de bankgarantie van 180 miljoen moet door het huidige bestuur worden beslecht.
Over de samenstelling van een nieuw sectiebestuur konden de clubs geen overeenstemming bereiken.
Sectiebestuurslid H. Kesler zei dat het huidige bestuur bereid is om voor een periode van twee weken te onderhandelen over nieuwe tv-contracten: 'Over samenvattingen van de wedstrijden in de PTT-Telecompetitie, ook namens Feyenoord en Ajax, en over samenvattingen van wedstrijden uit de eerste divisie.'
Volgens Kesler is de 'winst' van de vergadering dat Feyenoord en Ajax het sectiebestuur toestemming hebben gegeven om met zendgemachtigden te onderhandelen zonder bij voorbaat een ontheffing aan te vragen bij minister Wijers van Economische Zaken.
Eerder eisten deze clubs dat het bestuur van Wijers om duidelijkheid zouvragen over het recht om collectief tv-contracten af te sluiten.
Feyenoord-voorzitter J. van den Herik beklemtoonde gisteravond nog eens dat zijn club vasthoudt aan 'het exclusief en onbeperkt' recht op live-uitzending van thuiswedstrijden. Maar op dit punt stelde Van den Herik het sectiebestuur en de overige clubs gerust met de woorden: 'Ik wil helemaal niet iedere week live op tv zijn.' Sectiebestuurslid Kesler: 'Die uitspraak was voor ons voldoende om het mandaat voor het onderhandelen over tv-rechten te accepteren.'

