	Een schitterende toekomst achter zich DE ENGELSE LITERATOR CYRIL CONNOLLY BLEEF ZIJN LEVENLANG EEN BELOFTE
	HIJ IS DE geschiedenis ingegaan als de man die zijn beste werk nooit heeft geschreven. Als een groot kenner en liefhebber van literatuur, haute cuisine, wijn en vrouwen. Als een bevlogen luiaard, een twijfelaar, een enerzijds-anderzijds figuur, die zijn literaire standpunt kernachtig verkondigde met de woorden: 'I believe in god the Either, god the Or, and god the Holy Both.' Als oprichter en hoofdredacteur van een van Engelands belangrijkste literaire tijdschriften, Horizon. En niet in de laatste plaats als een man die het gevaar dat zijn talent bedreigde al vroeg onderkende in zijn briljante Enemies of Promise.
Cyril Connolly (1903-1974) begon als de spreekwoordelijke veelbelovende jongeman, met een opleiding aan Eton en Oxford. Hij eindigde als de grand old man of English letters, bewonderd en verguisd, geerd en veracht. Auteur van twee nog altijd gerespecteerde boeken - Enemies of Promise en The Unquiet Grave - maar niet van de grote romans die hij had beloofd te schrijven.
Cyril Vernon Connolly was het enige kind van kapitein Matthew Connolly en Muriel Maud Vernon: een Engelse vader met een Ierse naam en een Ierse moeder met een Engelse naam, zoals hij zelf zei. Zijn opvoeding en opleiding waren zo traditioneel Engels als maar mogelijk is.
Hij ging naar de dure, snobistische prep-school van St Cyprian's, waar George Orwell (toen nog Eric Blair) en de latere fotograaf Cecil Beaton klasgenoten waren. Connolly, wiens voorliefde voor categorisering en het aanleggen van lijstjes zich al vroeg openbaarde, beschouwde Orwell als de verpersoonlijking van 'intelligentie' en Beaton als de belichaming van 'gevoel'. In Enemies of Promise zou hij venijnig afrekenen met het echtpaar dat de school bestierde, maar het is een feit dat zijn eruditie op St Cyprian's al vroeg werd onderkend, evenals zijn vergaande luiheid.
In de eerste jaren op Eton was Connolly dikwijls een van de slechtsten van de klas. Maar het stond voor iedereen buiten kijf dat dit meer een gevolg was van luiheid of desinteresse dan van een tekort aan intelligentie. In zijn vierde schooljaar rapporteerde zijn Master of College aan zijn vader: 'Wanneer hij te ongedurig is om te studeren of geen doorzettingsvermogen heeft, en geen enkel respect heeft voor een gedegen kennis van welk onderwerp dan ook, loopt hij het gevaar niets meer te bereiken dan de journalistieke vaardigheid vrij goed over een veelheid van onderwerpen te schrijven.' Hiermee werd al de vinger op de zere plaats gelegd.
Inmiddels had hij zich wel een plaats verworven in de elitaire Eton-vereniging Pop, waarvan slechts 28 van de 1100 leerlingen lid waren; hij schreef gedichten en was een verdienstelijk acteur, maar neigde ertoe zich gemakkelijk van dingen af te maken.
Ook op Eton was Connolly omgeven door beloftevolle jongelingen: Orwell, die dezelfde overstap van St Cyprian's had gemaakt, maar ook de latere premier Alec Douglas-Home en Anthony Powell, toekomstig auteur van de romancyclus A Dance of the Music of Time. Daarnaast maakte hij kennis met twee van de meest briljante jongeren van zijn generatie: Brian Howard en Harold Acton.
Zij brachten in 1922 The Eton Candle uit, die mag doorgaan voor de uitzonderlijkste schoolkrant uit de geschiedenis: een blad met niet alleen gedichten van henzelf en een tekening van Anthony Powell, maar ook met bijdragen van onder anderen Edmund Gosse en Aldous Huxley. Het blad werd - zeer ongebruikelijk voor een schoolkrant - besproken in The Times Literary Supplement door niemand minder dan Edith Sitwell. Ironisch genoeg zou geen van deze twee 'beloften' het erg ver schoppen; Brian Howard geniet alleen nog bekendheid als de jongen die model stond voor Anthony Blanche in Evelyn Waughs roman Brideshead Revisited (in Nederland vooral bekend dankzij de televisiebewerking).
Z¢'n schoolvoorbeeld van een niet-ingeloste belofte zou Connolly niet worden. Vanaf het moment dat hij van Eton naar Balliol College, Oxford, verhuisde, had hij het gevoel uit de Tuin van Eden te zijn gestapt. Op Eton was zijn veelbelovendheid voldoende geweest om door te dringen tot de elite, maar in Oxford moest hij zich waarmaken, en die druk viel hem zwaar. Er bleek geen briljant literair academicus in hem te schuilen. Hij studeerde met magere resultaten af en aanvaardde een baantje als privdocent, dat hem voor een halfjaar naar Jamaica voerde. Terug in Engeland werd hij secretaris van de rijke Amerikaan Logan Pearshall Smith, auteur van een reeks gestileerde observaties, met veel zelfinzicht bijeengebracht onder de titel Trivia.
Connolly bleef zijn status van aankomend schrijver cultiveren, reisde naar het buitenland en werd literair criticus bij de New Statesman. Ook begon hij zich, na aanvankelijk uitsluitend homoseksuele contacten te hebben gehad, voor vrouwen te interesseren. Dit leidde tot een verhouding met de gefortuneerde Amerikaanse Jean Bakewell, met wie hij trouwde, het eerste van drie huwelijken en talloze driehoeksverhoudingen.
Jeans geld stelde hem in staat veelvuldig te reizen. Hij schreef essays en recensies, frequenteerde - wining & dining - de kringen der geletterden en dreef op bekwame wijze de spot met de journalistiek-literaire wereld, waarvan hij zelf steeds meer deel uitmaakte. In 1936 verscheen zijn eerste en enige roman, The Rock Pool, die zich afspeelt in Frankrijk en bevolkt wordt door in ballingschap levende Britse homo's.
De voornaamste verdienste van het boek was dat het in Engeland te obsceen werd geacht voor publicatie en ten slotte bij een Franse uitgever uitkwam. Verder sprak er vooral uit dat Connolly het vermogen miste om personages te scheppen. Het resultaat bleef ver achter bij het in een vergelijkbaar milieu gesitueerde Mr Norris Changes Trains (1935) van Christopher Isherwood.
Twee jaar na zijn roman revancheerde Connolly zich echter op glorieuze wijze met Enemies of Promise, een autobiografie annex literair-kritisch essay, waarin hij zichzelf vergeleek met de twee veelbelovende jongemannen uit zijn jeugd: Howard en Acton. Hij formuleerde zijn Theorie van Permanente Adolescentie: 'de theorie dat de ervaringen van jongens op de grote kostscholen (. . .) zo intens zijn dat ze hun leven blijven domineren en hun verdere ontwikkeling tegenhouden'. Juist of onjuist, het was in elk geval een fraai excuus voor zijn eigen, nimmer ingeloste belofte.
In Enemies of Promise presenteerde Connolly zichzelf al op 35-jarige leeftijd als iemand die de hooggespannen verwachtingen, opgeroepen door zijn eigen talent, niet zou waarmaken en analyseerde hij haarscherp waarom. De analyse leverde zijn eigen meesterwerk op en tevens de rechtvaardiging van een leven in de letteren.
Toch lijdt het geen twijfel dat Enemies of Promise Connolly zijn hele leven als een molensteen om de nek is blijven hangen. Want natuurlijk wilde hij niets liever dan met een briljante roman zijn eigen ongelijk bewijzen. Tegelijkertijd greep hij elke gelegenheid aan om de schrijftafel te verlaten en zich aan andere bezigheden te wijden. Het hoofdredacteurschap van Horizon bijvoorbeeld. Connolly richtte dit 'tijdschrift voor literatuur en kunst' op, nadat hij de schatrijke kunst- en literatuurkenner Peter Watson bereid had gevonden de onderneming te financieren. Stephen Spender werd zijn mede-redacteur.
Het succes van Horizon is vaak in verband gebracht met het uitbreken van de Tweede Wereldoorlog. Het blad stond model voor de beschaving waarvoor Britse soldaten overzee een oorlog uitvochten. Weliswaar waakte Connolly er streng voor Horizon niet te laten verworden tot een gepolitiseerd schotschrift, maar met name George Orwell en Arthur Koestler kregen van hem ruim baan om hun politiek genspireerde essays te publiceren.
Toch had Horizon geen duidelijk programma of gezicht, behalve dan dat van Cyril Connolly, die het tijdschrift hoe langer hoe meer personifieerde. Verschillende malen kreeg hij de kritiek te slikken dat zijn geesteskind inconsistent was en zwalkte, en door besluiteloosheid werd gekenmerkt. Connolly reageerde met zijn one-liner over 'god the Either' en 'god the Or', en stelde: 'Onze twijfel is onze passie, en onze passie onze plicht.' Ondertussen bood hij een podium aan talenten als W.H. Auden, T.S. Eliot, George Orwell, Louis MacNiece, Dylan Thomas, V.S. Pritchett en kunstenaars als Lucian Freud, Francis Bacon en Henry Moore.
Horizon maakte Connolly beroemd, met name ook in de Verenigde Staten. In 1950 verscheen het laatste nummer. Connolly was het een beetje zat; het heilige vuur was gedoofd en de functie van Horizon als cultuurbewaker was verdwenen. Hij werd hoofdrecensent van The Sunday Times, wat hij tot zijn dood zou blijven, schreef fraaie parodien op Aldous Huxley, Ian Fleming en Brian Howard, en begon verschillende malen aan de briljante roman die er nooit zou komen.
Wel had hij in zijn Horizon-tijd nog een tweede belangrijke boek geschreven, The Unquiet Grave, een verzameling korte stukjes over het schrijven, het huwelijk, de verveling en talloze andere onderwerpen. Het boek, door Connolly zelf 'a word-cycle' genoemd, is een mengeling van autobiografie, een bloemlezing, citaten en beschouwingen, en werd door Hemingway geroemd als een van de beste boeken die hij ooit had gelezen, voorbestemd om 'klassiek' te worden.
Hoewel deze kwalificatie net te hoog lijkt gegrepen, heeft Connolly met The Unquiet Grave, Enemies of Promise en het tienjarig hoofdredacteurschap van Horizon drie wezenlijke bijdragen geleverd aan de Engelse literatuur. Dat wordt nog eens bevestigd door het feit dat er recentelijk twee omvangrijke biografien van hem zijn verschenen. Na de uit 1989 stammende, slechts ten dele geslaagde Horizon-studie Friends of Promise - Cyril Connolly and the World of Horizon van de Amerikaanse hoogleraar Michael Shelden, publiceerde Clive Fisher in 1995 Cyril Connolly - A Nostalgic Life, een niet-geautoriseerde biografie. Nu is daar een geautoriseerde pendant bijgekomen: Jeremy Lewis' Cyril Connolly - A Life.
De boeken vertellen, elk op zijn eigen wijze (terwijl Lewis rijkelijk put uit Connolly's ongepubliceerde stukken), hetzelfde verhaal. Over een briljante man die al toen hij van kostschool kwam een schitterende toekomst achter zich had en dat zijn hele leven zo fraai is blijven verwoorden.
En korte anekdote ter illustratie. Connolly en Aldous Huxley zitten, samen met een vriend, aan de lunchtafel.
Connolly: 'Ouderdom is de wraak van het talent op het genie.'
Huxley: 'Wie zei dat?'
Connolly: 'Ik.'
Huxley: 'Wanneer?'
Connolly: 'Nu.'
Huxley: 'Dan denk ik dat we allemaal moeten applaudisseren.'
Hans Bouman
Jeremy Lewis: Cyril Connolly - A Life.
Jonathan Cape, import Nilsson & Lamm; 672 pagina's;  91,25.
ISBN 0 224 03710 2.

Foto
	Cyril Connolly begin jaren zeventig met zijn zoontje Matthew. FOTO UIT'CYRIL CONNOLLY - A LIFE'

