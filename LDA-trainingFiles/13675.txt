Heino (plaats).
Heino is een dorp in de gemeente Raalte in de Nederlandse provincie Overijssel. Het dorp heeft 6993 inwoners (bron: CBS, 1 januari 2017). Heino ligt tussen Zwolle en Raalte aan de N35. Ten zuiden van de bebouwde kom ligt het station van Heino, aan de spoorlijn Zwolle - Almelo.
Geschiedenis.
De eerste verwijzing naar Heino, in een oorkonde van de bisschop van Utrecht, dateert uit het jaar 1236. Hierin wordt de naam Van der Hayne genoemd, en er wordt gesproken over buurtschap genaamd Ter Heyne. Van een echt dorp is sprake sinds de 17e eeuw. Sinds de Tweede Wereldoorlog is het dorp aanzienlijk uitgebreid. Voor de 21e eeuw zijn er verdere uitbreidingsplannen gemaakt.
Heino was een zelfstandige gemeente tot 1 januari 2001. In 2001 voegde de gemeente Heino samen met de gemeente Raalte. De voormalige gemeente Heino bestond uit de kernen Heino, Lierderholthuis en Laag Zuthem en had een totale oppervlakte van 36,23 kmÂ². Het voormalige gemeentewapen, met daarin een ploegijzer van zilver en drie klaverbladen in natuurlijke kleur, verwees naar het agrarische karakter van de gemeente. Met een gemeentelijke herindeling kwam een einde aan de zelfstandige status van Heino.
