Rotterdam The Hague Airport.
Rotterdam The Hague Airport, voorheen Rotterdam Airport en bij de aanleg in 1956 Vliegveld Zestienhoven genoemd, is sinds eind 2006 na Eindhoven Airport het tweede regionale vliegveld van Nederland, gemeten naar het aantal reizigers. Het vliegveld ligt in de Zestienhovensepolder, net ten noorden van Rotterdam. De luchthaven is eigendom van de Schiphol Group, met als aandeelhouders de Staat der Nederlanden, en de gemeenten Amsterdam en Rotterdam. In 2010 passeerden ruim 1 miljoen passagiers de luchthaven, een stijging ten opzichte van het jaar ervoor.
De luchthaven heet sinds 2010 uit promotionele en interregionale overwegingen van de Metropoolregio Rotterdam Den Haag "Rotterdam The Hague Airport". De nieuwe naam zal vooral in het buitenland worden gebruikt.
Geschiedenis.
Sinds 1920 had Rotterdam een eigen luchthaven: Vliegveld Waalhaven. Waalhaven was een burgerluchthaven met lijndiensten op Londen en Parijs. Ook was hier de vliegtuigfabriek van Koolhoven gevestigd. Op 10 mei 1940 werd vliegveld Waalhaven grotendeels verwoest bij de Duitse aanval op Rotterdam. Na het bombardement vernietigden de geallieerden het vliegveld volledig om het onbruikbaar te maken voor de Duitsers. Waalhaven werd na de oorlog niet meer herbouwd.
Rotterdam opende op aandrang van vooral de havenondernemers in 1956 op de locatie Zestienhoven een nieuw vliegveld dat ook een functie zou kunnen vervullen voor de Haagse regio. De startbaan was 1300 meter lang. In 1966 werd de startbaan verlengd. Het huidige luchthavengebouw is gebouwd in 1967.
Inrichting.
De luchthaven heeft één start- en landingsbaan, die afhankelijk van de windrichting in noordoostelijke en zuidwestelijke richting kan worden gebruikt. Er zijn geen aviobruggen, er wordt gebruikgemaakt van vliegtuigtrappen. Afhankelijk van de afstand tussen vliegtuig en terminal lopen de passagiers naar het vliegtuig of worden ze met een bus gebracht.
Op de luchthaven is verder het detentiecentrum "Zestienhoven" gevestigd, bedoeld voor de opsluiting van ongewenste migranten in afwachting van hun uitzetting uit Nederland.
Gebruikers.
Rotterdam The Hague Airport is een passagiersluchthaven voor lijnvluchten, chartervluchten, en zakenvluchten. Incidenteel vindt een vrachtvlucht plaats. Daarnaast wordt de luchthaven gebruikt voor de kleine luchtvaart (lesvluchten, sportvluchten, en rondvluchten). Het vliegveld wordt ook aangedaan door regeringsvluchten, onder meer met het regeringstoestel de PH-KBX.
De luchtvaartmaatschappijen Transavia, BA CityFlyer en BMI Regional zijn de grootste gebruikers van de luchthaven. Een aantal Boeing 737's van Transavia heeft hier een vaste standplaats. BMI Regional vliegt drie keer per dag tussen Rotterdam The Hague Airport en München. Sinds eind maart 2014 vliegt BA CityFlyer vier keer per dag tussen Rotterdam en Londen City. In 2014 is Turkish Airlines begonnen met dagelijkse vluchten naar İstanbul Atatürk. 's Zomers wordt de luchthaven door onder andere Onur Air en Corendon Airlines benut voor vakantievluchten naar Turkije en Zuid-Europese bestemmingen. Een aantal keer per week voert de Belgische tak van TUI fly vluchten uit vanaf Rotterdam. Dit zijn voornamelijk vluchten naar Arabische bestemmingen.
Zakenvluchten vanaf Rotterdam Airport worden uitgevoerd door onder meer JetNetherlands. Ook hebben vier zakenjets van Shell Aircraft er hun basis voor eigen vluchten van oliemaatschappij Shell. Bijzondere vluchten worden uitgevoerd door Tyrol Air Ambulance met gips- en parasolvluchten voor repatriëring van zieke vakantiegangers.
Het vliegveld is ook de thuisbasis van de Vliegclub Rotterdam en de Rotterdamsche Aero Club. Tevens is er een traumahelikopter van het type EC135 T2 (PH-ULP) gestationeerd. Deze wordt uitgebaat door ANWB Medical Air Assistance.
Vliegbewegingen en passagiers.
Het aantal vliegbewegingen (starts en landingen) op het Rotterdamse vliegveld was in 2009 52.905, waarmee bijna 1 miljoen passagiers werden vervoerd. Recordjaar in vliegbewegingen was 2000, toen er ruim 113.000 starts en landingen waren. In 2015 werden de meeste passagiers vervoerd: bijna 1,7 miljoen.
Per maart 2004 geldt op de luchthaven een slot-toewijzing om te mogen landen en opstijgen. Hierdoor kan de beschikbare capaciteit binnen de geluidsruimte op basis van internationale regels verdeeld worden. De slot-toewijzing geldt voor vliegtuigen met een MTOW > 6000 kg en meer dan 19 stoelen; uitgezonderd zijn regeringsvluchten, noodlandingen en humanitaire vluchten. In het jaar 2011 waren er slots beschikbaar voor 21.542 vliegbewegingen.
Nachtregime.
De Minister van Infrastructuur & Milieu kan ontheffing verlenen in bijzondere gevallen.
In juli 2004 zijn, op verzoek van de luchthaven en de gemeente Rotterdam, de openingstijden verruimd met een uur. Onder voorwaarden is het alleen voor de modernste - en dus meest geluidsarme - landende vliegtuigen mogelijk tot 24 uur (met uitloop tot 1 uur) te landen zoals hierboven beschreven onder punt 3 en 4. Na de maatregel steeg het aantal klachten over geluidsoverlast explosief.
Openbaar vervoer.
Tussen station Rotterdam Centraal, het vliegveld en metrostation Meijersplein rijdt buslijn 33. De buslijn sluit op het station aan op metrolijn E. Op deze manier is de luchthaven voor de OV-reiziger uit Den Haag relatief goed bereikbaar. De bus rijdt overdag elke 10 minuten, in het weekeinde elke 15 minuten en 's avonds elke 20 minuten. In het weekend rijdt niet elke dienst verder naar Meijersplein en is het vliegveld het eindpunt van de lijn.
Alarmcodering hulpdiensten.
Doel van deze codering is dat alle betrokken hulpdiensten direct weten met welk type ongeval zij rekening moeten houden. Vooraf zijn per code inzetscenario's vastgesteld, zodat bijvoorbeeld direct een groot aantal ambulances wordt gealarmeerd.
Elke luchthaven heeft zijn eigen alarmregeling. Zo is de alarmregeling van Schiphol (VOS) geheel afwijkend.
Navigatiehulpmiddelen.
Het VOR-DME radiobaken RTM (110,4 MHz CH41) staat 1,8 NM (3,3 km) noordoostelijk van het veld. Dit baken bevat ook een ATIS.
Het NDB-radiobaken met callsign ROT op 350.5 kHz staat 5,5 NM (10,2 km) zuidoostelijk van het veld in de Rotterdamse wijk Oud-IJsselmonde.
Een Locator met callsign RR staat in de gemeente Haastrecht nabij Gouda.
Een Locator met callsign PS staat in de gemeente Brielle, nabij Zwartewaal (Abbewerveweg).
Het Instrument-landingssysteem ILS24 RSV bestaat uit een zogenaamde Localizer (110,9 MHz), een Glidepath (330,8 MHz) en een DME24 Distance Measuring Equipment met ident 'RSV' dat 'frequency paired' is met de localizer.
Het Instrument-landingssysteem (ILS06 ROS) van baan 06 bestaat uit een zogenaamde Localizer (110,9 MHz), een Glidepath (330,8 MHz) en een DME06 Distance Measuring Equipment met ident 'ROS' dat 'frequency paired' is met de localizer.
Beide ILS systemen hebben een classificatie I/C/1 en zijn categorie I.
