Benjamin (zoon van Jakob).
Benjamin is in de Hebreeuwse Bijbel de jongste zoon van Jakob en Rachel en was na Jozef de meest geliefde zoon van Jakob. Moeder Rachel stierf na zijn geboorte. Zij noemde haar zoon aanvankelijk Ben-Oni, wat twee vertalingsmogelijkheden biedt 1. "Zoon van (mijn) smart" of 2. "Zoon van (mijn) rijkdom of groeikracht". Zijn vader veranderde dit in Ben-Jamin, wat "Zoon van de rechterhand" of "Zoon van geluk" betekent. Naar hem werd de stam Benjamin, één van de stammen van Israël genoemd. De Benjaminieten hadden een gebied van ca. 40 kilometer breed tussen Juda en Efraïm. Saul, Israëls eerste koning, was een Benjaminiet. Na de scheuring van Israël behoorde de stam van Benjamin tot het Koninkrijk Juda.
