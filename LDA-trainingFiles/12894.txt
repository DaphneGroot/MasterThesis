Reuver.
Reuver (Limburgs:"De Ruiver", in Reuver = "Oppe Ruiver") is een Noord-Limburgs dorp dat deel uitmaakt van de gemeente Beesel. Het heeft ongeveer 6.400 inwoners, met een bevolkingsdichtheid van 765 inw./km².
Reuver ligt tussen de Maas en de grens met Duitsland.
Reuver wordt verder ontsloten door de A73 en de N271.
Geschiedenis.
Het dorp is in de Middeleeuwen ontstaan op een kruising van wegen, namelijk de weg tussen Venlo en Roermond en een handelsroute tussen Antwerpen en Keulen. Vóór die tijd was er wel al verspreide bewoning in de oudere buurtschappen Leeuwen en Offenbeek.
Reuver, de jongste kern binnen de schepenbank Beesel en Belfeld, werd voor het eerst genoemd in 1547. De naam is afgeleid van herberg De Rover, een middeleeuwse benaming voor roofvogel. In latere akten werd de herberg, vermoedelijk voorzien van een uithangbord met daarop een adelaar, door reizigers ook wel aangeduid als 'Aquila' en 'la Noire Aigle'. Reuver behoorde vanaf het ontstaan tot het Ambt Montfort en vanaf 1716 tot Staats-Opper-Gelre. In 1830 werd Reuver een zelfstandige parochie. Door de keramische industrie (dakpannen en greswaren) werd het groter dan Beesel.
Natuur en landschap.
Reuver ligt op het middenterras van de Maas, op een hoogte van ongeveer 24 meter. De kom van Reuver en Offenbeek wordt in het noorden begrensd door de in de Maas uitmondende Schelkensbeek, waarvan de vallei gekenmerkt wordt door broekbos. Ten noordwesten van Reuver vindt men nog enkele rivierduinen en het laagterras ("Maasveld").
Naar het oosten toe vindt men een verkaveld land- en tuinbouwgebied en, vrijwel direct na de Duitse grens, een steilrand naar het hoogterras, dat bedekt wordt door het Brachter Wald, een uitgestrekt bosgebied met hoogten tot meer dan 60 meter. Hier loopt ook het Pieterpad.
Economie.
De greswarenfabriek nabij de buurtschap Offenbeek, die gesticht was in 1899, werd begin 21e eeuw gesloten. Ook bestond in Reuver de Verfwaren- en Japanlakfabriek "Reuverine", welke in 1918 werd opgericht aan Rijksweg-Noord 53. Deze fabriek begon in een huis van omstreeks 1840, waaraan in 1930 een gebouw met sheddaken werd toegevoegd. De directeurswoning van deze
fabriek, aan Rijksweg-Noord 51, werd gebouwd in 1902 en ontworpen door Caspar Franssen.
Tegenwoordig kent Reuver twee bedrijventerreinen: "Roversheide" (ruim 36 ha) en "Molenveld" (24 ha). Deze terreinen bevatten vooral lichte bedrijvigheid.
Ten zuidwesten van Reuver bevindt zich een bungalowpark, De Lommerbergen genaamd.
Openbaar vervoer.
Het openbaar vervoer in de gemeente Beesel wordt vanaf 11 december 2016 verzorgd door Arriva Personenvervoer Nederland en bestaat uit twee buslijnen die naar Reuver, Beesel, Tegelen, Swalmen, Venlo en Roermond gaan. Tevens is er een treinverbinding van halfuurlijkse stoptreinen naar Nijmegen, Roermond en Venlo met nummer S1.
Via een veerpont over de Maas is Kessel te bereiken.
Muziek.
Diverse metalbands als Epica, After Forever, MaYan, Trillium, Rage on Stage en Shtack komen uit Reuver.
Trivia.
Jaarlijks is er in het eerste weekeinde van september de traditionele Reuverse kermis. De brandweerkazerne aan de Kapellerweg is gebouwd in 1966. De bibliotheek in Reuver is onderdeel van de Groeibibliotheken Maas en Peel.
