	MIT-index moet Nederlandse high tech-sector beter belichten Wesselius en CBS zetten nieuwe beursindex op
	Van onze verslaggeefster
AMSTERDAM
De Amsterdamse effectenbeurs heeft er een nieuwe index bij. Effectenhuis Wesselius en het Centraal Bureau voor de Statistiek (CBS) berekenen vanaf vandaag een index voor de Nederlandse high tech-sector. De MIT-index behelst voorlopig zeventien beursfondsen in de micro-elektronica, informatietechnologie en telecommunicatie.
De MIT is een gewogen index en gebaseerd op de koersen ultimo 1993. De slotkoersen van toen zijn teruggerekend naar honderd. Sindsdien zijn de koersen van de MIT-fondsen ruim 90 procent gestegen en daarom start de MIT vandaag op 191,1 punten.
Omdat de twee beursgiganten Philips en Koninklijke PTT Nederland zo zwaar wegen in deze index - KPN alleen al maakt ongeveer 40 procent van de index uit - berekenen Wesselius en het CBS de index ook exclusief het elektronica-concern en KPN. De MIT-Smallcap-index oftewel de MITS begint vandaag op 304,3 punten. De kleinere high tech-fondsen hebben het blijkbaar aanzienlijk beter gedaan dan de twee grote.
De grootste van de kleine fondsen is automatiseerder Baan. Deze weegt voorongeveer 7 procent in de MIT mee. Automatiseringsbedrijf Getronics, de grootste stijger onder de hoofdfondsen vorig jaar, is goed voor 5 procent, fotokopieerder Ocè-van der Grinten eveneens. Een van de kleinste fondsen in de index is De Drie Electronics dat voor minder dan 1 procent meetelt.
Bedrijven die in de index zijn opgenomen moeten direct iets te maken hebben met de drie genoemde sectoren. Dat betekent dat een bedrijf als Axxicon, dat bij zijn beursgang in 1995 werd aangezien als super-high tech, niet in de MIT zit. Axxicon maakt matrijzen voor onder meer cd-producenten. Besi, dat apparatuur maakt voor de productie van halfgeleiders, zit er daarentegen wel in.
De Amsterdamse effectenbeurs, die met de optiebeurs is opgegaan in Amsterdam Exchanges, kent al twee gewogen indexen. De Amsterdam EOE-index (AEX) is samengesteld uit de 25 grootste beursfondsen. Daarnaast is er de Midkap-index die wordt samengesteld uit de 25 meest verhandelde middelgrote beursfondsen. Teruggerekend over de afgelopen jaren, heeft zowel de MIT- als de MITS-index het goed gedaan ten opzichte van de AEX. De AEX is sinds eind 1993 met ruim 56 procent gestegen.
Nederland kent nog geen sector-index. In de VS is het heel gebruikelijk dat financiële instellingen als Morgan Stanley indexen samenstellen voor sectoren als de nutsbedrijven, transport- of telecombedrijven.
Wesselius heeft het initiatief genomen tot de nieuwe index omdat het effectenhuis de high tech-sector beter wil belichten. Bovendien blinken Nederlandse bedrijven volgens het effectenhuis uit in micro-elektronica en informatietechnologie. 'De opzet is om een index te maken van een sector waar Nederland goed in is', aldus D. Muusers, beleggingsanalist bij Wesselius. 'Een index vormt ook een hulpmiddel voor onze research', zegt hij.
In eerste instantie zijn Wesselius en het CBS van plan de indexen dagelijks na afloop van de beurshandel te berekenen en per fax te publiceren. Op termijn denken ze ook aan real-time berekening en publicatie. Dan kunnen beleggers van minuut tot minuut volgen wat de index doet.

