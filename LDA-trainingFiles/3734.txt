	PLATEN: NEDERLANDSTALIG
	Klein-roermondse overpeinzingen van G Reinders 
G Reinders: Man van 'n kleine sjtad. Munich Records 8712604896010.
Toen zijn platenmaatschappij een aantal jaren geleden failliet ging, maakte de Limburgse zanger G Reinders van de gelegenheid gebruik het rockcircuit te verruilen voor het theater. Tegelijkertijd wisselde hij het Engels in voor zijn moerstaal, het Limburgs, of nog preciezer het Roermonds.
Zijn Engelstalige rockperiode had hem wel een duet met Rita Coolidge opgeleverd, maar Reinders kreeg behoefte aan de kleine taalnuances en de huiselijke onderwerpen. Familiefoto's worden bekeken, de invloed van de katholieke kerk wordt mild bekritiseerd, en in een duet met Huub Stapel worden lokale wijsheden gedebiteerd: 'Wen werke 'n verke woor dan waas 't allang gesjlach.'
Het nummer Iestied, met een parlando-bijdrage van Toon Hermans, is een prachtige tegenhanger in pozie van Reves De Avonden. De folk- en country-elementen vallen in dit soort stukken perfect op hun plaats. Het kost niet-Limburgers misschien een kwartier ingespannen luisteren om de taalbarrire te slechten, daarna is het puur genieten.
Tom Oosterhuis: Stilzitten. Polydor 3145392182.
Sander Vos en de Waterlanders: Navelzien. Van Records 72438447452.
Ook al is Tom Oosterhuis toe aan zijn derde kleinschalige theaterproductie, hij draagt nog steeds de erfenis mee van de zakelijk geflopte musical Zeldzaam en de tamelijk megalomane hightech-one-man-musical De Grote Doorbraak van Charlie de Boer. In het verleden kon hij theaterdirecteuren en sponsors met zijn overredingskracht voor zijn karretje spannen, nu moet hij het doen met zijn liedjes.
Aanvankelijk voelde de platenmaatschappij weinig voor de bombastische nummers waarmee Oosterhuis kwam aanzetten, maar toen hij alleen op piano de ballade Schepen voorspeelde, kreeg hij een contract voor drie cd's. Bob Zimmerman verzorgde de ingetogen arrangementen voor Stilzitten, de eerste van de serie. Het repertoire is persoonlijk, maar zeker niet klef. Oosterhuis schreef zelf het gevoelige titelnummer over zijn zieke zus. Verder zijn de teksten van Rob Chrispijn, de voormalige hofdichter van Herman van Veen, en van Gerleen Balstra. De laatste was choreografe van Zeldzaam, maar is inmiddels een vaardig tekstdichter. Oosterhuis componeerde voor alle nummers de muziek; gevarieerd en speels.
Net als Oosterhuis is ook Sander Vos een naeve en impulsieve geest. Met zijn hitje Pim Pam Pet bewees hij dat hij onverwachte invalshoeken weet te vinden voor een liefdesliedje. Ook in de meeste andere nummers van Navelzien klinkt Vos origineel. Zijn schorre Rod Stewart-geluid lijkt geschapen voor de melancholie, maar de meeste nummers hangen tussen cynisme en opgewektheid. In Minervaplein is hij op een grappige manier de verontwaardigde zoon van ouders die de jaren zestig nog niet helemaal achter zich hebben gelaten. En in Navelzien beschrijft hij de verveelde meligheid op een feestje. Een interessante nieuwkomer.
Fred Piek en Walter Kuipers: Vroeger is terug. MWCD 4018.
Halverwege de jaren zeventig had de folk-rockgroep Fungus hits met Kaap'ren varen en Een boer ging naar de wei. Fred Piek, de voorman van die groep richtte vervolgens The Amazing Stroopwafels op en kwam in de cabareteske hoek terecht. Toch bleef de oude volksmuziek in zijn hoofd malen, en nu heeft hij opnieuw een verzameling traditionele liederen opgenomen. Ze zijn fris gearrangeerd, met Ierse accenten door de medewerking van multi-instrumentalist Walter Kuipers. De stem van Piek is nog steeds zuiver, maar klinkt hoorbaar een kwart eeuw ouder. Dat komt dit genre alleen maar ten goede.
Patrick van den Hanenberg

Foto
	Ge Reinders   Sander Vos

