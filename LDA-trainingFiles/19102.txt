Tussenvoegsel.
Een tussenvoegsel is een woord dat deel uitmaakt van een familie- of geslachtsnaam. Merk op, dat de Rijksdienst voor Identiteitsgegevens BRP consequent spreekt van voorvoegsel. In het Nederlands taalgebruik wordt tussenvoegsel, met name op websites, veelvuldig gebruikt.
In België worden personen volgens hun volledige achternaam gesorteerd, "De Vries" komt dus vóór "Dossche", allebei onder de D. In Nederland worden persoonsnamen zodanig gesorteerd dat tussenvoegsels in de primaire sortering geen rol
spelen. In een eventuele secundaire sorteringsronde spelen ze weer wel een rol.
Iemand die "De Vries" heet, wordt bijvoorbeeld in het Nederlandse telefoonboek niet onder de D, maar onder de V gevonden. Voorvoegsels worden in Nederland dan ook in een database vaak in een apart veld opgenomen.
Voorvoegsel.
Ten onrechte wordt op websites het desbetreffende veld tussenvoegsel genoemd. Dit is niet juist omdat het voorvoegsel bij de familienaam hoort. Dit wordt onderschreven door de eerder vermelde Rijksdienst voor Identiteitsgegevens. Het genootschap Onze Taal gebruikt echter tussenvoegsel maar dit is met een reden; voorvoegsel is een taalkundig begrip.
Vertaald in het Engels is het prefix.
Schrijfwijze.
In Nederland krijgt het tussenvoegsel een hoofdletter als er geen voornaam of voorletter aan voorafgaat. Dus: "Jan de Vries", maar: "de heer De Vries" en "de heer en mevrouw Jansen-de Vries". Niet de heer en mevrouw Jansen-De Vries.
In Vlaanderen behouden tussenvoegsels van persoonsnamen meestal hun originele schrijfwijze: "mevrouw Van Der Velde", "mevrouw J. Van Der Velde" en "Jan Vanden Broucke".
In veel gevallen worden de tussenvoegsels gebruikt zonder spaties, zoals "Declerck". Veelal worden ze echter niet meer als zodanig herkend, omdat meerdere tussenvoegsels zijn samengevoegd. Voorbeelden hiervan zijn legio: "Vermeer" (in plaats van "van der Meer"), "Vermeulen" (in plaats van "van der Molen"), etc..
Zie Nederlandse spelling van achternamen voor meer details.
In het Duits verdwijnt het tussenvoegsel als er geen voornaam voor staat. Bekendste voorbeeld hiervan is Ludwig van Beethoven, ofwel Beethoven.
