Ry Cooder.
Ryland Peter (Ry) Cooder (Los Angeles, 15 maart 1947) is een Amerikaans gitarist en producer.
Levensloop.
Aanvankelijk werkte Cooder als slide-gitarist. Cooder heeft veel gewerkt als studiomuzikant, waarbij hij aan vele film-soundtracks heeft meegewerkt. Cooder verzorgde onder andere de filmmuziek voor "Paris, Texas" (1984) van Wim Wenders. Ook speelde hij onder meer in "Captain Beefheart’s Magic Band".
In 2008 verscheen Cooders trilogie: "Chavez Ravine", "My name is Buddy" en "I, Flathead". Ook verscheen in 2008 de verzamelaar "The UFO has landed" die zijn filmmuziek en zijn solo-werk bundelt.
Hij werkte samen met de Rolling Stones tussen 1968 en 1970. Zo speelde hij de slide gitaarsolo op "Sister Morphine". Cooder vertrok bij de Rolling Stones omdat hij vond dat zij er met zijn liedjes vandoor gingen (plagiaat).
Cooder heeft vele albums gemaakt waarop hij samenspeelde met bekende en minder bekende muzikanten en in minder bekende stijlen. Een voorbeeld hiervan is "Chicken Skin Music", wat resulteerde in een hernieuwde belangstelling voor muziek uit Hawaï.
Ook droeg hij bij aan het album "Safe As Milk" van Captain Beefheart, waar hij slidegitaar speelde.
In 1994 nam hij met de Malinese bluesgitarist Ali Farka Touré het album "Talking Timbuktu" op.
Op zijn album Buena Vista Social Club (1997) werkte hij samen met Cubaanse muzikanten, wat hem een Grammy Award opleverde. Wim Wenders regisseerde een documentaire over dit project, die in 2000 genomineerd werd voor een Academy Award.
Tijdens concerten in juni 2009 in Carré in Amsterdam bracht Cooder samen met bassist Nick Lowe, zijn zoon Joachim en zangeres Juliette Commagere een selectie uit zijn oeuvre. De aangekondigde Flaco Jiménez moest verstek laten gaan wegens een hernia.
In 2011 werd Cooders album "Pull Up Some Dust and Sit Down" uitgegeven.
Een jaar later bracht hij het album "Election Special" uit als zijn steun voor de Democratische Partij en president Barack Obama
