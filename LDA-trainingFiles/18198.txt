 Omzet Van Melle begin 1997 gelijk 1996. 
 AMSTERDAM, 5 Maart (Reuter) - Van Melle NV heeft in de eerste twee maanden van 1997 ongeveer even veel snoepgoed verkocht als in de vergelijkbare periode van 1996. 
 Directeur Izaak van Melle zei in een toelichting op de jaarcijfers over 1996 dat hij echter nog geen uitspraak kon doen over de te verwachten winstmarge dit jaar. 
 "De omzet is tot en met februari ongeveer gelijk aan de verkoop in de vergelijkbare periode van vorig jaar," zei hij. 
 "Over de marges doe ik nog geen uitspraak, want dat is afhankelijk van zoveel factoren," zei hij. 
 In 1996 daalde de winstmarge tot 6,3 procent (van de omzet), terwijl Van Melle in 1995 nog een winstmarge van 6,8 procent had weten te behalen. 
 De lagere winstmarge was het gevolg van hogere reclame-en promotiekosten, kosten die samenhangen met de introductie van het nieuwe product Meller, achterblijvende resultaten in Polen en in de Philippijnen, lagere verkoopvolumes in Japan en forse investeringen in China waar Van Melle bovendien hinder ondervond van de handel in gekopieerde artikelen. 
 Van Melle maakte eerder vandaag bekend dat de winst over 1996 met 5,8 procent tot 51,1 miljoen gulden was toegenomen. 
 Bij de bekendmaking van de halfjaarcijfers over 1996 zei van Melle nog dat de winst waarschijnlijk tussen de 7-12 procent hoger zou uitkomen. 
 "Het bedrag was zodanig weinig lager dan we gesuggereerd hadden, dat we het niet nodig vonden om een extra bericht uit te sturen en de winstverwachting bij te stellen," zei Van Melle. 
 "We vinden een afwijking van 1 tot 2 procent op de winstverwachting die we hadden uitgesproken geoorloofd," zei hij. 
 In 1997 wil Van Melle verder gaan met het uitbreiden van de activiteiten. Verder studeert het bedrijf op de mogelijkheid om actief te worden in India. 
 "We willen een entree maken in nieuwe markten," zei Van Melle. 
 Hoge verwachtingen heeft het bedrijf van Brazilie. "Daar zijn de mensen suiker-georienteerd," zei Van Melle. 
 In Indonesie verlopen de zaken eveneens uitstekend. 
 Van Melle denkt dat de hoge reclamekosten structureel zijn. 
 Vorig jaar werd zo'n 32 miljoen gulden aan reclame en promotie uitgegeven. 
 Van Melle zei dat het bedrijf met name in Frankrijk en Duitsland te maken heeft met extra kosten om (nieuwe) artikelen in de winkelschappen geplaatst te krijgen. 
 "We betalen daar vooruit om een plaats te krijgen in de schappen van de winkel, zogenaamde listing fees," zei Van Melle. 
 Ook bedingen grote inkoop-organisaties kortingen, wat eveneens de winstmarge onder druk zet. 
 - redactie Amsterdam +31 20 504 5000. 
 (c) Reuters Limited 1997. 
