	Een teveel aan toeval
	Toevalligheid op toevalligheid stapelen: dat is voor een schrijver een hoogst effectieve manier om lezers te irriteren. Het is te gemakkelijk, te lui - met toeval kun je ieder verhaal rond krijgen.
Alles wil je aannemen als het past in een verhaal: een degenslikker die leeft op een dieet van scherven, een koorddanseres van honderdzestig kilo, een clown van 100 jaar, een jongetje dat opgroeit in volstrekt isolement naast een starre grootmoeder, of een meisje met dertien broers, van wie de oudste twaalf heten naar de stammen Israls. Allemaal figuren die niet bestaan, maar van wie je, voor de duur van een verhaal, best wilt geloven dat ze leven, nadenken, ergens naar streven.
Maar toeval breekt de beste tekst, laat ruimte om twijfel binnen te laten sijpelen. Een verhaal moet wel heel gek zijn om veel toeval te kunnen verdragen.
Zowel Allez hop! van Rindert Kromhout als Liefdesbrieven van 0 tot 10 van de Frans-Amerikaanse schrijfster Susie Morgenstern gaat mank aan een teveel aan toeval. Vooral het boek van Morgenstern lijdt daaronder. Zij maakt haar verhaal, over een jongen van 10 zonder ouders, er ongeloofwaardig mee. Allez hop! heeft dat bezwaar minder, omdat het verhaal zelf nog veel onwaarschijnlijker is. Maar ook in Allez hop! wreekt het zich dat alles wordt opgelost doordat hoofdstuk na hoofdstuk het toeval het verhaal verder moet helpen.
Kromhout beschrijft een groepje oude artiesten van een opgedoekt circus, die zich hebben teruggetrokken in een verlaten (Italiaans? Frans?) dorpje, waar ze hun dagen in ledigheid en weemoed slijten. Na een noodweer waarbij het dorpje wordt vernield, gaat de helft van het groepje hulp halen in de stad en blijft de rest achter om schoon te maken en de boel te repareren.
Daartussendoor spelen ook de voorbereidingen voor het eeuwfeest van de oude clown Cleopatra, waarvoor het uiteraard leuk zou zijn als alle oude vrienden, ook zij die niet naar het dorpje zijn verhuisd toen het circus ophield, aanwezig zouden zijn. Aan het eind van het boek is dat gebeurd: de vrienden zijn de een na de ander toevallig langsgekomen of door degenen die hulp zijn gaan halen toevallig tegen het lijf gelopen en doorgestuurd.
Het maakt het verhaal als geheel zwak, maar bij Kromhout wegen daar de details tegenop. De humor in zijn verhaal is onmiskenbaar, en het wemelt van de grappige, merkwaardige personages. De circusartiesten zelf natuurlijk, maar ook de 'mannetjes' over wie de directeur directeur kan zijn omdat ze helemaal niet weten wat ze willen en wat ze moeten. En de tandeloze leeuw die voortdurend schrikt van zijn eigen gebrul, loopt als een levende running gag door het boek.
Kromhout schrijft vlot en grappig, en soms een tikje gemakzuchtig. De beschrijving van de natuur bijvoorbeeld is clichmatig - beekjes kabbelen en vogels kwinkeleren. Maar Kromhout schrijft tenminste geen onzin, zoals het 'jongleren met postzegels', waarvan in Liefdesbrieven van 0 tot 10 sprake is; of dat de onzin van de schrijfster zelf is of die van haar vertaalster is niet duidelijk.
Morgenstern vertelt het verhaal van een eenzaam jongetje dat liefdeloos is opgevoed door een emotioneel gestoorde grootmoeder. Zijn hele leven verandert op het moment dat hij een nieuw klasgenootje krijgt, een meisje dat hem meesleurt naar het grote, rumoerige gezin vol broers waaruit ze zelf komt, en in haar enthousiasme ook de grootmoeder weet te ontdooien, zodat het toch nog gezellig wordt. En zelfs, zelfs vindt de jongen zijn vader, de vader die in overspannen toestand is weggelopen, omdat hij de dood van zijn vrouw niet kon verwerken (bij de geboorte van het zoontje; Morgenstern schuwt het melodramatische niet).
Drie straten verderop woonde die vader - toeval, o, toeval - en nooit heeft hij iets van zich laten horen, maar wel heeft hij alle tien jaar die zijn zoon inmiddels telt, iedere dag een brief geschreven om zijn spijt te betuigen over zijn vertrek. Dat is allemaal zo onwaarschijnlijk dat het hele verhaal er ongeloofwaardig van wordt.
Hanneke de Klerck
Rindert Kromhout: Allez hop!
Illustraties Jan Jutte.
Leopold; 119 pagina's;  24,90.
ISBN 90 258 3949 5.
Susie Morgenstern: Liefdesbrieven van 0 tot 10.
Vertaald uit het Frans door Hlne van Hoogstraten.
Fontein; 112 pagina's;  27,90.
ISBN 90 261 0990 3.

