Guusje Nederhorst.
Barbara Augustine (Guusje) Woesthoff-Nederhorst (Amsterdam, 4 februari 1969 – Den Haag, 29 januari 2004) was een Nederlands actrice en zangeres.
Biografie.
Nadat Nederhorst haar middelbare school (achtereenvolgens mavo, havo en atheneum) heeft doorlopen is ze vooral bekend geworden met haar rol als Roos Alberts-de Jager (1992 t/m 2000) in de soap "Goede tijden, slechte tijden". Daarnaast zat ze met "GTST"-collega's Babette van Veen en Katja Schuurman in de meidengroep Linda, Roos & Jessica. Hiermee zong ze de nummer 1-hit "Ademnood", gevolgd door de hits "Alles of niets", "Lange nacht", "Goeie dingen", "Druppels" en "1999X". Er kwam ook een album uit en een videoband. Na drie jaar werd de groep opgeheven. Daarna heeft ze nog diverse kleinere rollen gespeeld, onder meer in de soap "Onderweg naar morgen" en de series "All Stars" en "Bon bini beach".
In 1998 trouwde Nederhorst met advocaat Sander Dikhoff, dit huwelijk liep uit op een scheiding. Op 17 september 2003 trouwde ze in Las Vegas met Dinand Woesthoff, zanger van de band Kane. Ze kregen samen op 29 juni 2003 een zoon.
Vlak voor haar dood werd bekend dat ze aan borstkanker leed. Zelf wist ze dit al kort na de geboorte van haar zoon. Op 34-jarige leeftijd overleed ze aan deze ziekte in haar woonplaats Den Haag, zes dagen voor haar 35e verjaardag. Ze werd in besloten kring begraven op de Rooms-katholieke Begraafplaats Sint Petrus Banden aan de Kerkhoflaan in Den Haag.
Dinand Woesthoff bracht vervolgens een single uit ter nagedachtenis, "Dreamer (Gussie's song)". Dit lied, waarvan de opbrengsten (in totaal meer dan €250.000) naar KWF Kankerbestrijding gingen, haalde de nummer 1-positie en werd platina.
In de laatste maanden voor haar dood was ze bezig met het schrijven van een kinderboek en bijbehorende cd. Haar verhalen zijn gebundeld in het voorleesboek "Woezel en Pip", een boek voor jonge kinderen met in de hoofdrol de twee hondjes. Het boek met acht voorleesverhaaltjes is in samenwerking met Nederhorst voorzien van illustraties door Louise Geesink. Het boek is in maart 2005 uitgegeven, ruim één jaar na haar dood. Van het boek zijn ruim 120.000 exemplaren verkocht en in 2006 verscheen het tweede deel. 22 september 2007 is het derde boekje uitgebracht waar diverse BN-ers zoals Wendy van Dijk, Johnny de Mol en Babette van Veen aan mee hebben gewerkt. Op die dag werd er ook in de Bijenkorf te Amsterdam een winkel geopend met 'Woezel en Pip'-artikelen. Inmiddels zijn voorleesboekje 4 en 5 van "Woezel en Pip" in de winkel te vinden.
Dinand Woesthoff heeft ook de 'Guusje Nederhorst Foundation' opgericht. Een gedeelte van de opbrengst van alle 'Woezel en Pip'-artikelen en -boekjes gaat daarnaartoe en zal gebruikt worden voor kinderen die op wat voor manier dan ook hulpbehoevend zijn.
