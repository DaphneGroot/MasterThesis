	Nepnieuws van Nationale rond chipknip
	Even leek het alsof Nationale-Nederlanden deze week met een belangwekkende nouveaut√© kwam. Trots meldde de verzekeraar in een persbericht dat tegoeden op chipknip en Chipper voortaan 'automatisch en kosteloos' zijn inbegrepen in verzekeringen die ook een dekking bevatten voor diefstal of verlies van geld. Het gaat om reis- en inboedelverzekeringen voor particulieren, en reis- en inventarisverzekeringen voor bedrijven. Volgens Nationale is die gelddekking hierdoor 'uitgebreid'.
Maar volgens Europeesche, de grootste reisverzekeraar van Nederland, is er van uitbreiding geen sprake. 'Geld is geld, zowel in munten en biljetten als op een chipknip', aldus een woordvoerder. 'Chipgeld valt dus automatisch onder onze bestaande gelddekking. Daar hoeven wij geen persberichten voor te versturen.'
Ook volgens Roelf Stutterheim, specialist in consumentenrecht aan de Universiteit van Amsterdam, introduceert Nationale iets dat er al is. Hij voorziet trouwens een probleem voor de verzekeraar. 'Niemand kan straks vertellen hoeveel geld er stond op de verloren of gestolen chipknip, want dat kun je niet zien. Ik denk dat Nationale verdacht vaak claims zal krijgen van duizend gulden, het maximale bedrag waarmee een chipknip kan worden opgeladen. En bewijs maar eens dat het minder was.'
Nep-nieuws of niet, onbedoeld draagt Nationale wel een gedeeltelijke oplossing aan voor een heel ander probleem. Zoals deze krant enkele weken geleden onthulde, zijn de algemene voorwaarden voor de chipknip nadelig voor de consument, omdat de banken daarin hun aansprakelijkheid voor diefstal, verlies en technische gebreken van de elektronische portemonnee sterk hebben beperkt.
Remedie: sluit een doorlopende reisverzekering en inboedelverzekering af, beide met gelddekking. Thuis en op reis is de chipkniphouder dan verzekerd tegen diefstal en verlies van zijn elektronische geld; hij loopt alleen nog het risico van technische mankementen.
Voor Stutterheim onderstreept deze 'oplossing' alleen maar de meer bizarre kanten van het nieuwe betaalmiddel. 'Heel gemakkelijk, dat elektronische geld, maar je moet het wel apart verzekeren', smaalt hij. 'Waar ben je dan mee bezig?'

