	Klunen maakt in Engeland een oorverdovend kabaal
	Van onze verslaggever
AMSTERDAM
Met een mengeling van verwondering en bewondering berichten de buitenlandse bladen over de 4de januari 1997 in Friesland en de euforie waarin Nederland die dag verkeerde. De Engelse kranten introduceren massaal het woord klunen in hun kolommen en vergelijken de beelden van de Elfstedentocht met de schilderijen uit de Gouden Eeuw.
Het uitvoerigst maken de Belgische kranten melding van de tocht der tochten. Het Nieuwsblad heeft op de voorpagina een foto van drie wedstrijdrijders die zich door het Friese land worstelen en voegt daar de kop 'Elfstedentocht kent geen genade' aan toe. Het lot van de Drentse toerschaatser Rudy Langen die zich één minuut te laat in Dokkum meldde, noemt de krant 'schrijnend'.
Het sportkatern wijdt vrijwel de gehele eerste pagina aan de Elfstedentocht. 'Held van Nederland wil vandaag koetjes melken', kopt Het Nieuwsblad. Met gepaste trots stelt de krant vast dat de enige Belg die aan de wedstrijd deelnam, Eric Peirs, het 'uitstekend' heeft gedaan. Hij werd 103de, terwijl slechts 112 van de 262 gestarte wedstrijdrijders de tweehonderd kilometer voltooiden.
Het Nieuwsblad ontdekte ook nog een landgenoot in het strijdgewoel voor wie de finish 'een zucht' te ver weg was om het kruisje te mogen ontvangen. 'Guido van Pestel. Om vier over middernacht meldde hij zich, uitgeput en met een bevroren oog. De Waaslander, die 14 uren op de schaatsen stond, was onderweg zijn bril kwijtgeraakt.'
Het Franse dagblad Le Monde heeft vooral oog voor de pittoreske plaatsjes die zaterdag in Friesland zichtbaar waren. Op de voorpagina prijkt een foto van een molen in een wit landschap, met in de begeleidende tekst een kort verslag van de tocht. De Franse verslaggever was voorts gefascineerd door grote hoeveelheden Berenburg en snert die werden geconsumeerd.
Libération heeft op pagina 29 een fotootje van schaatsers die onder een brug in Franeker doorgaan en voegt daaraan toe: 'Les Pays-Bas en fête', Nederland viert feest. Le Soir heeft het op de voorpagina over Le jour de gloire d'un maraîcher néerlandais, de dag van victorie voor een Nederlandse groentekweker.
Amerikaanse kranten volstaan met een kort bericht over de Elfstedentocht, a traditional skating event on frozen canals. De International Herald Tribune legt uit dat de Friese taal verwant is aan het Engels en stelt daarnaast vast dat 'klunen een oorverdovend kabaal maakt'.
De Engelse bladen verbazen zich over het feit dat in korte tijd een evenement als de Elfstedentocht georganiseerd kan worden zonder dat dat tot rellen leidt. Lof is er ook voor de wedstrijdschaatsers die nog niet in de greep zijn van het grote geld en de commercie, maar louter voor de eer strijden.
The Guardian plaatst op de voorpagina een grote foto van de schaatsers met op de achtergrond de molen van Birdaard. Volgens The Times 'kan niets de anders zo flegmatieke Nederlanders zo in vuur en vlam zetten als dit evenement over 125 mijl.'
De Duitse kwaliteitskrant Frankfurter Allgemeine concludeert dat Nederland in 'Volksfest-Stimmung' was. De winnaar is een 29-jarige Vieh- und Rosenkohlzüchter en indrukwekkend vond de verslaggever ook de eerste uren van de tocht, toen de deelnemers in het donker hun weg moesten vinden. 'Aber die vereisten Kanäle wurden zum Teil von Traktorenscheinwerfen und Fackeln erleuchtet.'
In Die Welt worden met name de dweilorkestjes en het hossen, dansen en zingen beschreven. De huldiging van henk Angenent, de winnaar, werd volgens het blad 'een tranenrijk hoogtepunt van een reusachtig nationaal volksfeest - puur patriottisme.'

