	MONTEVIDEO Een kapitaal aan contacten
	MONTEVIDEO
Een kapitaal
aan contacten
Naast de entree gaapt nog een gat, pijpen en buizen lopen plompverloren over het plafond. Ondanks dat is het nieuwe pand van het Nederlands centrum voor mediakunst Montevideo al volop in gebruik. In de studio's wordt druk gemonteerd en sinds afgelopen weekeinde de eerste tentoonstelling openging, is het gebouw ook toegankelijk voor publiek.
Twee ruime, hoge zalen van een voormalig negentiende-eeuws schoolgebouw aan de Amsterdamse Keizersgracht zijn nu beschikbaar als expositieruimte. Een enorme verbetering vergeleken met de twee benauwde nieuwbouwkamertjes aan de Spuistraat. Nu zijn groepstentoonstellingen mogelijk, zoals de openingsexpositie Animalities.
Het is ook de bedoeling mediakunstenaars uit te nodigen om een periode in het gebouw te werken. De eerste is Gary Hill. In september, als de hele verbouwing af is en het pand officieel wordt ingewijd, zal nieuw werk van hem te zien zijn.
De extra werk- en toonruimte komt zeer goed van pas. Nu de mediakunst sterk in de belangstelling staat en steeds meer musea en andere kunstinstellingen er 'iets me willen', wordt Montevideo veel ingeschakeld en geraadpleegd.
Het 'kapitaal' van Montevideo zijn de contacten met kunstenaars die de afgelopen twintig jaar zijn opgebouwd. Bill Viola en Gary Hill, de 'groten' die er voor gezorgd hebben dat mediakunst de afgelopen jaren doorbrak in de museumwereld, kwamen hier al toen nog niemand van hen had gehoord. Nu ze wereldberoemd zijn en musea vechten om hun werk, zijn zij nog altijd kind aan huis bij het Nederlands Centrum voor mediakunst.
Montevideo heeft ook werk van hen (en vele anderen) in permanente bruikleen. Animalities bevat bijvoorbeeld een video van Viola uit 1986, die het centrum al jarenlang in de collectie heeft. I Do Not Know What It Is I Am Like is een wat belerende, anderhalf uur durende video over de verhouding van de mens tot de natuur. Vele prachtige close-ups van dieren en 'natuurvolken' passeren in slow-motion de revue. We zien Viola zelf als langharige amateur-wetenschapper, en talloze verwijzingen naar stillevens en andere motieven uit de kunstgeschiedenis. De beelden zijn, zoals altijd bij Viola, schitterend gefilmd maar door het afgezaagde thema van deze film, het dierlijke in de mens en het menselijke in het dier, worden het slechts af en toe metaforen die voor zichzelf spreken.
Een aantal andere kunstenaars behandelt het thema 'animalities' op een meer verrassende manier. Zoals Liselot IJzendoorn, net van de AKI, die een prachtige video maakte waarop niets anders te zien is dan de subtiele, hypnotiserende bewegingen van het hoofd van een paard. Of Ivo van Stiphout, die
speakers in de gang hing met geluiden van met uitsterving bedreigde dieren. Als het rustig is, houden ze zich stil, maar zodra je langsloopt, roepen je ze toe.
Ineke Schwartz
'Animalities', t/m 31 mei in Montevideo, Keizersgracht 264, Amsterdam, open dinsdag t/m zaterdag 12-17.00 uur.

Foto
	Still uit de video 'I Do Not Know What It Is I Am Like' (1968) van Bill Viola.

