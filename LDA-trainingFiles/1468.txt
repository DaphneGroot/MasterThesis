	Duizend banen weg bij papierdivisie KNP BT
	Van onze verslaggever
AMSTERDAM
KNP BT zet het mes in de slecht draaiende papierdivisie KNP Leykam. De papierfabrikant met vestigingen in Nederland, Oostenrijk en België, schrapt in de komende jaren 1000 van de 4600 arbeidsplaatsen. De sanering, die een besparing moet opleveren van 100 miljoen gulden, gaat onvermijdelijk gepaard met gedwongen ontslagen.

KNP Leykam draaide het afgelopen jaar met verlies na een forse winst in 1995. Volgens een woordvoerder van KNP BT is het de bedoeling dat de papierdivisie uiterlijk in 1998 weer met winst draait. KNP BT is sinds de overname van Leykam in 1993 voor 92 procent eigenaar van KNP Leykam.
Bij de duizend te schrappen arbeidsplaatsen zitten 350 Nederlandse banen. Bij de fabriek in Maastricht gaan 200 banen verloren. Daarnaast moeten ook service-onderdelen 95 banen inleveren. Ook die zitten voor het grootste deel in Maastricht. De operatie gaat in de fabriek in Nijmegen 60 banen kosten. In het Belgische Lanaken wordt het aantal arbeidsplaatsen met 110 teruggebracht.
Maar de grootste klap valt in Oostenrijk. De sanering gaat in de fabriek in Gratkorn bij Graz gepaard met het verlies van 500 banen. In die grote vestiging van KNP Leykam worden vier oude papiermachines buiten gebruik gesteld en vervangen door een moderne machine.
KNP Leykam legt de laatste hand aan een investeringsprogramma van 1,2 miljard gulden. Ongeveer een miljard van dat bedrag is gebruikt voor de modernisering van Gratkorn. Met de nieuwe machine kan het bedrijf meer en kwalitatief beter papier maken met minder mensen.
Door de omvangrijke investeringen is KNP Leykam volgens de woordvoerder van KNP BT de meest efficiënte papierproducent van Europa. 'Maar de kosten moeten structureel verder omlaag. Het is een slecht jaar geweest voor de papierindustrie en als we niets doen, komen we op een enorme achterstand ten opzichte van de conurrentie.'
KNP Leykam is specialist in houtvrij gestreken papier. KNP BT besloot vorig jaar op zoek te gaan naar een strategische partner voor KNP Leykam. KNP BT denkt dat dit nodig is, omdat de schaalvergroting en de concentratie in de papierindustrie steeds heviger vormen aannemen. Het concern sluit een minderheidsbelang in een beoogd nieuw samenwerkingsverband niet uit.
De nu aangekondigde sanering heeft volgens de woordvoerder niets te maken met de zoektocht naar een geschikte partner. 'Ook al zouden we geen partner vinden, dan zouden deze maatregelen toch noodzakelijk zijn.' Volgens de zegsman van het moederconcern zijn de kostenverminderingen vooral nodig om de rentabiliteit blijvend te verbeteren.
KNP BT is niet alleen actief in de papiersector. Het concern heeft ook grote belangen in de verpakkingsindustrie en de distributie van kantoorartikelen en grafische materialen. Deze activiteiten draaien met winst.
Over de eerste negen maanden van vorig jaar haalde KNP BT een magere winst van 38 miljoen gulden, 78 miljoen minder dan in dezelfde periode van 1995. De resultaten over het hele vorige jaar worden over drie weken bekend gemaakt.
Ook de verpakkingsdivisie van KNP BT wordt gesaneerd. Vorige week verkocht het concern de productie van kunststof verpakkingen - een onderdeel met een omzet van een miljard gulden en drieduizend medewerkers in elf landen - aan het Amerikaanse concern Tenneco Packaging. KNP BT produceert daardoor alleen nog kartonnen verpakkingen. Dit onderdeel heeft een omzet van 2,7 miljard en 7600 medewerkers in zeven Europese landen.
De directie van KNP BT Massief Karton en de vakbonden zijn het woensdag in grote lijnen eens geworden over het schrappen van banen in de kartonindustrie in het noorden van het land. Ook over de hoofdlijnen van de cao zijn partijen het vrijwel eens.
Hoewel gedwongen ontslagen niet zijn uitgesloten, is een aantal maatregelen afgesproken dat zoveel mogelijk leed moet voorkomen. Zo krijgen mensen die zelf ontslag nemen een premie. Voor anderen bestaat de mogelijkheid van herplaatsing binnen het bedrijf via een 'mobiliteitscentrum'.
Eerder maakte KNP BT het voornemen bekend nog eens 120 arbeidsplaatsen te schrappen in de noordelijke kartonbedrijven. Nu werken er bij die bedrijven nog 1090 mensen.
In 1996 is het bedrijf, met vestigingen in Coevorden, Hoogezand, Sappemeer, Nieuweschans, Oude Pekela en Stadskanaal al met honderd arbeidsplaatsen ingekrompen. Dat is zonder gedwongen ontslagen gebeurd. De vestiging in Oude Pekela gaat dicht. Het bedrijf verdeelt de ongeveer 45 werknemers over de andere vestigingen.
Bonden en directie zijn het ook over de cao vrijwel eens. Voor de komende cao van 1 april dit jaar tot 1 april volgend jaar is een loonsverhoging voorgesteld van 2,5 procent. Op 4 februari verwachten partijen de besprekingen over loonsverhogingen af te ronden.

