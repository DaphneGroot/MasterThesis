	DE VLEESHAL Smakelijk geel, ijl als berglucht
	Smakelijk geel,
ijl als berglucht
Job Koelewijn bedekte er de vloer met spaghetti, Honor d'O liet er een labyrint uit het plafond verschijnen en Jens Haaning installeerde er een compleet Turks naaiatelier. Sinds het aantreden van directeur Lex ter Braak is de Vleeshal in Middelburg een expositieruimte geworden voor hedendaagse kunstenaars die niet met traditionele kunstenaarsmaterialen werken, zoals verf, linnen, marmer of hout. Hier worden 'installaties' getoond met voedsel, insecten, baksteen en touw. Hier kun je op een hyperrealistische kopie van de werkelijkheid stuiten of op vliegende video- en computerbeelden. Hier hoeft het kunstwerk niet per se 'af' of 'autonoom' te zijn.
Daarom is het opmerkelijk dat de hal nu plaats biedt aan vijf traditoneel tweedimensionale werken. Robert Zandvliet (1970) schilderde ze, op groot formaat. In de gotische ruimte van de Vleeshal trok Zandvliet een hagelwit mausoleum op, een witte doos met twee toegangen, en met drie schilderijen binnen en twee buiten.
Een bushokje, een eierdoos, een achteruitkijkspiegel en soms ook een beeldbuis schilderde Zandvliet toen hij in 1994 de basisprijs van de Prix de Rome kreeg. Laureaat in de categorie 'schilderen' was Ed Gebski, maar in de wandelgangen gonsde het: het chte schilderkunstige talent was Robert Zandvliet. Vanaf dat moment ging het hem voor de wind. Witte de With in Rotterdam stelde zijn werk ten toon, het Stedelijk Museum in Amsterdam kocht werk van hem aan. Vorig jaar wijdde het Dordrechts Museum een bescheiden, maar goedverzorgde expositie aan hem.
Op de schilderijen in de Vleeshal gaat het, net als in zijn 'oudere' werk, om geconcentreerd kijken en zien. Alleen wordt de toeschouwer nu niet - via een spiegel of een raam - een blik op de buitenwereld geboden. Dit is een hermetische wereld, ook al beslaat ze de film, de televisie en de bioscoop. Vanuit een kader - dat van een fototoestel, het film- of televisiescherm - kijken we naar een beeld dat net verdwenen is, nog beginnen moet of op het punt staat geconcipieerd te worden. Daar geven de schilderijen geen antwoord op.
Toch schuilt in deze raadselachtigheid niet het talent van Zandvliet. Het is de manier waar¢p hij schildert. Rul en met souplesse, horizontale banen lichtgeel, oranje, zwart, bruin en wit. Van een afstand zijn de banen en vlakken duidelijk van elkaar onderscheiden. Van dichtbij gaat de verf dansen.
Een smakelijke laag citroengeel blijkt zo ijl als berglucht en is bezaaid met lichte stippels en stukjes doorkijkwit. Wat van een afstand oogt als een ferme streek oranje, met brede hand geschilderd, laat bij nadering talloos veel kwastharen zien die over een groene of blauwe ondergrond schuren.
Zandvliet plukt een detail uit de werkelijkheid en condenseert dat tot n enkel, haast abstract beeld. Zo'n beeld ziet er bevroren uit, maar blijft bewegen op je netvlies.
Lucette ter Borg
Het witte doek. Schilderijen van Robert Zandvliet, t/m 2 maart in de Vleeshal, Markt, Middelburg. Di t/m zo 13-17u. Frank Reijnders houdt er op 23 febr. een lezing over Zandvliet.

Foto
	Robert Zandvliet, Zonder titel, 1997. FOTO NORBERT VOSKENS

