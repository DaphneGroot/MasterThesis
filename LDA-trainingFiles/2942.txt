	Bij Amersfoort wordt niet in opties betaald
	Van onze medewerker
Ted van der Meer
 AMERSFOORT
Wie het over club-badminton heeft, denkt in eerste instantie aan Duinwijck, Velo, Den Bosch of Nuenen. Maar plotseling is er een nieuwe naam op de markt verschenen: BC Amersfoort. Nieuw in de eredivisie met meteen al een team dat, volgens de concurrentie, weleens kampioen van Nederland zou kunnen worden.
Hoofdtrainer Fred van Wankum vindt dat 'volstrekte onzin'. 'Natuurlijk is het voor de andere teams wel handig om ons in die favorietenrol te drukken. Dan kunnen ze zichzelf wat verstoppen. En we hebben ook best een aardige ploeg. Maar de onderlinge verschillen tussen de spelers zijn nog te groot. Kampioen van Nederland word je met een uitgebalanceerd team.'
Er is nog veel meer dat een kampioenschap in de weg staat, meent Van Wankum. 'De club vindt het verschrikkelijk spannend, en er gaan ook echt leuke dingen gebeuren, maar de club heeft geen enkele eredivisie-ervaring. Ik zelf ook niet. We zullen ongetwijfeld tegenvallers meemaken en klappen krijgen. Als we dit jaar de play-offs halen, ben ik al dik tevreden.'
Feit is dat de club met de offici출le naam Direct Invest/BC Amersfoort in no-time een sterke equipe bij elkaar heeft gesprokkeld. Kopman is Dicky Palyama. De 19-jarige Goudanaar mepte zondag alle spelers tijdens het traditionele toernooi in Hoensbroek van de baan. 'Als Dicky met iets mindere spelers traint, heeft hij aan de overkant van het net twee sparring-partners nodig. Zo snel is-ie', zegt Van Wankum vol bewondering over zijn 'eerste heer'.
Ook een echte puntenmaker is Ian Sullivan. De 19-jarige Engelsman was als junior een topper in alle spel-onderdelen, maar inmiddels heeft hij zich gespecialiseerd in mannendubbel en mix. Amersfoort-manager Wim Top: 'Waarschijnlijk wil de Engelse bondscoach dat hij bij ons alleen maar dubbelt. Maar hij draait ook voor een enkelspel zijn hand niet om.'
Met Carolien Glebbeek (24, ex-Duinwijck) en Lotte Jonathans (20, ex-Nuenen) heeft Amersfoort nog twee sterke troeven in handen. De onbalans ontstaat doordat de formatie van Van Wankum naast de echte topspelers ook de 'amateurs' Annelies de Wit-Bos, Barry Hoksbergen, Wienman Philips en Richard Hagenaar in de ploeg heeft. 'Het verschil', zegt Van Wankum, 'is zestien uur training in de week. De top traint zo'n twintig uur, de anderen misschien een uur of vier.'
Het team had veel sterker kunnen zijn, betoogt manager Tops, als er maar niet zo veel 'onfatsoen en onprofessionalisme' was in het badminton. 'We hadden met diverse spelers mondelinge overeenkomsten. Maar die haakten af toen ze betere aanbiedingen kregen.'
Opmerkelijk is de rol van sponsor Jaap van de Kolk, over wie bij de concurrende clubs het hardnekkige gerucht de ronde doet dat de effectenhandelaar uit Voorthuizen de spelers in opties zou uitbetalen. Lachend: 'Dat is volstrekte onzin. Enkele spelers hebben twee contracten, een met de club en een met ons bedrijf. Er wordt gewoon in guldens afgerekend.' Van de Kolk heeft al jarenlang banden met de club, omdat zijn dochter in team 2 uitkomt. 'Ik ben niet iemand die even een zak geld achterlaat. Zakelijk heeft de badmintonsport zeker mogelijkheden, maar het moet wel wat beter worden aangepakt dan in het verleden is gebeurd.'
Het wordt voor BC Amersfoort een cruciaal jaar. Vrijwel zeker komt er volgend jaar een Topliga met slechts zes clubs. Dat betekent dat twee teams rechtstreeks degraderen en ook de nummer zes loopt dat risico. Het sponsorcontract beloopt drie jaar onder voorwaarde dat de ploeg zich handhaaft. Volgens trainer Van Wankum ligt dat in de lijn der verwachtingen, maar er kunnen onverwachte dingen gebeuren. 'Deze competitie kan weleens worden beslist woden door het uitzendbeleid van de bond. Als van een team 축축n speler naar het buitenland gaat, wordt de betreffende competitiewedstrijd niet uitgesteld. Dat kan tot rare uitslagen leiden.'
Voor Amersfoort kan dit systeem trouwens weleens een voordeel zijn, aangezien Palyama en Glebbeek tot de vrij vaste 'uitzendkrachten' behoren. En waarschijnlijk geldt de regel ook als de Engelsman Sullivan door zijn bond op pad wordt gestuurd.
Over de Topliga wordt al maandenlang gesteggeld. Op nationaal bestuursniveau zijn er vooral over de communicatie al veel harde woorden gevallen. Inmiddels lijken de districten geneigd het licht op groen te zetten. Dit wordt waarschijnlijk tijdens een extra bondsvergadering op 11 oktober bevestigd. De wedstrijden van de Topliga gaan zich waarschijnlijk op dinsdag afspelen. Het worden kortere duels van vijf partijen.
'Het is essentieel dat die Topliga er komt. Daardoor wordt het allemaal veel interessanter voor publiek en media', meent manager Top. En sponsor Van de Kolk, zelf een voormalig A- speler: 'De competitie heeft een geringe uitstraling. Het moet allemaal veel voortvarender en commerci출ler worden aangepakt. Er moeten zakenmensen op de Topliga worden gezet om sponsorgelden binnen te halen. De zaak moet professioneel worden georganiseerd.
'Alleen dan kun je zes sterke teams een mooie competitie neerzetten. Historisch wil de bond altijd een dikke vinger in de pap houden, maar dat mag hier niet gebeuren. De Topliga moet op eigen benen komen te staan.'

