	Regering Algerije dreigt media met publicatieverbod
	Reuter
PARIJS
De Algerijnse regering verhoogt de druk op de onafhankelijke media in het land om niet of slechts terughoudend te berichten over de jongste golf van politiek geweld in het land. De media moeten geen bijdragen leveren aan de 'terroristische propaganda', verklaarde de regering van president Zeroual dit weekeinde.
Kort hiervoor berichtte het dagblad Le Matin dat moslim-extremisten weer massale slachtingen hebben aangericht in enkele gehuchten ten zuiden van Algiers. Hier zouden zaterdag in totaal 59 dorpelingen zijn vermoord.
Het ministerie van Binnenlandse Zaken beschuldigt de media ervan het dodental als gevolg van het Ramadan-offensief van de moslimrebellen op te blazen. 'De staat zal deze afwijkingen van de waarheid niet langer toestaan', aldus een verklaring van het departement, uitgegeven door het staatspersagentschap APS.
Volgens Le Matin zijn er sinds het begin van de Ramadan, op 10 januari, meer dan 250 burgers gedood door moslim-extremisten. In de hoofdstad Algiers ontploften bommen en op het platteland werden complete families gekeeld, inclusief pasgeboren baby's.
In het vijf jaar oude conflict werden vele Algerijnse dagbladen door de overheid gedwongen de persen stil te zetten nadat ze hadden bericht over politiek geweld. Soms mocht een krant een half jaar niet verschijnen.

