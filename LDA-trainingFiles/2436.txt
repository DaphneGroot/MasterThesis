	Para-tbc bij dieren mogelijk oorzaak van ongeneeslijke darmkwaal bij mensen Nieuwe dierziekte bedreigt rundveehouderij Crohn en para-tbc 
	Van onze verslaggever
Gerard Reijn
 AMSTERDAM
De veehouderij is nog niet bekomen van BSE en varkenspest of er is weer een nieuwe dierziekte om bang van te worden: de para-tbc. De aanwijzingen stapelen zich op dat deze ziekte een van de oorzaken kan zijn van een ongeneeslijke darmziekte bij mensen, de ziekte van Crohn. In stilte bereidt de landbouwsector een campagne voor ter uitroeiing van de para-tbc binnen tien jaar.
Para-tbc heerst op naar schatting 20 procent van de rundveehouderijen in Nederland. De schade op die bedrijven als gevolg van de ziekte wordt geschat op 45 miljoen gulden per jaar. Bij geitenhouderijen zou het nog erger zijn: 90 procent van de bedrijven is besmet, schat bacterioloog Douwe Bakker van het overheidslaboratorium ID-DLO.
Met para-tbc besmette dieren hebben dezelfde symptomen als mensen die leiden aan de ziekte van Crohn: diarree, gewichtsverlies en koorts. Bij vaststelling van de ziekte worden de dieren geslacht.
Sinds enkele jaren staat vast dat de bacterie die para-tbc veroorzaakt, ook voorkomt in de darmen van Crohn-patinten. Volgens Chris Mulder, maag-darm-leverarts in het Rijnstate Ziekenhuis in Nijmegen, is dat vaak genoeg aangetoond om een verband te vermoeden. 'Bewezen is het niet. Het ministerie van Landbouw zegt dat wij maar moeten bewijzen dat er een verband is. Maar ik zeg: je moet keihard kunnen bewijzen dat er niets aan de hand is, en dat kunnen zij niet. Die gekke-koeienziekte heeft ons met de neus op de feiten gedrukt. Daarvan zeiden ze ook heel lang dat er niets was bewezen.'
Sommige wetenschappers waarschuwen tegen het drinken van melk en het eten van vlees van besmette dieren, tot nu toe vergeefs. Zieke dieren worden geslacht, en als het vlees nog goed genoeg is, wordt het vlees ook voor menselijke consumptie gebruikt. Zo niet, dan vullen ze de hondenvoerbak.
Vorig jaar is in alle stilte onder leiding van de Gezondheidsdienst voor Dieren een werkgroep ingesteld die voor para-tbc een bestrijdingsplan moet opstellen. Maar volgens Koos Verhoeff, die bij de Gezondheidsdienst voor Dieren het onderzoek cordineert, is de aanleiding niet het mogelijke verband met de ziekte van Crohn. 'Dat verband is al sinds 1913 in discussie', relativeert hij, maar hij geeft toe dat wel aannemelijk is gemaakt dat bij beide ziektes n en dezelfde bacterie 'een rol' speelt.
In de jaren zeventig is al eens geprobeerd para-tbc uit te roeien. Die campagne kostte tientallen miljoenen guldens, maar leverde met name door gebrekkige diagnosemethodes niets op. De reden om het nog eens te proberen, legt Verhoeff uit, is dat nu betere methodes voorhanden zijn.
Het opsporen van para-tbc wordt gehinderd door twee grote problemen. De incubatietijd is erg lang. De dieren lopen de ziekte op in de eerste zes maanden van hun bestaan; daarna zijn ze immuun. Maar de kwaal openbaart zich vaak pas in hun vierde of vijfde levensjaar, soms nog later. Al die tijd dragen ze de bacterie bij zich en vormen ze een potentile bron van besmetting.
Het andere probleem is dat de bacterie extreem langzaam groeit. De enige betrouwbare methode om hem te vinden, is een kweekje van een mestmonster, maar dat duurt zes maanden.
En keer testen is niet voldoende; het onderzoek moet zeker twee keer herhaald worden. Voor een boer kost zo'n onderzoek voor al zijn dieren al gauw tienduizend gulden.
Het ministerie van Landbouw heeft onlangs bij het ID-DLO vier wetenschappers extra ingezet om betrouwbaardere en snellere diagnosemethodes te ontwikkelen. Want als grootschalig kweektests met mest moeten worden gedaan, ontstaat er volgens DLO'er Bakker een capaciteitsprobleem. 'Ponden stront' per boerderij moeten een half jaar op 37' Celsius worden gehouden. Een complete fabriek zou hiervoor nodig zijn.
Vanwege de kosten voor de boer denkt Verhoeff dat bestrijding op basis van vrijwilligheid geen succes kan hebben. 'We willen die ziekte uitroeien. Als het op basis van vrijwilligheid gaat, kan de kwaal alleen worden teruggedrongen.'
Jan Cees Vogelaar, voorman van de Nederlandse melkveehouders, claimt het initiatief: 'Ik ben zelf een van de motoren van die campagne. De wetenschappers hakketakken nog over het verband tussen Crohn en para-tbc, maar wij willen maatregelen.' Vogelaar erkent dat de economische schade zijn belangrijkste motief is. 'Wij zijn wel de eersten in de wereld die zo'n campagne opzetten, terwijl de besmettingsgraad bij ons niet eens zo hoog is.' Hij vindt het wel aantrekkelijk voor zijn sector om eens goed voor de dag te komen.
Vogelaar zegt dat zijn boerenorganisatie LTO samen met de zuivelindustrie het initiatief heeft genomen tot het schrijven van een bestrijdingsplan. 'In 1998 moet het in werking gaan, op basis van vrijwilligheid. In 1999 moet deelname verplicht worden. Bijvoorbeeld: dan zal het boeren bij wie para-tbc voorkomt, verboden worden om nog levend vee te verkopen.'
Vogelaar vindt dat het ministerie van Landbouw moet bijdragen in de kosten, maar noemt nog geen bedragen. Verhoeff schat de kosten van een campagne op 150 miljoen, uitgesmeerd over tien jaar.
De bestrijding is de afgelopen maanden in alle stilte van start gegaan met de vorming van een groep para-tbc-vrije bedrijven. Met behulp van een nieuwe, betrekkelijk goedkope bloedtest is een voorselectie gemaakt van bedrijven die 'minder verdacht' zijn. Om vervolgens de status 'vrij van para-tbc' te krijgen, moeten die bedrijven alsnog enkele keren een dure mestkweek laten maken.
Om kalveren op besmette bedrijven te vrijwaren van de ziekte moeten ze in een brandschone omgeving worden geboren, en mogen ze niet in aanraking komen met de volwassen dieren, hun mest of hun melk. Ze moeten zeker een half jaar gescheiden blijven van de volwassen dieren en gevoerd worden met veilige biest of kalvervoer. Zonder de selectie van een groep gegarandeerd para-tbc-vrije bedrijven maakt de uitroeiingspoging geen schijn van kans, betoogt Verhoeff.

