	Voorgeur
	HELDERZIENDEN bij de vleet. Zo heb ik een tante die helderziende is. Ik pest haar wel eens: 'Tante Theresia, kijk even in de krant van maandag voor de uitslagen, dan win ik de voetbalpool.' Maar tante zegt dat helderzienden dat niet mogen. Weliswaar is de helderziendheid zo oud als Oedipus en was er toen nog geen voetbal, maar tante helpt me niet.
Wel voorspelt ze me dat De Beurs zal stijgen. Ja, De Beurs stijgt voortdurend omdat iedereen die helderziendheid of een helderziende tante heeft, blijft kopen, tot De Beurs op een dag in elkaar zakt, dan springen een paar bankiers uit de ramen en begint De Portemonnee weer te stijgen. Tegen elke aandeelkoper staat een aandeelverkoper, dus de totale winst is altijd nul.
Veel bijzonderder is een tante van me die niet in de toekomst kan zien, maar in de toekomst kan ruiken. Toen ik klein was, zei die tante Antonia: 'Maaike, ga even naar de wc', en dan ging ik niet, en dan liet ik een scheetje, en dan had ze het weer goed voorspeld. Van haar begreep ik hoe frustrerend die heldere blikken en neusgaten zijn, want er gebeurt toch wat je voorspelde dat er zou gebeuren.
U zult wel niet geloven dat ik ook nog een tante Bep Ordewijk heb, die gezegend is met de kunst van de voorhorendheid: zij hoort alles wat wij pas later horen. Maar het is toch zo, en als u 'nee' roept, dan had zij dat al gehoord.
Laatst was ik jarig en ik zat met die drie tantes rond de taart. Ik was razend want mijn nieuwe vriend liet niets van zich horen terwijl hij wist dat ik jarig was. De tantetjes kletsten, ik raasde, en toen gebeurde het.
Tante Theresia sloeg de handen voor haar ogen. Tante Antonia kneep haar neusje dicht. Tante Bep klemde de handen over haar oren. De deur zwaaide open.
Mijn vriend kwam binnen.

