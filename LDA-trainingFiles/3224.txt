	Het Franse onbehagen over Europa
	HOE GROOT IS Frankrijk eigenlijk? Je bent er in twaalf uur met de auto doorheen, en dan hoef je niet eens een overtreding te maken, zegt een cynicus in La France va-t-elle disparatre? (Zal Frankrijk verdwijnen?). 'De zeshoek (Frankrijk) is qua oppervlakte veruit het grootste land van Europa (bijna tweemaal zo groot als Itali of Groot-Brittanni, groter dan het verenigde Duitsland)', merkt de auteur zelf op. Die auteur, Jean-Claude Barreau, is alles behalve een cynicus.
De figuurlijke grootheid van Frankrijk wordt zijn kinderen met de paplepel ingegoten. Maar ook de letterlijke grootheid, lengte en breedte, vormt een aanhoudende bron van inspiratie voor krant, boek en blad. Libration publiceert graag kaartjes waarop verschillen tussen delen van Frankrijk worden uitgedrukt in millimeters krantenpapier. Lyon bijvoorbeeld is dankzij de TGV in tijd gemeten veel dichter bij Parijs komen te liggen dan Straatsburg, terwijl de feitelijke afstand van beide steden tot de metropool ongeveer vijfhonderd kilometer bedraagt. Dat idee levert een kaart van Frankrijk op die in het midden in elkaar is geperst en aan de randen uit elkaar is getrokken.
Zo kun je kaartjes fabriceren waarin relatieve bevolkingsdichtheid, werkloosheid of - waarom niet - mate van patriottisme wordt uitgedrukt in een opgeblazen of ineengeschrompeld gebied. Vermoedelijk zou op een Europese kaart waarop de mate van patriottisme zou worden vormgegeven, Frankrijk niet alleen 'veruit het grootste land van Europa' zijn, maar de andere landen bij elkaar opslokken, ongeveer zoals in de dagen van Napoleon.
De vraag klinkt alsof zij teruggaat op Montesquieu, maar daar hoeft ze niet noodzakelijk slechter van te worden: zou er verband bestaan tussen de feitelijke omvang van een land en de psychologische gesteldheid van zijn bewoners - het gevoel kortom in een groot, en als gevolg daarvan ook in een groots land te wonen? Voor Barreau, directeur van het Institut National d'tudes Dmographiques, voormalig adviseur van minister Debr van Binnenlandse Zaken inzake immigratiekwesties, bestaat er weinig twijfel. 'Het Franse mirakel' en 'de Franse uitzonderlijkheid' vormen allebei standaardbegrippen om het bijzondere van het vaderland uit te drukken, en nog schieten ze voor hem tekort. Frankrijk is het land dat 'de kinine uitvond en de aspirine, de microbe ontdekte en het vaccin, waar het eerste vliegtuig opsteeg en de eerste foto werd genomen, de eerste film werd gedraaid, de chipkaart werd uitgevonden en het aidsvirus werd ontdekt.'
Zijn loftuitingen doen een Nederlander ongemakkelijk op zijn stoel schuiven. Maar het zou jammer zijn het boek om die reden links te laten liggen, want ondanks de wat bombastische penvoering roert Barreau wel een serieuze kwestie aan.
Frankrijk, kind van de Revolutie en van De Gaulle, wordt rechtstreeks in zijn voortbestaan bedreigd, aldus Barreau. Naties hebben niet het eeuwige leven, kijk naar de Sovjet-Unie of naar het Veneti van de zeventiende eeuw. En Frankrijk staat voor een crisis in de antieke Griekse zin van het woord, 'het moment van sterven of overleven'.
Frankrijk wordt bedreigd, meer dan bijvoorbeeld Nederland of Duitsland, en het verslindende monster heet Europa. Waarom meer bedreigd? Duitsland en Nederland hebben toch ook met Europa van doen? Omdat Frankrijk, anders dan de meeste andere Europese landen, niet uit n volk bestaat, n stam met een lange gemeenschappelijke geschiedenis. Frankrijk is een amalgaam van Bretonnen in het westen, Vlamingen in het noorden, Basken in het zuidwesten en Catalanen in het zuidoosten, Savoyards in de Alpen en Elzassers tegen de Rijn.
Tel bij deze 'samenvatting van Europa' tussen de Noordzee en de Middellandse Zee, 'tussen Oc en Ol', nog de golven van immigranten die het land sinds de vorige eeuw heeft opgenomen (Belgen, Polen, Italianen, Algerijnen), en er ontstaat een melting pot die zijn assimilerende werk uitsluitend kan doen bij de gratie van een krachtige staat.
De Franse staat draagt de eenheid uit. De staat draagt de cultuur, bijvoorbeeld door een lange traditie van mecenaat waarvan de Grands Travaux van Mitterrand het voorlopige sluitstuk vormen. De staat droeg tot voor kort de economie. De staat bezat in het leger en bezit in het onderwijs twee krachtige assimilatiemotoren. Tot in de uithoeken van Frankrijk wordt nog steeds in hoge mate in alle klassen op hetzelfde moment dezelfde bladzij omgeslagen, ongeacht of de helft van de klas uit Bosni, uit de Prigord of uit Algiers afkomstig is. 'Immigreren is veranderen van geschiedenis, hun geschiedenis wordt die van Jeanne d'Arc en Valmy.'
Kortom, de legitimiteit van de Franse natie werd en wordt nog steeds uitgedrukt in de soevereine staat.
De kernvraag van Barreau: 'Kan de Franse natie de staat overleven?' Hij is niet de enige die als antwoord 'nee' geeft. Sinds enige tijd bestaat in de politiek een opmerkelijke coalitie tussen ouderwetse gaullisten die hangen aan de Gloire en de Force de Frappe (Pasqua, Sguin), en 'linkse nationalisten' als de voormalige minister van Defensie Chevnement, die niets zien in de tucht van de markt als enig reguleringsmechanisme. Gezamenlijk weigeren ze de grootheid van Frankrijk - vrijheid, gelijkheid, broederschap - in te ruilen voor de onheldere ambtelijke nikserigheid van 'Maastricht'.
Barreau stoort zich niet eens zozeer aan het democratisch tekort van 'Maastricht', waarop de Nederlandse Europa-scepsis zich over het algemeen concentreert. In zijn ogen ontbreekt het de Europese Unie aan affectieve aantrekkingskracht - het kortst samengevat in de vraag: welke soldaat wil er sterven voor de Europese Commissie? Erger nog is dat het Verdrag van Maastricht een ideologie belichaamt die rechtstreeks gericht is tegen de soevereine staat. Bijvoorbeeld in de vorm van het Europese Hof, dat de nationale wetgeving kan overstemmen.
Het kan nog slechter. Gemeenten, regio's, 'stammen' worden gestimuleerd de nationale instituties te passeren en direct naar Brussel te gaan om hun nood te klagen respectievelijk subsidie aan te vragen. Voor Nederland is die gang van zaken een wassen neus, omdat het regionalisme er weinig voorstelt. De Raad van Europa belegde in 1992 een 'conventie over nationale minderheden', waarin - vierkant tegen de jakobijnse Franse traditie - de 'stammen' bijna grondwettelijke rechten kregen.
Frankrijk, altijd tot de tanden gewapend wanneer de multiculturele samenleving in de vorm van hoofddoekjes of anderszins de kop opsteekt, is nu al zover afgezakt dat burgers in de buurt van Rennes bij Brussel hebben aangeklopt voor subsidie van onderwijs in het Bretons, terwijl ze in die buurt nooit Bretons hebben gesproken. 'De ellende van Maastricht is dat de naties vermoord worden, zonder dat er iets krachtigs voor in de plaats komt.'
Is er nog hoop? Ook het antwoord van Barreau valt in Frankrijk vaker te vernemen: de hele zaak weer terugdraaien, weg met de decentralisatie en de franc loskoppelen van de mark. De nationale trots moet terugkeren. 'Jacques Chirac zou kunnen zeggen: ik heb loyaal geprobeerd het Verdrag van Maastricht uit te voeren, de convergentiecriteria, de gezamenlijke munt, maar het werkt niet. Het volk wil het niet, derhalve moet ik mijn consequenties trekken...'
Mij lijkt het gezamenlijk inzetten van de Marseillaise een ietwat eenvoudige oplossing. Wat niet wegneemt dat Barreau het Franse onbehagen scherp heeft geanalyseerd. Een schrale troost zou kunnen zijn dat dezer dagen niet alleen in Frankrijk, maar ook in Duitsland, Belgi, Spanje en Itali wordt gestaakt en betoogd, tegen de ontslagen en bezuinigingen van vandaag, tegen de schaduwen van het Europa van morgen.
Martin Sommer
Jean-Claude Barreau: La France
va-t-elle disparatre?
Grasset, import Nilsson & Lamm;
198 pagina's;  47,15.
ISBN 2 246 54181 6.

Foto
	Les Buttes des Chaumons, Parijs. FOTO WIM RUIGROK - DE VOLKSKRANT

