Antenne (insect).
De antennes zijn bij insecten de twee gelede voelsprieten die vanaf de kop boven of tussen de ogen ontspringen.
De basisgeleding heet "scapus", de tweede "pedicel" en de rest vormt het "flagellum".
Het aantal geledingen wisselt met de aard van het insect. De sprieten kunnen zintuigen van velerlei aard bevatten: zowel reuk-, smaak- als tastzin of gehoor komen veel voor. Antennes zijn vaak behaard (veel zintuigen hebben ook een haarvorm). De vorm, kleur, beharing en het aantal geledingen van de antennes zijn belangrijke hulpmiddelen bij het determineren van veel soorten insecten.
De antennes moeten niet worden verward met de kaak- en liptasters of palpen, kleine gelede aanhangsels van de monddelen.
