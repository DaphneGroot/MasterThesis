	Een bijna vergeten liberale stroming
	DE GESCHIEDENIS van het politieke denken staat in Nederland minder in de belangstelling dan elders, bijvoorbeeld in Engeland. Heeft het Nederlandse politieke denken trouwens niet verdacht veel weg van een mistig polderlandschap? Vlak, saai en eentonig ligt het daar, rechthoekig verkaveld door sloten en slootjes, bedekt door grauwe wolkensluiers.
Toch blijkt er ook in Nederland goed en oorspronkelijk over historische aspecten van het politieke denken te kunnen worden geschreven. De Amsterdamse politicoloog Stefan Dudink toont dat aan met zijn proefschrift Deugdzaam liberalisme - Sociaal-liberalisme in Nederland 1870-1901.
Wie had gedacht dat het brave, deugdzame liberalisme van een eeuw geleden zo'n boeiende leesstof zou bieden. Voorzover dit liberalisme in de geschiedschrijving al aan bod is gekomen, is het toch nooit beschouwd als een stroming met een eigen karakter. Het zag zich integendeel afgedaan als een kleur- en geurloos geval, als een gepasseerd tussenstation op de weg naar de hedendaagse verzorgingsstaat.
Als vertrekpunt fungeerde in deze beeldvorming de 'nachtwakerstaat' van de oud-liberalen. Zij koesterden een fundamentele afkeer van overheidsingrijpen en een even fundamenteel vertrouwen in de heilzame maatschappelijke werking van het individuele eigenbelang. Overeenkomstig deze opvatting bestond het belangrijkste maatschappelijke vraagstuk uit overwegend politiek-staatkundige kwesties.
Dat was in de tijd van Thorbecke rond het midden van de negentiende eeuw metterdaad ook het geval. Alles draaide toen om het politiek-staatkundig garanderen van de burgerlijke vrijheid door middel van algemeen stemrecht.
Dudink toont het eenzijdige van deze voorstelling van zaken aan. Ze geeft een karikaturaal beeld van het denken van de oud-liberalen, die helemaal niet zo eenzijdig waren gefixeerd op het denkbeeld van de individuele vrijheid. Als nazaten van de Franse Revolutie waren zij zich bewust van de paradoxen en tegenstellingen die eigen waren aan de revolutionaire leus van vrijheid, gelijkheid en broederschap.
Dat waren geen gelijkwaardige idealen, die zonder meer op n noemer konden worden verenigd. Het een kwam zelfs algauw in strijd met het ander. Het was de taak van de politiek - en zeker van de liberale politiek - oplossingen te vinden. Dat was geen gemakkelijke opgave, al beschikte de oprechte liberaal daarbij wel over een maatstaf in de vorm van de (veronderstelde) republikeinse deugd van de burger uit de Oudheid.
Het liberalisme viel desondanks ten prooi aan 'diepgaande ambivalentie': leidde de verheugende afschaffing van de knellende, feodale maatschappelijke orde en de absolute monarchie noodzakelijkerwijs tot afkeurenswaardige individuele hebzucht en de tirannie van de meerderheid van het volk? Hoe bescherm je de maatschappij tegen de staat? Hoe bescherm je de staat tegen de maatschappij? Waar blijft intussen de individuele burger?
De liberalen zijn er tot op de dag van vandaag niet uitgekomen; de anderen ook niet. Maar saai en onbelangrijk is dit politieke discours niet, ook niet in Nederland. Dudink illustreert dit op treffende wijze aan de hand van een analyse van de staatkundige en sociaal-politieke denkbeelden binnen het liberalisme aan het einde van de vorige eeuw.
Hij doet dit op een sympathieke manier door het liberale optreden van destijds nu eens niet te beschouwen als een gepasseerd tussenstation. Weliswaar bekleedde het deugdzaam liberalisme een tussenpositie tussen enerzijds de oud-liberalen en anderzijds de socialisten, maar dit hield niet in dat het hun ontbrak aan een eigen karakter. Binnen de voorwaarden en omstandigheden van hun tijd en samenleving spanden scherpzinnige mannen als B.H. Pekelharing en niet minder scherpzinnige vrouwen als Hlne Mercier zich in om de fundamentele spanningen te overbruggen waaraan staat en maatschappij toen waren overgeleverd. Het waren de spanningen tussen vrijheid en rechtvaardigheid, tussen droom en daad. Het deugdzaam liberalisme maakt daarom aanspraak op een eigen historisch gezicht.
Alleen al de controverse met oud-liberalen als Simon Vissering en J. de Bosch Kemper onder aanvoering van de gematigde ijveraar met de onaangename stem, Hendrik Goeman Borgesius, de nog spitsere Isaac Abraham Levy en de radicale 'pest van het land', Cornelis Willem Opzoomer, doet inzien welk onrecht men hun doet door hen eenvoudig te beschouwen als goedwillende voorlopers van het socialisme. Daarvan distantieerden zij zich immers evenzeer als van het oud-liberalisme.
Een parade van 'deugdzamen' trekt in de jaren 1870-1901 voorbij. In het kabinet-Pierson (1897-1901) beleeft het vrijzinnige, deugdzame liberalisme zijn schoonste uur, dat meteen ook zijn laatste zal blijken te zijn. Het draagt wezenlijke bouwstenen bij tot het fundament van het hedendaagse Nederland: onderwijs, volkshuisvesting, rechtsbestel, defensie, gezondheidszorg, sociale wetgeving. Die sectoren krijgen een jasje van moderne snit.
Door de wijze waarop Dudink in zijn nu eens concrete en individualiserende, dan weer bespiegelende en abstract-algemene beschouwing deze bijna vergeten stroming nieuw leven heeft ingeblazen, heeft hij een deugdzame daad van historische rechtvaardiging verricht.
P.W. Klein
Stefan Dudink: Deugdzaam liberalisme - Sociaal-liberalisme in Nederland 1870-1901.
Stichting beheer IISG, Amsterdam; 304 pagina's;  58,-.
ISBN 90 6861 131 3.

Foto
	H. Goeman Borgesius FOTO UIT 'DEUGDZAAM LIBERALISME'

