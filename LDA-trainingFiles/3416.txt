	De nadagen van de politiek
	VEEL POLITICI stellen dat de Nederlandse politiek gemeenschappelijke normen en waarden ontbeert. Ze betogen op vaak alarmistische toon dat alleen een moreel offensief de opmars van individualisering tot staan kan brengen. Elk sociaal probleem zou verband houden met een gebrekkige overdracht van normen en waarden; en ieder probleem kan worden opgelost als we maar meer werk maken van gemeenschapszin.
Het verlangen naar gemeenschap, stelt de Maastrichtse filosoof Sjaak Koenis, is onontkoombaar. Mensen willen zich hechten aan gelijkgestemden; ze willen zich thuis voelen in een groep waarin opvattingen worden gedeeld. Maar dat verlangen, zegt hij, heeft een on-politiek, zelfs anti-politiek karakter. Zijn nieuwe boek, Het verlangen naar gemeenschap - Over moraal en politiek in Nederland na de verzuiling, is geboren uit verontrusting over de on-politieke wending die het publieke debat in Nederland heeft genomen.
Het herstel van normen en waarden is volgens Koenis een verkeerd antwoord. Want iedere gemeenschap, de katholieke of de liberale, huldigt andere morele principes. Nederland is een pluralistische samenleving met conflicterende normen en waarden zoals 'naastenliefde' en 'zelfredzaamheid'. Bovendien zijn de sociale effecten van normen en waarden vaak heel anders.
Op grond van die effecten maakt Koenis een onderscheid tussen exclusieve en inclusieve normen. Typisch exclusieve normen zijn christelijke deugden als geloof, hoop en liefde. Deze deugden werken niet als een fundament, zoals christen-democraten denken, maar als een splijtzwam. Mensen die zich niet in die deugden kunnen vinden, worden namelijk uitgesloten.
Inclusieve normen daarentegen, zoals verdraagzaamheid en billijkheid, zijn onontbeerlijk voor een politieke orde. Ze geven de politiek bestaansrecht. Tolerantie is dan ook een politieke deugd, geen morele, ook al maakt iedereen dat er tegenwoordig van. Niet voor niks ontbreekt deze deugd in de Tien Geboden: 'Deze mogen nog zoveel deugdzaamheid leren, omgaan met andersdenkenden is daar niet bij.'
De meeste normen en waarden, vervolgt Koenis, van verantwoordelijkheid tot vriendschap, zijn inclusief noch exclusief. Ze zijn ambigu. Afhankelijk van de invulling kunnen mensen worden in- of uitgesloten. Ook kunnen nog facilitaire normen en waarden worden onderscheiden, zoals gezondheid of vakbewaamheid. Deze zijn onontbeerlijk voor geordend samenleven, zonder dat ze mensen expliciet binnen- of buitensluiten.
Kortom, normen en waarden kunnen binden, maar ook ontbinden. Daarom is gemeenschappelijkheid geen goede ingang voor het begrijpen van politiek. Politiek, zegt Koenis in navolging van de filosofe Hannah Arendt, is niet de uitdrukking van gemeenschappelijkheid, maar probeert juist het gebrek daaraan op te vangen en te reguleren. Politiek is het organiseren van pluraliteit.
Vervolgens doet Koenis een poging de eeuwenlange Nederlandse politieke strijd te herinterpreteren. De politieke orde zoals die in de loop van deze eeuw zijn beslag heeft gekregen in de verzorgingstaat, moet volgens hem worden begrepen vanuit de dynamiek tussen tolerantie en billijkheid.
De strijd om tolerantie resulteerde reeds in de zeventiende eeuw in het besef dat de politiek zich beter niet kan bemoeien met het religieuze leven van de onderdanen. Omdat bestuurders er toch geen greep op hebben, kunnen deze groepen beter worden gedoogd. Dat gedogen heeft lange tijd de Nederlandse politiek van tolerantie bepaald, tot in het verzuilde tijdperk toe: het gaat niet om acceptatie van 'anders zijn', maar om het institutioneel 'apart zetten' van groepen met een andere identiteit.
Pas nadat de verschillende volksgroepen (protestanten, katholieken, socialisten) zich dankzij deze verzuilde segregatie hadden geemancipeerd, kon de strijd om solidaire regelingen en sociale rechten beginnen. De strijd om rechtvaardige (her)verdeling, om billijkheid (een term die Koenis geschikter acht dan gerechtigheid of solidariteit), is dus voorgestructureerd door de veel eerder geleverde strijd om tolerantie.
Tolerantie en billijkheid brengen volgens Koenis heel andere effecten voort. Terwijl tolerantie resulteert in het politiseren van verschil (afzonderlijke groepen streven naar politieke erkenning), heft billijkheid door het toekennen van gelijke rechten verschillen op. De eerste dynamiek leidt tot botsingen tussen groepen, de tweede tot verzoening. Beide dynamieken hebben dan ook hun inherente gevaren: de eerste kan ontaarden in geweld en een burgeroorlog, de tweede in een implosie van de politiek, een uitdoving van strijd en verschil.
Dit laatste lijkt op het ogenblik te gebeuren. Politiek - en in het beleid van Kok is dat goed waarneembaar - wordt vereenzelvigd met management, het uitvoeren van een homogeen sociaal beleid. We zijn zo gewend aan het idee dat de verzorgingsstaat moet zorgen voor het collectieve welzijn dat we politiek identificeren met vormgeven van de samenleving. We verkeren daarom, benadrukt Koenis, in de nadagen van de politiek. Politiek - strijd kunnen voeren en debatteren over allerlei kwesties - is de burgers ontnomen.
Koenis doet in zijn vlot geschreven studie een aantal goede voorstellen om de essentie van de politiek beter te begrijpen. Hij biedt een geslaagde classificatie van politiek relevante waarden (inclusief) en politiek niet-relevante waarden (exclusief). Zijn herinterpretatie van de Nederlandse politieke strijd is vernieuwend en vruchtbaar.
Toch leidt zijn analyse soms tot afbakeningsproblemen en tot begripsverwarring. Zo stelt hij dat een politieke orde geen gedeelde morele oogmerken kan bevatten, alleen gedeelde politiek doelen. De morele orde zou zich beperken tot gemeenschappen. Maar een politieke orde, bijvoorbeeld de Nederlandse rechtsstaat, is toch ook een gemeenschap?
Ook zegt hij dat een overheid best inclusieve en facilitaire normen mag propageren, als die uit de wet voortvloeien. Tegelijk zegt hij dat een overheid die morele doelen verwerkelijkt, de politieke orde zou laten desintegreren. Maar hebben wetten en rechtstatelijke normen dan geen moreel doel?
Hoe dan ook, moraal en politiek lopen op onontwarbare wijze in elkaar over. Koenis' standpunt dat moraal 'exclusief' en politiek 'inclusief' is, lijkt niet houdbaar. Het gaat er niet om tussen die twee muren te bouwen, maar binnen de rechtsorde verschillende morele domeinen te onderscheiden: smal en breed, publiek en privaat, universeel en particulier.
Koenis doet weinig moeite voort te bouwen op Arendts opvatting van politiek-als-activiteit. Hij neemt in feite afstand van haar republikanisme, van de opvatting dat burgers zelf vormgeven aan de res publica (de rechtsorde). Op de vraag welke soorten van burgeractivisme wenselijk zijn en kans van slagen hebben, gaat hij niet in. Hij meent dat burgerschap een noodgreep is van de politieke elites. Dat maakt zijn zienswijze halfslachtig.
Hij keert zich terecht tegen het idee dat politiek gaat over het scheppen van gemeenschap. Politiek heeft immers betrekking op het te boven komen van situaties waarin gemeenschappelijkheid onvoldoende aanwezig is, of zelfs helemaal ontbreekt. Politiek is een kwestie van bij elkaar houden van een verdeelde samenleving. Dat inzicht maakt de studie waardevol en totverplichte literatuur voor christen-democraten en al degenen die opgewonden raken van 'gemeenschapszin'.
Bas van Stokkom
Sjaak Koenis: Het verlangen naar gemeenschap - Over moraal en politiek in Nederland na de verzuiling.
Van Gennep; 137 pagina's; ÂŸ 29,90.
ISBN 90 5515 151 3.

