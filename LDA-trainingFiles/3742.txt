	Kwajongen en arm weesmeisje
	Sommige kinderboeken verdienen het af en toe opnieuw te worden vertaald en uitgegeven; alleen al vanwege het plezier dat volwassenen er aan beleven, het plezier van de herkenning en de herinnering, en de (stiekeme) hoop dat er een kind zal zijn dat evenveel van dit boek gaat houden als je zelf vroeger deed.
Daarom is de serie Klassieke Jeugdboeken van uitgeverij Fontein zo'n mooi initiatief. De eerste twee delen, Jean Websters Vadertje Langbeen en Erich Kstners Emiel en zijn detectives, dateren uit 1912 en 1928. Het zijn boeken die al generaties nostalgische volwassenen en in het verhaal verdiepte kinderen hebben gekend.
Een jongensboek en een meisjesboek koos Houtekiet/Fontein voor een nieuwe vertaling. Echte klassiekers zijn het, niet verouderd hoewel ze natuurlijk spelen in hun tijd, en er in Emiel dus heren rondwandelen met een wandelstok, een das en een boord.
Vadertje Langbeen is een meisjesboek in opzet en onderwerp. Het is de verzameling brieven van een jong weesmeisje aan haar onbekende weldoener, een man die staat op zijn anonimiteit en die haar brieven nooit beantwoordt. Bijna een dagboek daardoor, deze brieven aan een schimmige figuur, meisjesachtig in zijn vorm, met 'lief-dagboek'-achtige teksten als 'Hoopt u ook niet dat ik in het basketbalteam kom?', onderbrekingen ('Dat was de klok van de kapel die twaalf uur slaat'; 'De etensbel. Tot straks') en een overdaad aan uitroeptekens - de springerige stijl van een jong meisje, waarbij zelfs het triomfantelijke EINDE past dat het boek afsluit na de laatste brief.
Het verhaal is romantisch, met precies de voorgeschreven ingredinten: een arm meisje dat zich met humor door het leven slaat, de ongehoord rijke, jonge, aardige man op wie zij verlieft (en hij op haar), het grote misverstand en uiteindelijk de gelukkige afloop. Het is het recept van een boeketreeks, maar het is, als het goed gedaan wordt, ¢¢k het verhaal van Jane Eyre. En van Vadertje Langbeen. De ontknoping is op een prettige manier voorspelbaar en bevredigend - het mysterie van Vadertje Langbeens identiteit is opgelost en met de liefde komt het ook al goed.
Er wordt in Vadertje Langbeen veel gesproken over kleren - meisjes praten nu eenmaal over kleding, meldt Judy Abbott, het brievenschrijvende weesmeisje. Maar prettig voor de lezer(es) van nu is dat Judy zo zelfstandig is en de wereld bekijkt met gezond verstand - ze is geen 'echte dame', zoals haar zeer rijke kamergenote, en ze laat zich niet werkelijk beperken door haar vrouwzijn of door haar arme afkomst. Dat leidt tot oprechte boosheid op de bisschop die in zijn preek meent te kunnen zeggen dat de armen altijd onder ons zijn, daar 'speciaal neergezet om ons de kans te geven ons liefdadig te betonen', alsof, zegt Judy 'de armen een nuttig soort huisdieren' zijn.
Emiel en zijn detectives van Erich Kstner is al evenmin als Vadertje Langbeen een gedateerd boek, al kun je ook hier zien dat het lang geleden geschreven werd. Het nichtje van Emiel bijvoorbeeld is goed voor het broodjes smeren en ze steekt haar neef ergens bij wijze van begroeting een elleboog toe, omdat ze natte handen heeft van het afwassen. In het caf betaalt men verteringen en dreigt de sigarettenboy een oorvijg te krijgen.
'Het verhaal begint nog lang niet', noemde Kstner zijn eerste hoofdstuk, waarin hij, de schrijver, vertelt hoe moeilijk het is om een verhaal te beginnen - uiteindelijk gaat hij op de grond liggen en zo kan het gebeuren dat hij Emiel Tafelpoot voor zich ziet staan. 'Ik kan het jullie gerust vertellen: Emiel kwam voor mijzelf ook onverwacht.'
Rare namen hebben de meeste personages in het boek: Tafelpoot, Nietenvoer, Koudijs, Pony Hoedje (het nichtje), alsof om voortdurend duidelijk te maken dat het een verhaal is, het verhaal van Emiel. Maar wel een spannend verhaal, waarin het geen moeite kost mee te leven met Emiel die op weg naar familie in Berlijn het spaargeld van zijn moeder kwijtraakt en, geholpen door tientallen Berlijnse jongetjes, de dief ervan te pakken krijgt. Op een van de heldere, eenvoudige plaatjes die Walter Trier voor Emiel en zijn detectives maakte, lopen ze allemaal: de dief, die gevankelijk wordt weggevoerd door een agent en een bankemploy, met wel honderd kinderen achter zich aan.
Op een weinig nadrukkelijke manier voedt Kstner zijn lezers ook een beetje op. Zo is Emiel ('Zullen jullie niet lachen?') een modeljongen, die er alles aan doet om het zijn moeder, een weduwe, naar de zin te maken. 'Hij zou zich doodgeschaamd hebben als hij lui geweest was, terwijl zij moest werken, rekenen en nog eens werken.' Een modeljongen, dus, maar geen kwezel, niet van de soort 'die niet anders kunnen, omdat ze laf en gierig en niet echt jong zijn'. En daarnaast ook een gewone kwajongen, die na de diefstal van zijn geld niet de hulp durft in te roepen van de politie, omdat hij in het stadje waar hij woont het standbeeld heeft beklad van de groothertog.
Hanneke de Klerck
Jean Webster: Vadertje Langbeen.
Illustraties van de auteur.
Uit het Engels vertaald door Huberte Vriesendorp.
Houtekiet/Fontein; 135 pagina's;  27,50.
ISBN 90 261 0932 6.
Erich Kstner: Emiel en zijn detecties.
Illustraties Walter Trier.
Uit het Duits vertaald door Annie Winkler-Vonk.
Houtekiet/Fontein; 138 pagina's;  27,50.
ISBN 90 261 0912 1.

Foto
	'Meneer Grondijs sliep almaar door en snurkte een beetje.' Illustratie van Walter Trier uit 'Emiel en zijn detectives'.

