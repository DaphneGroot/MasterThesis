	'Mijn vader was een onbekende zwarte plek'
	'Ik ben verwekt toen mijn vader op zee zat. Mijn moeder schrok zich dood toen ze merkte dat ze zwanger was, maar ze was ook heel blij. Ze was hartstikke verliefd op mijn biologische vader, een Amerikaanse militair die was gelegerd in Soesterberg.
'Mijn ouders hadden besloten mij nooit over mijn biologische vader te vertellen. Maar in mijn puberteit begon het te knagen. Ik had het gevoel dat ik niet thuishoorde in het gezin. Uit verhalen van mijn vriendinnen en uit boeken begreep ik dat anderen zulke gevoelens ook wel hadden. Maar dat maakte mijn gevoel er niet minder om.
'In die tijd hadden mijn ouders vaak ruzie. Mijn moeder sprak dan veel met mij, of eigenlijk tegen mij. Veel problemen die ik met mijn vader had, met zijn autoritaire en starre houding, vond ik terug in haar verhalen. Mijn ouders waren getrouwd omdat mijn moeder op haar achttiende zwanger was geworden. Erg gelukkig zijn ze niet geweest. Volgens mijn moeder kwamen de problemen tussen haar en mijn vader voort uit een verschil in klasse. Zij was van betere komaf dan hij.
'Als mijn broer of zussen onhandelbaar waren, dan was dat omdat ze echte Van Dijken waren. Ik was waarschijnlijk de moeilijkste puber in huis, maar achteraf gezien vond ik het onbewust normaal dat mijn lastige gedrag nooit van de Van Dijken kwam. Mijn vader sloeg de anderen vaak, maar mij nooit. Hij durfde dat niet, ik was alleen van mijn moeder.
'Ik heb mijn vader later - toen ik wist dat hij mijn vader niet was - wel eens gevraagd wat hij van mij vond. Hij antwoordde: ''Ik haatte je, dat begrijp je toch wel? Jij was het overduidelijke resultaat van het vreemdgaan van je moeder.''
'Ik leek totaal niet op mijn broertje en zussen. Zij waren blond, ik had donker haar. Zij hadden een rechte neus met een bobbel, ik een wipneus. Zij hadden jeugdpuistjes, ik een gladde huid. Zij waren minder goed op school . Ik vond leren makkelijk, ging naar het atheneum, was goed in talen, maar begreep niks van wiskunde.
'Op mijn negentiende, ik was toen al een jaar het huis uit, heb ik de stoute schoenen aangetrokken. ''Mam, ik wil je iets vragen'', zei ik. Mijn moeder antwoordde: ''Ik wilde het je net vertellen.'' En zo hoorde ik over mijn Amerikaanse vader. Hij heette Joe Bourgeois. Hij had vier kinderen en zij al twee. Misschien hebben ze daarom nooit overwogen om bij elkaar te blijven, hoewel hun relatie drie jaar geduurd heeft. Ik was nadat ik het gehoord had, erg in de war, maar ook z¢ blij. Vooral omdat mijn vader mijn vader niet bleek te zijn. Het was hartstikke romantisch om te fantaseren over een leuke Amerikaan, een soort Harrison Ford. Mijn moeder had erbij verteld dat hij half Iers, half Frans was.
'Als ik iets akeligs meemaakte, dan dacht ik aan die vader aan de andere kant van de wereld, die van mij hield. Mijn moeder had niet zoveel over hem verteld. Ik wist dat hij veel energie had, en heel vrolijk was. In mijn dromen was hij alles wat mijn andere vader niet was. Ik verdrong daarbij de gedachte dat hij mij nooit had opgezocht.
'Vanaf het moment dat ik van zijn bestaan wist, heb ik veel ondernomen om hem op te sporen. Achteraf gezien waren die pogingen heel krakkemikkig. Mijn zoektocht werd ook niet gestimuleerd door mijn omgeving. Zeker mijn familie vond het maar raar. Ik had daardoor het gevoel dat ik iets heel onbehoorlijks deed. Ik heb een aantal brieven geschreven, wat navraag gedaan. Pas in 1988 - vijf jaar nadat ik het wist - kwam ik bij het Rode Kruis terecht. Daar hebben ze een opsporingsbureau.
'Een tijd later zag ik op tv dat er een nieuwe wet was aangenomen in Amerika. Deze wet was bedoeld voor oorlogskinderen, en moest het speuren naar vaders eenvoudiger maken. Voor informatie kon je bij een instantie in Den Haag terecht.
'Daar waren ze heel behulpzaam. Ik moest wat stencils opsturen naar Amerika, naar een contactpersoon in het leger. Mijn vader bleek in het bestand te staan. Ze konden niks garanderen. Het adres waarover ze beschikten, was uit 1968.
'Ik kreeg n kans om een brief te schrijven naar mijn vader, en die zouden zij doorsturen. Ik besloot het kort te houden. ''Hello Joe. Ik ben de dochter van Marleen, die jij kende toen je in Soesterberg zat. Ik heb heel lang naar je gezocht. Ik hoop dat je deze brief krijgt en dat je me terugschrijft.'' Ik had twee foto's van mezelf bijgesloten.
'Toen is alles in een sneltreinvaart gegaan. In de week dat ik die brief verstuurd had, kreeg ik een briefje van het Rode Kruis. Daarin stond dat ze waarschijnlijk mijn vader gevonden hadden, en dat hij al in 1982 was overleden.
'Ik ben drie dagen alleen in een zomerhuisje gaan zitten, ik was ontzettend verdrietig. Acht jaar lang had ik gezocht naar iemand die al tien jaar dood was.
'Toen ik terugkwam, ging 's nachts om drie uur de telefoon. Zijn weduwe en kinderen hadden mijn brief gelezen. Ze belden mij op om te vertellen dat mijn vader dood was. Het werd een merkwaardig gesprek. Ik kon maar niet wakker worden. Terwijl ik dacht: dit is het belangrijkste moment uit mijn leven. Ze vroegen de hele tijd of ik zijn medisch dossier wilde hebben, maar dat interesseerde me totaal niet. Ik wilde weten of hij een leuke man was.
'Na het telefoontje hoorde ik niets meer van ze. Iedere dag rende ik naar de brievenbus, want ze hadden beloofd foto's op te sturen. Na zes weken heb ik ze opgebeld. Een dochter die niet bij het eerste telefoongesprek was, nam op. Zij had begrepen dat ik geen contact wilde. Ze zei: ''Dat moet een misverstand zijn. Ik schrijf meteen.''
'Een week later lag er een brief met foto's van mijn vader. Ze schreef dat hij geen leuke vader was. Hij heeft jaren tegen zijn kinderen gezwegen. Als hij iets zei, dan schold hij. Twintig jaar heeft hij gezopen, tot hij doodging. Zijn kinderen hebben geen goede herinneringen aan hem, zijn vrouw was blij dat hij dood was. Voor hen is het dus niet prettig om aan hem herinnerd te worden. Waarschijnlijk willen ze daarom geen contact.
'Ondanks die negatieve verhalen blijf ik denken dat hij een andere kant had. Hij was vast ongelukkig, denk ik dan. Omdat hij altijd dronk, kon je zijn leuke kanten niet zien.
'Onderzoek heeft aangetoond dat als een kind zijn vader niet kent, het allerlei onherkenbare eigenschappen van zichzelf aan die onbekende vader toeschrijft. Daardoor blijft een kind onzeker. Ik herken dat. Ik dacht altijd: pas als ik hem ken, weet ik wie ik ben. Mijn vader was een onbekende zwarte plek.
'Toch - en dat klinkt misschien tegenstrijdig - ben ik ervan overtuigd dat ik me ook een vreemde eend in de bijt gevoeld zou hebben als ik wl van mijn moeders echtgenoot zou zijn. Je identiteit hangt niet af van een spermazaadje. Wel bepalend is dat mijn ouders iets wezenlijks geheim hielden. Dat voel je onbewust.
'Mocht ik zelf ooit een kind krijgen, dan wil ik er zeker van zijn dat het een heel leuke vader heeft. En dan n¢g weet ik niet of ik het wel aandurf om een kind te krijgen. Anderhalf jaar geleden heb ik een abortus gehad. Ik had toen geen vaste baan, mijn relatie liep niet goed. Ik was bang dat mijn kind zou opgroeien zonder zijn vader te kennen. Dan zou ik precies herhalen wat ik mijn moeder verweet.
'Mijn moeder heeft zoveel dingen zomaar laten gebeuren, vier kinderen heeft ze gekregen, zonder ooit iets te plannen. Ik vond dat ik die lijn moest doorbreken. Het leek me zo moeilijk om over een aantal jaren aan het kind te moeten uitleggen dat ik het gewoon had laten komen. Ik heb nu veel spijt van die abortus. Ik snap nog steeds wel waarom ik het toen niet durfde, maar achteraf denk ik dat ik me overdreven verantwoordelijk voelde. Het is niet zo dat ik er echt verdriet van heb. Alleen als ik veel gedronken heb, moet ik er wel eens om huilen.
'Inmiddels maak ik mijn moeder geen verwijten meer. Ook het geworstel met mijn identiteit is een beetje over. Ik ben in Amerika geweest, vorig jaar oktober. Ik had heel voorzichtig geschreven dat ik langs wilde komen, aan de halfzus met wie ik inmiddels vijf jaar correspondeer. Ze schreef meteen terug, laaiend enthousiast. Ik moest zeker komen logeren.
'Een dag of vijf voor mijn vertrek belde ze op dat het toch niet uitkwam. Ze was erg overstuur. Ik raakte eerst een beetje in paniek, want ik had mijn ticket al gekocht. Ik besloot toch te gaan, om mijn vaders graf te zien. Terwijl ik aanvankelijk gedacht had: wat moet ik nou bij dat stomme graf. Maar ik ben nu zo blij dat ik daar ben geweest.
'Het graf was in Flint, vlak bij Detroit. Een dorpje, dacht ik, maar het bleek een grote stad te zijn, met twintig begraafplaatsen. Ik had geen idee waar hij lag. Ik heb in het gemeentehuis een kopietje laten maken van de overlijdensakte. Daarop stond waar hij begraven lag, en ook de doodsoorzaak: Alcohol-abuse for 20 years. Daar moest ik ontzettend om lachen. Het was zo absurd.
'Zijn graf was prachtig. De begraafplaats was een grote groene grasvlakte, met daarop gelijke, vrij kleine stenen. Zo simpel, zo mooi. . . Ik was intens gelukkig, ik kon wel dansen over het gras. Hij bestond! Als ik over een paar jaar terugkijk, zal ik me waarschijnlijk realiseren dat het zien van zijn graf me een stuk rustiger heeft gemaakt. Het is een beetje het eindpunt van mijn zoektocht.
'Het was zo'n overweldigend gevoel, daar bij dat graf. De zon scheen, het mooie groene veld, de herfstblaadjes, het steentje. Ik realiseerde me: hij is natuurlijk dood, maar hij bestaat echt, het is allemaal waar. Ik werd warm van binnen, en heel rustig. Een beetje lacherig heb ik tegen hem gezegd: h ouwe zuiplap, hier ben ik dan'

Foto
	FOTO MARCEL MOLLE

