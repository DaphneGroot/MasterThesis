	Classic FM 'populair' maar weg van kabel
	Classic fM, de gezellige klassieke radiozender die makkelijke melodieën van Mozart moeiteloos lardeert met opgewekte reclameboodschappen over de wintersales bij Ikea, die commerciële zender verdwijnt over twee weken van de Amsterdamse kabel.
In een 'zwaarwegend advies' aan kabelexploitant A2000 schrijft de Algemene Programma Raad (APR) dat 'de ware liefhebber van klassieke muziek te weinig waardering heeft voor de easy listening-formule van Classic fM'. Het station wordt 15 januari vervangen door de rockzender Arrow Classic Rock.
Er zitten te veel klassieke zenders op de Amsterdamse kabel, vindt de APR. Van de 39 stations brengen er acht muziek uit dat genre. De raad wil de luisteraar een 'kwalitatief hoogstaand repertoire' bieden, en daarin past geen zender die 'slechts voor korte muziekflarden en makkelijke stukken kiest', aldus een van de leden.
Daarover zijn ze bij Classic fM nou ronduit 'verbijsterd' en 'teleurgesteld' - en dat is zacht uitgedrukt want eigenlijk vindt directeur Beerkens het advies 'te gek voor woorden'.
Het steekt hem vooral dat de raad aan de hand van het lage landelijke marktaandeel van de zender vaststelt dat Classic fM dús niet populair genoeg is. Beerkens vindt dat onzin. 'Je moet ons vergelijken met andere klassieke-muziekstations. Dat hebben zij niet gedaan.'
Bewijzen kan hij het natuurlijk niet, maar de directeur vermoedt dat 'de leden van de programmaraad misschien zelf niet zo van zijn station houden'. Al is het dan geen zender voor de die hards, Classic fM is volgens hem wel op maat gesneden voor mensen die in klassieke muziek 'tamelijk geïnteresseerd' zijn.
De directeur weet zich gesterkt door 1700 steunbetuigende brieven en 'representatieve onderzoeksresultaten', die hij bureau Intomart snel liet vergaren in het kabelgebied van A2000. Intomart mat hoe groot de populariteit van Classic fM nou wérkelijk is.
Wat Beerkens wenste, kreeg hij te horen: 'Classic fM is in dat gebied de op-één-na populairste en de op-één-na best beluisterde klassieke-muziekzender.' Volgende week legt hij die resultaten voor aan de APR, want Classic fM wil in Amsterdam graag op de kabel blijven. Liefhebbers van klassieke muziek, weet Beerkens immers, kiezen eerder voor de kabel dan de ether, waar het toch alleen maar ruist.

