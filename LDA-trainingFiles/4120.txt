	Swart toont Rotterdam in 360 graden Rotterdam gezien vanaf 22 meter boven de Maas
	Van onze verslaggever
Willem Ellenbroek

AMSTERDAM
De fotograaf koos een zonnige septemberdag, met een matige westenwind en een heldere hemel vol stapelwolken en portretteerde Rotterdam in n magistraal gebaar. Hij had er een hele middag en zestien dragende foto's voor nodig. De passerpunten op de kompasroos van zijn stadsplattegrond achterin het boek geven precies aan op welk tijdstip van de dag hij welk part van zijn horizon nam.
Hij deed alles, voor de zekerheid, twee keer. Want hij stond te werken op een in de wind en het ritme van het langsdenderend verkeer wiebelend werkplat van een hoogwerker, 22 meter boven de Maas, geparkeerd op het fietspad van de Erasmusbrug. Hij voegde aan dat panorama van zestien foto's, voor de verwerking van details, nog eens veertien opnamen toe. En componeerde ze, inclusief die langszeilende hemelschepen van stapelwolken, op de computer tot een tweenhalf meter breed panorama; een gezicht op Rotterdam van 360 graden, waarin het licht langzaam met de fotograaf meebewoog. Het zet, in het begin van de middag, het water van de Maas in een zilveren glinstering en dompelt het, aan het eind van de dag, in een rustige, lome schaduw.
De havens van de wereldstad mogen dan niet meer zijn zoals ze waren in het gedicht van Jan Prins: Te Rotterdam ben ik geboren/ Onder de adem van de Maas. De klipper en de keulenaar, het driemastschip en de ertsboot uit het gedicht zijn al lang verdwenen. Maar druk en bedrijvig blijft het, al is het anders dan toen, vol beweging op het water en vol van schaduwen van de wolken en lichtreflecties van het water op de gebouwen aan de oevers.
Het panorama van Rotterdam van de fotograaf Siebe Swart is verwerkt in een als een harmonica uitklappend boek, waarin het stadsgezicht zich laat uitvouwen tot een 2,5 meter brede foto. Het is een boek om in te kruipen, en deze keer letterlijk. Als je het panorama in een cirkel houdt, er middenin gaat staan en je langzaam omdraait, sta je op die hoogwerker boven de Erasmusbrug en voel je het ontzag, dat van Rotterdam op de fotograaf overging.
Siebe Swart maakte eerder zo'n stadspanorama van Amsterdam, genomen vanaf de Montelbaanstoren in de Nieuwmarktbuurt, een standpunt van waaruit in de loop der eeuwen Amsterdam al vaker was geportretteerd. In Rotterdam kon hij zo'n historisch standpunt niet meer vinden. In de oorlog werd het hart van de stad weggevaagd. De historische gebouwen die er nog over waren, zijn nu opgenomen in een nieuw stadsbeeld. De gebouwen, van waaraf Swart had kunnen fotograferen, zoals de Laurenskerk of het Witte Huis, zijn in de expansie van de stad door een nieuwe architectuur naar achteren gedrukt. De jongste vrucht daarvan, de Erasmusbrug, bleek uiteindelijk het ideale standpunt.
De indruk die de stad vandaar op de fotograaf maakte, is een kolossale. Wij kunnen het hem niet nadoen, maar het alleen in zijn foto beleven. Rotterdam vouwt er zich in uit als een majestueuze, door de Maas doorsneden metropool, een weidse poort naar de wereld, die de inleider van het boek tot lyrische hoogte brengt - '360 graden vol pure energie en ambitie, gestold in moderne stedebouw'.
In het inleidende deel wordt de geschiedenis van het stadspanorama in Nederland behandeld, in de schilderkunst en de fotografie, en wordt de ontwikkeling van Rotterdam als havenstad in de laatste twee eeuwen beschreven. De grote omslag kwam met het graven van de Nieuwe Waterweg (1866) en de aanleg van de spoorlijn die Rotterdam met Amsterdam en Antwerpen verbond (1877). Het schetst de ondergang van de stad in de meidagen van 1940 en beschrijft de fascinatie die de dynamiek van de wederopbouw op een reeks van fotografen uitoefende, onder wie Cas Oorthuys, Aart Klein en Frits Rotgans. Een zonnige septemberdag dit jaar, want zo is dit fotoproject van Siebe Swart te beschouwen, bracht daar de finale van.
Siebe Swart: Panorama van Rotterdam. Uitgeverij Boekhandel De Verbeelding, Amsterdam,  39.50.

Foto
	Fragment uit Siebe Swarts Panorama van Rotterdam.

