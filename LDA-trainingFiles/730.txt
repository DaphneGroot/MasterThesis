	De Tocht komt er. Maar wanneer, dat is de vraag
	Van onze verslaggever
Wio Joustra

LEEUWARDEN
Friesland maakt zich op voor de Elfstedentocht. De vraag is niet meer óf de vijftiende editie van de tocht der tochten wordt gehouden, maar wanneer. De kans is het grootst dat het maandag 6 of dinsdag 7 januari wordt. Maar ook zaterdag is nog een serieuze optie.
'Een datum kan ik nog niet noemen', zei voorzitter Henk Kroes van de Vereniging 'De Friesche Elf Steden' woensdag na de eerste bijeenkomst deze winter van de twintig rayonhoofden in Leeuwarden. 'Maar wij gaan los met onze organisatie, want we gaan ervan uit dat hij komt.'
De strenge vorst van de afgelopen nachten heeft de elfstedenkoorts in Friesland flink opgevoerd. In het peloton van marathonrijders wordt met 'de tocht van de eeuw' op zaterdag ernstig rekening gehouden. Veteraan en oud-winnaar Jeen van den Berg verklaarde op nieuwjaarsdag voor Omrop Fryslân: 'Zaterdag of maandag. Wanneer maakt niet uit. Maar de tocht komt er. Punt uit.'
Het bestuur van de vereniging vergadert vanochtend opnieuw en de rayonhoofden komen aan het eind van de middag weer bijeen. De NOS verzorgt om 11.00 uur op Nederland 2 een rechtstreekse uitzending van de persconferentie die het bestuur van de Vereniging De Friesche Elf Steden geeft over de dag waarop de schaatstocht wordt verreden.
Op 90 procent van de tweehonderd kilometer lange route kan volgens ijsmeester Piet Venema prima worden geschaatst. Op het grootste deel van de route zal het ijs de komende dagen nog aandikken tot zo'n 18 tot 24 centimeter, ruim voldoende voor het recordaantal van 19.815 officiële deelnemers. Zij zullen starten vanuit de veemarkttent, die na de verwoesting door brand van de oude Frieslandhal vorige maand is opgezet.
De knelpunten zijn nog steeds Sneek, Harlingen en het passagepunt in Bartlehiem, waar de rijders elkaar op weg van en naar Dokkum tegenkomen. Ook het ijs vlak na de start in Leeuwarden is nog niet voldoende dik. Als de tocht gisteren zou zijn verreden, hadden in ieder geval de tourrijders in Sneek drie kilometer moeten klunen. Een dergelijke onderbreking vindt het bestuur onverantwoord.
Kroes' aankondiging dat de organisatie is begonnen, betekent onder meer dat waar nodig vanaf donderdag kluunvoorzieningen en noodbruggen worden aangebracht. De enige 'ijstransplantatie' die nodig is, vindt plaats onder de Laatste-Stuiverbrug in Sneek. In verscheidene van de elf Friese steden hebben de bruggen de afgelopen nacht opengestaan om het ijs een zo groot mogelijke kans te geven aan te dikken.
Het antwoord op de vraag 'zaterdag of begin volgende week' hangt vooral af van het weer. De voorspellingen zijn in de loop van nieuwjaarsdag iets gunstiger geworden. Verwacht wordt dat kwakkelweer of dooi nu niet eerder dan tegen het einde van volgende week inzet.
Sneeuwstoringen in de nacht van vrijdag op zaterdag en van zondag op maandag gaan waarschijnlijk niet met zodanige temperatuursverhogingen gepaard dat voor een afname van de ijsdikte moet worden gevreesd. De komende dagen wordt matige tot strenge vorst verwacht, in het weekeinde afnemend naar lichte tot matige vorst.
Vanochtend moet blijken of het bestuur 'de vlucht naar voren' neemt en de tocht voor zaterdag proclameert. Wordt met een aankondiging gewacht tot de avond of nog later, dan is de zaterdagoptie van de baan, liet Kroes gisteren weten. In dat geval wordt het risico genomen dat een eventuele dooi-aanval dit weekeinde eenzelfde echec kan veroorzaken als in begin februari 1996.
Provincie, gemeente Leeuwarden, politie, PTT, openbaar-vervoerbedrijven, hulpdiensten en de honderden vrijwillgers zijn in gereedheid gebracht voor zaterdag. De organisatie van de Elfstedentocht heeft enige vertraging opgelopen door het plotselinge overlijden, dinsdag, van het ervaren bestuurslid Andries Westerbaan (59). Hij deed technische zaken en maakte deel uit van de wedstrijdleiding.
De PTT noemt het doorgaan van de Elfstedentocht een 'positieve calamiteit'. Vanaf vanochtend worden vijf steunzenders geïnstalleerd voor het mobiele telefoonnetwerk.

