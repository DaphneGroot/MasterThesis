	Opgetrokken uit liefde en vakmanschap
	Female Factory. Goudse Schouwburg. Vanavond in Breda (Chass) en van 6 tot en met 10 december in Amsterdam (Carr).
Alle dertien werkneemsters van de Female Factory zijn directeur, machineparkbeheerder en jongste bediende tegelijk. Het is een gezellige bedoening in deze droomfabriek.
Omringd door wapperend wasgoed, onder stemmige schemerlampen of badend in een zee van licht werken vrouwen uit tien verschillende landen aan een kwaliteitsproduct, hemelbestormende zang in zinnenstrelende smaken.
Een voor een zingen zij hun aangrijpend, opwindend of hilarisch lied. Wie niet voor een solo aan de beurt is, wijdt zich vol overgave aan wringende Bulgaarse tegenstemmen, een swingend Congolees koortje of een lichtvoetig doebiedoewaa. De zangeressen kennen elkaar nog maar kort, de verwondering over elkaars prestaties zijn zij merkbaar nog niet te boven.
Ze genieten ervan en dat is op zichzelf zo aanstekelijk, dat het er nauwelijks toe doet of er Texaanse rockabilly of een Schotse ballade, Oezbeekse popmuziek of een Nederlands volksliedje klinkt.
Leoni Jansen en Adelheid Roosen bedachten dit theater-concert, de Female Factory is een fors uitgebreide variant op hun vrouwenzang-programma Niet Gesnoeid van een paar jaar geleden.
Ditmaal lieten zij zich inspireren door zangeressen die aan de muziek van hun eigen cultuur een nieuw geluid toevoegen. 'Etno-crossover' noemen zij die vermenging van lokale tradities met wereldse trends. In hun programma tonen zij vervolgens overtuigend aan dat zo'n ronkerige term de veelzijdigheid van de verzamelde deelneemsters ernstig tekort doet.
De solide opbouw van de revue is mede te danken aan een voorbeeldig begeleidende tienmansband, voorzien van scheurgitaar en Afrikaanse kora, keyboard en Turkse luit, trompet en doedelzak.
Deze stemmenfabriek is opgetrokken uit liefde en vakmanschap en daarom geknipt voor het doel waarvoor hij werd gebouwd, de viering van de negentiende verjaardag van het Verdrag van de Rechten van de Mens op 10 december in het Amsterdamse Carr.
Peter van Amstel

