	Hoogleraar shockeert Spanje met boek over 'inferieure negers'
	Van onze correspondent
Cees Zoon

MADRID
'Negers, waarde studenten, zijn inferieur aan blanken. Ze zijn geneigd tot infantilisme, en ze zijn laf. Moslims zijn gewelddadig. Oosterlingen zijn traag, bot en missen verbeeldingskracht.'
Deze definities zijn geen opmerkingen van een loslopende dwaas die nog eens het aloude blik met racisme en xenofobie tot de bodem leeglikt. Nee, het zouden wetenschappelijk onderbouwde stellingen zijn en de Spaanse studenten doen er goed aan ze zorgvuldig in het hoofd te prenten. Daar worden niet alleen zij wijzer van, maar ook de bedenker van de stellingen die voor elk verkocht exemplaar van zijn nieuwe werk een paar gulden opstrijkt.
De psychologie van de persoonlijkheid en haar stoornissen heet het boek dat de Spaanse universitaire wereld in een staat van heftige opwinding heeft gebracht.
De schrijver is Guillermo Quintana, een 63-jarige hoogleraar psychologie aan de Complutense-universiteit van Madrid. 460 bladzijden lang ontvouwt de professor zijn ideeën omtrent zaken als de ongelijkheid der rassen, de paranoia die ten grondslag ligt aan progressief denken, en de hopeloze persoonlijkheidsstructuur van het vrouwelijk geslacht: 'Vrouwen zijn zwak, instabiel, koket, geraffineerd in haat en wraak, afhankelijk, conformistisch' en nog een heleboel meer.
Anti-racisme groepen, de vrouwenbeweging, de Nationale Ombudsman en vrijwel de gehele politieke wereld zijn boven op Quintana gesprongen. Er zijn juridische aanklachten tegen hem ingediend, er worden pogingen ondernomen hem uit zijn hoogleraarschap te zetten.
De geleerde zelf snapt absoluut niets van de commotie. 'Ik ben geen racist', zegt hij verongelijkt. En om die bewering te staven: 'Ik zou er geen enkel bezwaar tegen hebben als mijn dochter met een neger thuiskwam.'
De rector van de universiteit moest wel reageren. Om te beginnen, zei rector Rafael Puyol, 'moet ik betreuren dat zijn stellingen op geen enkele wijze wetenschappelijk zijn gestaafd. Praten over begrippen als ras is vandaag de dag misplaatst.' Puyol verzocht de hoogleraar het werk onmiddellijk uit de handel te laten nemen. Quintana voldeed aan dat verzoek 'vanwege de grote druk' en niet omdat hij van zijn denkbeelden is teruggekomen.
'Het is nu eenmaal een feit dat zwarten en gelen zich niet op dezelfde wijze ontwikkelen als de rest', verklaarde de psycholoog en ethicus in een radio-interview. 'Je hoeft alleen maar te kijken naar Zaïre om te beseffen dat er grote verschillen zijn, dat hun vermogens in een andere richting zijn ontwikkeld, inferieur aan andere rassen, maar niet door de kleur van hun huid, maar door de omstandigheden.'
Minister van Onderwijs Esperanza Aguirre neemt de zaak niet zo ernstig. Zij meldde dat zij 'verbaasd is over zijn verklaringen, maar in ons land bestaat nu eenmaal de vrijheid van meningsuiting'. Die vrijheid betekent voor de Ombudsman niet dat iemand zich onbekommerd aan racistische taal kan bezondigen.
De Organisatie van Psychologen in Madrid sprak haar 'uiterste walging' uit over de ideeën van Quintana: 'Maar Quintana is gelukkig geen lid van onze organisatie, dus hij kan niet beroepsmatig als psycholoog werken.'

