	Subtiel verslag van alledaagse rituelen
	Thuis van Jan Ketelaars en Paul van den Wildenberg. In Rialto Amsterdam.
Je citatenboek behoeft niet dik te zijn om er toch voldoende omschrijvingen in aan te treffen van het begrip 'thuis'. De spreekwoorden al, van 'Oost West-Thuis Best' tot 'Zoals het klokje thuis tikt, tikt het nergens'. David Porter schreef: 'Thuis is waar je vuilnisbak staat' en van Margaret Thatcher komt: 'Thuis is waar je terecht komt als je niets beters te doen hebt.'
Jan Ketelaars en Paul van den Wildenberg keken rond in een aantal Amsterdamse woningen en portretteerden in hun documentaire Thuis de bewoners in hun eigen omgeving. Hoewel betrapt in hun privé-domein laten al die mensen openlijk zien hoe zij leven. Ketelaars en Van den Wildenberg stellen zich gereserveerd op, laten die mensen zichzelf zijn.
Dat is een andere aanpak dan in de, ook aardige, serie die Rik Zaal voor de Amsterdamse regionale televisie AT 5 maakt. Zaal gaat op bezoek bij bekende mensen en terwijl hij geïnteresseerd met hen praat over allerhande onderwerpen, zoekt cameraman Frans Bromet naar persoonlijke dingen elders in het huis. Soms lijkt het praatje van Zaal een afleiding om Bromet in staat te stellen stiekem geheimpjes te ontdekken.
De mooiste aflevering blijft het bezoek aan Frits Lambrechts, die enthousiast over zichzelf en zijn huis aan het oreren sloeg, terwijl Bromet al lang was vertrokken en in een zijkamer een vrouw betrapte die liever niet gezien wilde worden. En toen Lambrechts Zaal voorging door zijn huis, waren wij kijkers er dankzij Bromet al geweest.
Ketelaars en Van den Wildenberg hebben een andere aanpak. Ze kwamen bij mensen thuis op verschillende momenten van de dag en onthulden rituelen die behoren bij zoiets als 'het gewone leven bij gewone mensen'. Thuis is een collage van de alledaagse werkelijkheid, die overal ongeveer hetzelfde is, maar telkens anders door de gevarieerde mensen die hun deur open deden.
Tref je de goede mensen, dan maakt zo'n film bijna zichzelf. Ketelaars en Van den Wildenberg dringen zich niet op, hun film is niet buitengewoon spectaculair, maar wel innemend, subtiel en amusant.
Peter van Bueren

