Syntus.
Syntus trein bij Varsseveld (Arnhem – Winterswijk); 2004.
De overstap in Bad Bentheim op de trein van Syntus. Vanwege de lage perronhoogte wordt een mobiel platform gebruikt.
Syntus Overijssel bussen op het westelijke busstation in Zwolle.
Een Berkhof Ambassador ALE 106-bus van Syntus.
Syntus BV is een Nederlandse vervoersmaatschappij met haar hoofdvestiging in Deventer en is sinds 2012 volledig eigendom van het Franse bedrijf Keolis (voorheen Cariane Multimodal International), waarin de SNCF en een Canadese institutionele beleggingsmaatschappij participeren.
Geschiedenis.
In 1991 ontstond een vervoersintegratieproject tussen het streekvervoerbedrijf GSM en de Nederlandse Spoorwegen onder de naam Integratie Gelderland Oost (IGO). Doel daarvan was de integratie tussen trein en bus. Uit dit project is Syntus ontstaan. In 2013 verhuisde het hoofdkantoor van Doetinchem naar Deventer.
Syntus is grotendeels de opvolger van een groot aantal andere bedrijven: de GTW, later GSM (Geldersche Streekvervoer Maatschappij), die fuseerde met het GVA (Gemeente Vervoerbedrijf Arnhem) en daarmee de GVM (Gelderse Vervoer Maatschappij) vormde. De GVM splitste vervolgens op: een deel – grotendeels het voormalige GSM-deel – werd (samen met de TET en Oostnet) in 1999 onderdeel van Connexxion.
Het Achterhoekse busvervoer, waar Oostnet reed, werd overgedragen aan Syntus, behalve het GVA, en nam enkele Connexxion-lijnen over alsmede het regionale treinvervoer in grote delen van Gelderland en Twente.
Connexxion, dat bij de oprichting samen met NS en Keolis een partner was in de oprichting van Syntus, maakte in september 2007 bekend dat het de aandelen van Syntus zou verkopen aan de NS en Keolis. Hierdoor is voor Syntus de impasse verbroken en kan Syntus zonder beperkingen inschrijven op openbare aanbestedingen in het openbaar vervoer.
Financiële problemen.
Op 9 mei 2012 werd bekend dat Syntus in grote financiële problemen zit. Als belangrijkste oorzaken noemde Syntus dat er te goedkoop was ingeschreven voor het busvervoer op de Veluwe en de onverwacht snelle groei van het bedrijf. Mede daardoor was er over 2011 een verlies van 5 miljoen euro gemaakt. De nieuwe bestuurder Cees Anker is nu bezig om een herstelplan op te stellen om een faillissement te voorkomen, waarbij geen enkele optie wordt uitgesloten. Op 22 juni werd een actieplan bekendgemaakt. In dit plan wordt door de beide aandeelhouders, NS en Keolis, geïnvesteerd in Syntus. In ditzelfde plan werd bekendgemaakt dat Keolis binnen afzienbare tijd de aandelen van NS overneemt. In augustus 2012 zijn de aandelen daadwerkelijk overgedragen. Hierdoor is Keolis de enige aandeelhouder van Syntus en heeft nu volledig toegang tot de Nederlandse markt. In augustus 2013 werd bekend dat Keolis de aandelen van NS heeft overgenomen voor het symbolische bedrag van 1 euro.
Visgraatmodel.
De benaming 'Syntus' komt van synergie (SYNergie tussen Trein en bUS), waarmee in dit geval het samenhangende netwerk van bus- en spoorlijnen volgens visgraatmodel wordt bedoeld. Hierbij is de trein de ruggengraat en zorgt de bus voor de aan- en afvoer van treinreizigers. In de H, de lichtgewicht-dieseltreinstellen van Syntus, worden de haltes en de aansluitende buslijnen automatisch omgeroepen. Bij een eventuele vertraging wordt er op elkaar gewacht. Syntus heeft de meeste buslijnen die parallel lopen met de spoorlijn opgeheven. In de treinen van Syntus waren tot de invoering van de OV-chipkaart niet alleen de landelijke NS-vervoerbewijzen, maar ook de nationale vervoerbewijzen geldig, zodat de complete bus/treinreis in een keer betaald kan worden.
Het visgraatmodel is ook in andere gebieden overgenomen. Zo heeft Arriva Personenvervoer Nederland het overgenomen voor de Merwede-Lingelijn en heeft oud-directeur en thans directeur van Veolia Transport Frank van Setten het model gekopieerd voor de Heuvellandlijn en de Maaslijn in de provincie Limburg.
Activiteiten.
Syntus BV exploiteerde treinen en bussen in de Achterhoek en de Betuwe. Het bedrijf exploiteert op dit moment bussen in Utrecht, Twente, Salland, Vechtdal en op de Veluwe.
Huisstijl.
De huisstijl van Syntus is geel/wit/blauw. In Twente Syntus onder de naam Syntus Twente, daar geldt de rode huisstijl Twents zoals voorgeschreven door de regionale overheid. In de rest van Overijssel rijdt Syntus onder de naam Syntus Overijssel eveneens in een voorgeschreven huisstijl. In Gelderland rijdt Syntus onder de naam Syntus Gelderland met een blauwe huisstijl die lijkt op die van Syntus Overijssel. In Apeldoorn wordt met een afwijkende groene huisstijl gereden.
Overijssel.
Sinds 14 december 2003 exploiteert Syntus de gemengde trein/busconcessie Zutphen – Oldenzaal (treindienst Zutphen – Hengelo – Oldenzaal en aansluitende buslijnen).
Bovendien reed Syntus in opdracht van Connexxion op de spoorlijn Almelo – Mariënberg. Vanaf half 2007 deed Syntus dit geheel onder eigen naam, doch nog steeds in opdracht van Connexxion, met twee LINTs (44 en 45) die speciaal voor de spoorlijn rood waren gestickerd, net als alle bussen in het Twents-gebied. De treinen die tot 27 mei 2007 de lijn reden, 'Veenexpressen', zijn vervolgens teruggekeerd naar hun eigenaar NS. Daarnaast reed Syntus in opdracht van Connexxion enkele buslijnen in de regio Twente. Op dit moment rijdt Syntus in de hele regio Twenthe en rijdt vervoerder Arriva op spoorlijn Almelo – Mariënberg.
In november 2009 werd bekendgemaakt dat Syntus, door het winnen van de aanbestedingsprocedure in het centrale deel van de provincie Overijssel, het busvervoer in Zwolle, Deventer, Salland en het Overijsselse Vechtdal zal overnemen van Connexxion. Syntus rijdt sinds 29 augustus 2010 in dit gebied in een blauwe kleurstelling onder deze naam.
In juni 2015 werd bekendgemaakt dat Syntus, door het winnen van de aanbestedingsprocedure, vanaf eind 2017 de treindienst zal gaan verzorgen op twee Overijsselse spoorlijnen, die tevens geëlektrificeerd zullen worden. Het betreft de lijnen Kampen – Zwolle (Kamperlijntje) en Zwolle – Almelo – Enschede, waar nu nog dieseltreinen van de NS rijden. Hiervoor zal Syntus nieuwe elektrische treinstellen gaan aanschaffen. De totale exploitatiekosten bedragen ongeveer 17,5 miljoen per jaar.
In mei 2011 werd bekendgemaakt dat Syntus, door het winnen van de aanbestedingsprocedure in de regio Twente het busvervoer en treinvervoer zal overnemen van Connexxion per december 2013. Deze concessie omvat de busdiensten van de regio Twente en Zutphen – Hengelo – Oldenzaal en de treindienst Zutphen – Hengelo – Oldenzaal. Een deel van de busdiensten in het Gelderse deel van Zutphen – Hengelo – Oldenzaal is per 9 december 2012 overgenomen door Arriva.
Gelderland.
Syntus exploiteerde sinds 30 mei 1999 het busvervoer (inclusief de Buurtbus) in de Achterhoek en de treinen op de spoorlijnen Zutphen – Winterswijk en Doetinchem – Winterswijk. Vanaf 2001 is daar het traject Arnhem – Doetinchem aan toegevoegd. Op 1 april 2005 had Syntus de exploitatie van de treindienst op de lijn Arnhem – Tiel van NS overgenomen.
Eind 2010 raakte Syntus het busvervoer in de Achterhoek kwijt aan Arriva. De treindienst (Arnhem / Zutphen – Winterswijk), die meer voorbereiding vergde, ging eind 2012 naar Arriva.
Sinds 12 december 2010 heeft Syntus, onder de naam Syntus Gelderland, de concessie van Veolia overgenomen op de Veluwe. Deze concessie omvat alle buslijnen in de Veluwe, inclusief de busdiensten op de Valleilijn en de Veluwelijn.
Utrecht.
Op 11 december 2016 is het openbaar vervoer in de concessie provincie Utrecht overgenomen van Connexxion. De concessie bestaat uit de stadsdiensten van Amersfoort, Woerden, Soest en Veenendaal en het streekvervoer in de rest van de provincie met uitlopers naar onder meer Amsterdam (dat niet bij het BRU gebied hoort).
Proeven met internationale verbindingen.
Van 10 december 2005 tot 1 juli 2006 heeft Syntus bij wijze van proef in het weekend 4 retourritten gereden op het traject Arnhem – Emmerik (Duitsland). De proef, die twee jaar zou duren, werd voortijdig beëindigd door gebrek aan belangstelling. Nadat de treindienst begin juni al gestopt was, werden de nog resterende ritten met bussen gereden. Ook een hernieuwd onderzoek in 2008 naar een rechtstreekse buslijn Doetinchem – Emmerik zonder overstap in 's-Heerenberg leverde geen resultaten op.
Duitse en Nederlandse overheden in het Euregiogebied hebben laten onderzoeken of de Syntus-treinverbinding Zutphen – Oldenzaal kan worden verlengd naar Bad Bentheim en via de Bentheimer Eisenbahn naar Nordhorn. De gemeente Losser gaf aan dat zij dan graag een nieuwe halte in De Lutte zou openen.
Sinds 12 december 2010 liet Syntus in samenwerking met de Bentheimer Eisenbahn elk uur een trein als "Grensland Express" rijden tussen Hengelo en Bad Bentheim, met alleen een stop te Oldenzaal. Deze sloot in Hengelo aan op de intercity naar de Randstad en in Bentheim op de Duitse interregiotrein naar Bielefeld. Deze nieuwe treinverbinding werd medegefinancierd door Europese Fondsen, de Regio Twente, Provincie Overijssel, de Landesnahverkehrsgesellschaft Niedersachsen, de gemeenten Oldenzaal, Hengelo, Bad Bentheim en Nordhorn, de Graafschap Bentheim en het Nederlandse Ministerie van Infrastructuur en Milieu. De verbinding werd eind 2013 opgeheven, wegens een net iets te laag aantal reizigers.
Treindienst.
Sinds 8 december 2013 valt deze dienst onder de concessie Regio Twente. Deze is gegund aan Syntus, die dus deze dienst blijft uitvoeren. Vanaf december 2017 gaat Syntus ook de spoorlijnen Zwolle-Kampen en Zwolle-Enschede exploiteren
Bekende streekgenoten op treinen Syntus.
Bijna alle LINT-treinen van Syntus zijn vernoemd naar bekende streekgenoten. Deze treinstellen hebben op de buitenkant een eigen naam van een bekende persoon uit het heden of verleden. In ieder treinstel bevindt zich daarnaast een afbeelding met beschrijving van de betreffende persoon. Syntus wil hiermee zijn intensieve binding met de regio en zijn inwoners benadrukken.
