Gewandhausorchester.
Het Gewandhausorchester is een symfonieorkest in Leipzig. Het telt circa 175 musici en geldt daarmee als het grootste beroepsorkest ter wereld. Chef-dirigent is sinds 2005 Riccardo Chailly. Het orkest draagt de naam van het "Gewandhaus", het gebouw van het gilde der lakenhandelaren. Het draagt zijn huidige naam sinds 1781. Felix Mendelssohn-Bartholdy was de eerste "Kapellmeister".
Het orkest.
De geschiedenis van het orkest gaat terug tot de 15de eeuw. Het orkest geldt als het oudste burgerlijke orkest van Duitsland. Oorspronkelijk was het een vereniging die door vermogende kooplieden in stand werd gehouden. Sinds 1840 is het orkest een instelling van de stad Leipzig, die haar reputatie als muziekstad voor een groot deel aan dit orkest dankt. Het orkest verzorgde in de 19e eeuw vele premi√®res van nu klassieke werken. Het Gewandhausorchester behoort tot de weinig overgebleven Europese orkesten met een duidelijk eigen klank en speelstijl. Vooral de beheerstheid, de milde toonvorming en het fijnzinnige samenspel vallen hierbij op.
Het orkest is tevens het orkest van de Opera van Leipzig.
Het Gewandhaus.
Het derde Gewandhaus aan het Augustusplein
De zaal van het eerste Gewandhaus werd in 1843 verbouwd met goede akoestische resultaten. In 1884 bouwde men een groter "Neues Gewandhaus". Het oude Gewandhaus werd niet meer gebruikt. Ook dit nieuwe gebouw bleek een uitstekende akoestiek voor klassieke muziek te hebben. Voor een aantal concertzalen vormde deze zaal een belangrijk uitgangspunt, onder andere voor het Concertgebouw te Amsterdam en de Boston Symphony Hall. Tijdens de Tweede Wereldoorlog heeft het gebouw in 1943 zwaar te lijden gehad van bombardementen. Na de oorlog werd het gebouw provisorisch gerestaureerd en weer in gebruik genomen. Uiteindelijk werd deze concertzaal in 1968 onder veel protest gesloopt. In 1981 werd het huidige derde Gewandhaus geopend.
