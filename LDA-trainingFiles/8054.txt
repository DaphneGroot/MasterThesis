P!nk.
Alecia Beth Moore (Doylestown, Pennsylvania, 8 september 1979), beter bekend onder haar artiestennaam P!nk (Pink), is een Amerikaanse zangeres. Op haar eerste album liet P!nk vooral r&b en rap horen, terwijl ze op haar latere albums veel meer de rock opzoekt.
Haar pseudoniem is niet afgeleid van de roze haarkleur zoals ze die in het begin van haar carrière had, maar is gebaseerd op het personage Mr. Pink uit de film "Reservoir Dogs" van Quentin Tarantino.
Levensloop.
P!nk groeide op als kind van Joods-Ierse ouders in Doylestown (Pennsylvania). Haar vader was soldaat in de Vietnamoorlog, was enigszins muzikaal onderlegd en speelde liedjes voor haar op gitaar. Haar ouders zijn gescheiden en hierover schreef ze later het nummer "Family Portrait". Ze had vroeger veel last van astma. Om haar ademritme en stem onder controle te krijgen volgde ze zang- en balletlessen en ging ze voetballen. Al snel wist ze dat muziek haar favoriete schoolvak was. Haar grote idolen waren Steven Tyler van Aerosmith en Janis Joplin.
In 2000 kwam haar doorbraak met de top 10-hit "There you go" van het album "Can't take me home". Van dat album volgden nog 2 andere singles: "Most girls" en "You make me sick".
Haar grootste succes kende ze met haar tweede album "M!ssundaztood", dat in 2001 uitkwam. Dit was haar eerste album waarop rockinvloeden te horen zijn. Het door Linda Perry geschreven "Get the party started" leverde talrijke awards op, waaronder die voor beste nieuwkomer op de MTV Video Music Awards in 2001. Later volgden de hits "Don't let me get me", "Just like a pill" en "Family Portrait". Na dit lied, dat over de voor haar pijnlijke scheiding van haar ouders ging, verzoende ze zich met haar moeder.
In september 2003 kwam haar derde album uit, "Try This". Van dit album komen de hits "Feel good time", "Trouble", "God is a DJ" en "Last to know". In vergelijking met het vorige album was dit niet zo'n groot succes. P!nk wijt dit aan het feit dat het album minder persoonlijk was dan haar vorige album, "M!ssundaztood".
Begin 2006 kwam haar nieuwe single "Stupid Girls" uit. Deze single is een verwijzing naar de nieuwe trend dat vrouwen zich dommer voordoen dan ze zijn. In april 2006 kwam haar nieuwe album "I'm Not Dead" uit. Het kwam nieuw binnen op nummer 5 in de Album Top 100. Ter gelegenheid van de promotie van dit album gaf ze een "geheim" optreden in Amsterdam voor ongeveer 1000 mensen. In mei 2006 kwam de single "Who Knew" uit. Het nummer gaat over de dood van een vriend, die is overleden aan een overdosis drugs. In Nederland deed het nummer het niet zo goed, maar in Australië werd het een nummer 1-hit. In augustus 2006 kwam "U+Ur Hand" uit. Wereldwijd werd het een aardige hit maar in Nederland haalde het nummer slechts de 31ste positie. De volgende single was "Nobody Knows". In september 2006 begon haar wereldtour waarin zij ook in Nederland optrad: op 14 oktober in Ahoy, op 15 oktober in Go Planet (Enschede), en op 6 en 7 december in de Heineken Music Hall.
Het lied "Dear Mr. President" van P!nk vestigde een nieuw downloadrecord in de geschiedenis van Ultratop, de officiële hitparade van Vlaanderen. In de Ultratop 50 Singles kwam het nummer binnen op nr. 3; in de Ultratop 20 Downloads zelfs op nr. 1. Het is voor het eerst in de geschiedenis van Ultratop dat een song, die enkel te downloaden is, een dergelijke prestatie neerzet. Op 18 mei 2006 bracht P!nk tijdens de showcase van Q-music “Dear Mr. President” in een akoestische versie. De song werd nadien nog vaak aangevraagd in de programma’s van Q-music. Begin december lanceerden Deckers & Ornelis in hun ochtendprogramma de vraag welk nummer in aanmerking kon komen om de kersthit van Q te worden. “Dear Mr. President” kwam massaal naar voor als keuze van de Q-luisteraar. Na overleg met Sony BMG, de platenmaatschappij van P!nk, werd besloten de live-track als download via internet aan te bieden.
Op 21 augustus 2007 mocht P!nk op TW Classic in Werchter een platina plaat in ontvangst nemen van Natalia, voor wie ze I Will schreef, voor de verkoop van meer dan 40.000 exemplaren van "I'm Not Dead" in België. P!nk vertelde Natalia dat ze enorm blij is het met het opgenomen resultaat van "I Will" (verschenen op het album Everything & More).
Op 8 augustus 2007 was P!nk te zien op de Grote Kaai in Lokeren als act op het Belgisch festival De Lokerse Feesten.
Op 1 september 2007 was P!nk de slotact van het Beatstadfestival op het Malieveld in Den Haag, na VanVelzen, Ilse DeLange en Di-rect, met een optreden van ruim een uur. Tot en met 8 september toerde ze nog de wereld rond met haar I'm not dead summer tour. Daarna genoot ze van enkele maanden vakantie en begon ze te schrijven aan haar volgend album.
28 april 2008 won ze de MTV Award voor "Best Live Performer".
Haar vijfde studioalbum kwam op 28 oktober 2008 uit. De titel is 'Funhouse'. De gelijknamige Funhouse Tour begon 26 februari 2009 in België en eindigde halverwege mei in Engeland. Op 28 februari en 1 maart 2009 heeft ze hiervoor Ahoy' Rotterdam aangedaan. Door succes deed ze daarom 6 december 2009 voor de derde keer Ahoy aan.
Op zaterdag 30 mei 2010 trad P!nk op in Nederland op het Pinkpop Festival in Landgraaf (Limburg).
Op zaterdag 3 juli 2010 stond P!nk op mainstage van Rock Werchter.
Op donderdag 15 juli 2010 is ze tijdens haar concert in Nürnberg (Duitsland) op een stalen hek terechtgekomen. Ze zweefde in een harnas boven het podium, maar was niet goed vastgesnoerd. P!nk krabbelde nadien recht, kwam even op adem op het podium en werd dan naar het ziekenhuis gevoerd. De zangeres heeft niets gebroken, maar gaf op Twitter wel toe dat ze "pijn" heeft.
Op 18 september 2012 kwam haar cd The truth about love uit, met het nummer "Blow me (one last kiss)"
P!nk is te zien in de film Catacombs en het bekende. Ze speelt hierin de "bazin" van een motorcross baan. Feel Good Time is onderdeel van de soundtrack van de film.
Privé.
P!nk trouwde op 7 januari 2006 in Costa Rica met de Amerikaanse motorcrosser Carey Hart. Het koppel was van 2008 tot 2010 tijdelijk uit elkaar (zijn naam was ook in de boom gekerfd in de videoclip van "So What"). In juni 2011 kregen ze hun eerste kind, in december 2016 hun tweede.
