Voorpost (organisatie).
Luc Vermeulen (l) en Johan Vanslambrouck (r), leiders van Voorpost Vlaanderen (foto uit 2010)
Florens van der Kooi, actieleider voor Nederland (foto uit 2004)
Voorpost is een actiegroep werkzaam in Vlaanderen, Nederland en Zuid-Afrika, die een hereniging van Vlaanderen met Nederland in een Groot-Nederlands ideaal nastreeft. Voorpost beschouwt zichzelf als volksnationalistisch. De organisatie voert actie tegen de multiculturele samenleving.
De AIVD en Jaap van Donselaar kwalificeren de organisatie als extreemrechts. De AIVD stelt echter ook dat Voorpost "geen antidemocratische doelen" heeft en ze ook "geen
Afdelingen.
Voorpost heeft afdelingen in Nederland, Vlaanderen en Zuid-Afrika. De huidige voorzitter van Voorpost is Bart Vanpachtenbeke (die Johan Vanslambrouck als voorzitter opvolgde). Luc Vermeulen was sedert de oprichting van Voorpost tot en met 2013 actieleider voor de Vlaamse afdelingen. Tegenwoordig vervult Nick van Mieghem deze rol.
Florens van der Kooi (de voormalige voorzitter van de Nieuwe Nationale Partij) is actieleider van de Nederlandse afdelingen. Voorpost geeft het tijdschrift Revolte uit.
Voorpost werkt met kringen, die een redelijk aantal jaren bestaan en kernen die zojuist van start gegaan zijn. Kringen kenmerken zich door een eigen Voorpost-vaandel, een prinsenvlag met de Elhaz-levensrune en naam van de afdeling.
De militanten van de actiegroep dragen bij bepaalde gelegenheden een uniform (lichtblauw hemd, donkerblauwe broek of rok).
In de beginperiode marcheerden de militanten bij Vlaams-nationalistische massa-manifestaties (Vlaams Nationaal Zangfeest, IJzerbedevaart) in formaties op de openbare weg. Hiervan is men afgestapt sedert de wetten op de private milities strenger werden.
Voorpost in Vlaanderen.
Kringen: Antwerpen/Kempen, Limburg, Dender en Waas, Westland, Gent, Aalst, Leuven
Voorpost in Zuid-Afrika.
In Zuid-Afrika is Voorpost opgenomen in "Die Dietse Federasie" van Henk van de Graaff. In Zuid-Afrika verbindt Voorpost zich aan het lot van de Afrikaners.
Geschiedenis.
Voorpost is in Vlaanderen in 1976 opgericht en er is in 1978 in Nederland (West-Brabant) ook een afdeling gekomen. De eerste hoofdredacteur van het tijdschrift Revolte was Roeland Raes, een voormalig politicus van het Vlaams Blok. De eerste voorzitter van Voorpost was Francis Van den Eynde, thans Vlaams volksvertegenwoordiger te Gent. Luc Vermeulen was de eerste actieleider van Voorpost Vlaanderen. De oprichter van de afdeling in Nederland was Frie Verbrugge, thans niet meer actief binnen de Nederlandse politiek.
In de beginjaren waren er nauwe contacten met de Junge Nationaldemokraten (JN), de jongerenorganisatie van de National-Demokratische Partei Deutschlands (NPD). Vandaag zijn er nauwe contacten met de Bretoense partij Adsav (Opstand).
In mei 2008 diende het Vlaamse Gewest een klacht in tegen voorzitter Johan Vanslambrouck, actieleider Luc Vermeulen en de organisatie Voorpost omtrent wildplakken en bendevorming. Vier jaar later werden beide heren en de organisatie op 21 mei 2012 door de correctionele rechtbank van Antwerpen van deze beschuldigingen vrijgesproken.
Standpunten over monarchie.
Voorpost beschouwt het Nederlandse koningshuis als voorvechter van de eenheid tussen Nederland en Vlaanderen; dat sluit aan bij het standpunt van de orangisten, al laat ze de ruimte tot discussie hieromtrent open. Zo zijn er vele leden van Voorpost die tevens een Nederlands republikeins standpunt innemen dat vaak geïnspireerd is door de historische Republiek der Zeven Verenigde Nederlanden. In België is Voorpost wel resoluut tegen het Belgische koningshuis.
De Belgische monarchie is het symbool bij uitstek voor de Belgische eenheid en staat in het Vlaamse landsgedeelte bekend om haar gebrekkige kennis van het Nederlands, waardoor zij door Voorpost als marionet van de Waalse deelstaat/politici beschouwd wordt.
Publieke acties.
Een taalactie van Voorpost te Gent-Sint-Pieters tegen de verengelsing (foto uit 2007)
Voorpost is bekend van verschillende plakacties. De bekendste hiervan zijn: "Geen Djihad in onze straat" en "Turkije in de EU? Nee bedankt". Posters rond deze thema's worden geplakt door sympathisanten.
Jaarlijks rond Kerstmis en Oud en Nieuw organiseert Voorpost de actie "Z11-Z11-Z11" ("zelf, zelf, zelf"). Deze behelst het verdelen van voedselpakketten enkel onder behoeftigen onder de autochtone Nederlandstalige bevolking. De naam Z11-Z11-Z11 is een toespeling op de naam van 11.11.11, de Vlaamse koepel-organisatie voor ontwikkelingssamenwerking. Voorpost noemt deze actie "een volwaardig alternatief om een sociale actie te steunen, een sociale actie voor mensen in nood van ons eigen volk.
Op 27 juli 2006 dreigde Voorpost Vlaanderen met acties tegen eventuele schoolbezettingen door mensen zonder papieren door zelf scholen te gaan bezetten vanaf 1 september 2006, bij de aanvang van het nieuwe schooljaar. Voorpost stelde dat scholen niet kunnen worden ingezet als 'politiek wapen' omdat dit in tegenspraak zou zijn met artikel 41 van de wet op het onderwijs, dat stelt dat het onderwijs, politiek neutraal hoort te zijn. De actie verwees naar de uitspraak van Mieke Van Hecke, directeur-generaal van de katholieke onderwijskoepel, die de schooldirecties de mogelijkheid bood tijdelijk mensen zonder papieren op te vangen in schoolgebouwen.
De organisatie Voorpost wees de burgemeesters er ook op dat ze "de verdomde plicht hebben door illegalen en uitgeprocedeerden bezette gebouwen te ontruimen en de bezetters te laten overbrengen naar hun vaderland of naar de gesloten asielcentra."
In augustus 2008 trok Voorpost Nederland aandacht door de presentatie van het boek Klimaatactivist in de politiek van het voormalig GroenLinks-Kamerlid Wijnand Duyvendak te verstoren met leuzen en pamfletten. Ook werd Duyvendak getaart. Enkele dagen voor de presentatie van het boek kwam Duyvendak in het nieuws met betrekking tot een inbraak in een Haags ministerie in de jaren tachtig.
Op 8 november 2008 bezette een groep activisten van Voorpost een McDonald's-filiaal in IJsselstein. De actie was een protest tegen wat Voorpost ziet als de amerikanisering van de (Nederlandse) maatschappij en de wijze waarop het milieu wordt uitgeput voor het verkrijgen en bereiden van het voedsel dat McDonald's verkoopt. De politie maakte dezelfde dag nog een einde aan de bezetting.
Op 1 maart 2009 organiseerde Voorpost een demonstratie in Maastricht tegen het Nederlandse drugsbeleid waar 300 mensen op af kwamen. Tegendemonstranten van de Anti-Fascistische Actie (AFA) protesteerden hiertegen en probeerden de Voorpost-betoging te bereiken in een poging deze te blokkeren. De demonstraties van Voorpost en AFA vonden plaats aan verschillende kanten van de Maas, de tegendemonstranten probeerden een brug over te steken maar werden door de politie teruggedreven.
Op 25 september 2012 werd er in Den Haag een beeld van Nelson Mandela onthuld door de Zuid-Afrikaanse voormalig aartsbisschop Desmond Tutu. Hierbij werd door enkele leden van Voorpost geprotesteerd tegen de moorden op blanke boeren in Zuid-Afrika. Vijf mensen werden opgepakt wegens verstoring van de plechtigheid.
Kritiek.
Sinds 1986 stelde de Nederlandse vakbond Abvakabo FNV samen met de Anne Frank Stichting een lijst op met organisaties die door hen als fascistisch en racistisch worden beschouwd en waarvan men het lidmaatschap onverenigbaar acht met dat van de vakbond. Voorpost staat op deze lijst. In 2012 oordeelde de Commissie gelijke behandeling dat het weren van leden van Voorpost verboden onderscheid is op grond van politieke gezindheid.
