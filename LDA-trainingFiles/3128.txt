	Amateurkunstfonds laat op zich wachten
	ANP
DEN HAAG
De oprichting van het nieuwe Fonds voor Amateurkunst verloopt te traag. Amateurgezelschappen moeten voor 1 april hun subsidieverzoek indienen, maar het is nog niet duidelijk waar en bij wie dat moet. De vrees bestaat dat daardoor de eerste subsidieronde vervalt.
Dat stelt de Raad voor Cultuur in een dinsdag verschenen advies aan staatssecretaris Nuis van Cultuur. Tot 1 januari konden amateurgezelschappen voor een subsidie terecht bij de Raad voor Cultuur. Het adviesorgaan pleitte al eerder voor de instelling van een apart fonds, onder meer naar aanleiding van het toneelstuk Emily of het geheim van Huis ten Bosch, dat vorig jaar in premi√®re ging.
De Raad vond dat het amateurgezelschap Toetssteen subsidie moest krijgen om het stuk over de koninklijke affaire te voeren, maar Nuis legde dat advies naast zich neer.
De Raad vindt dat het fonds een zelfstandige status moet krijgen. Het krijgt naar verwachting onderdak bij het Fonds voor de Podiumkunsten in Den Haag. De Raad adviseert de staatssecretaris ook dat het nieuwe fonds extra aandacht moet besteden aan onder meer niet-westerse projecten, de vergrijzing van amateurkunst, en allochtonen.
De Raad dringt er in het advies ook op aan dat de criteria voor de aanvragers duidelijk moet zijn. Mogelijk kan het fonds klantvriendelijker zijn door de tijd tussen de aanvraagrondes te verkleinen.

