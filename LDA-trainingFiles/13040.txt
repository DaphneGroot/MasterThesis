Rijksweg 28.
Rijksweg A28 is een rijksweg en autosnelweg in Nederland die loopt van Utrecht (nabij A27) naar Groningen (knooppunt Julianaplein).
Route en knooppunten.
Even na het begin van de snelweg in Utrecht kruist de A28 bij knooppunt Rijnsweerd de A27 (ring Utrecht).
Bij knooppunt Hoevelaken (Amersfoort) kruist de A28 de A1. Van Harderwijk tot aan Wezep loopt de weg langs de noordrand van de Veluwe.
Bij knooppunt Hattemerbroek, even ten zuiden van Zwolle, kruist de A28 de N50. Even verderop ligt de brug over de IJssel.
Bij knooppunt Lankhorst, tussen Staphorst en Meppel, is de afrit van de A32 naar Leeuwarden. Op de rijbaan van A28 in zuidelijke richting was tot september 2009 geen toegang tot de A32 mogelijk. Sindsdien kan verkeer vanuit Hoogeveen richting Leeuwarden (en vice versa) ook knooppunt Lankhorst gebruiken.
Bij knooppunt Hoogeveen gaat de rechtdoorgaande snelweg in oostelijke richting als A37 verder naar de Duitse grens. De A28 neemt vanaf dit knooppunt de in noordelijke richting gaande weg over van de N48.
Tussen de afslag Pesse en Dwingeloo loopt de weg langs het Nationaal Park Dwingelderveld. Bij Assen sluit de N33 aan. Nabij De Punt sluit de N34 aan. In Groningen sluit de weg bij het knooppunt Julianaplein aan op de A7/N7 (E22).
Van knooppunt Rijnsweerd tot knooppunt Hoevelaken is de A28 onderdeel van de E30; van knooppunt Hoevelaken tot knooppunt Julianaplein is de A28 onderdeel van de E232.
De A28 was de eerste autosnelweg in de provincie Drenthe.
Knelpunten.
Filmpje uit 1962 over de openstelling van rijksweg 28
De voornaamste knelpunten op de A28 liggen bij Hoevelaken en bij Zwolle. In de ochtendspits staat er bij Amersfoort regelmatig een file die begint bij Nijkerk en die kan doorlopen tot de afslag Den Dolder. Eveneens in de ochtend loopt het meestal voor Zwolle vast tussen knooppunt Lankhorst en Nieuwleusen. Het tracé door Zwolle stroomt 's ochtends goed door sinds de aanleg van een spitsstrook in 2005. Dit heeft er echter wel toe geleid dat de file nu is verplaatst naar vóór Zwolle. Nu staat er dagelijks tussen de afrit Nieuwleusen (N377) de afrit Ommen (N340) een file. De andere kant op staat er vaak ook een file tussen knooppunt Hattemerbroek en de afrit Nieuwleusen. Om de knelpunten bij Zwolle verder weg te nemen is Rijkswaterstaat in 2010 gestart met het verbreden van de A28 tussen knooppunt Hattemerbroek en de spitsstrook door Zwolle. Ook aan de noordzijde van Zwolle, tussen het einde van de spitsstrook en knooppunt Lankhorst, wordt de weg verbreed naar 2 keer 3 rijstroken. Bij het Julianaplein in Groningen staat het verkeer 's ochtends ook steeds vaker stil.
Vanaf 2011 is Rijkswaterstaat groot onderhoud aan het uitvoeren aan de A28 tussen Utrecht en Amersfoort, het asfalt wordt vernieuwd, vangrail vervangen, en viaducten worden gerenoveerd. Tegelijkertijd gaat Rijkswaterstaat de weg geschikt maken voor 3 rijstroken per richting. De 3e rijstrook wordt pas in gebruik genomen als de procedures hiervoor zijn doorlopen, maar dan kan de strook ook meteen open. Dit wordt dan permanent 2×3 van Utrecht tot Leusden-zuid. Van daar gaat het over in 2+1. Dit zal echter geen permanente oplossing worden, aangezien het verkeersaanbod hier om 3 rijstroken vraagt.
In de avondspits ontstaan meestal problemen tussen Utrecht en knooppunt Hoevelaken.
Afrit 1.
Er bestaat geen afrit 1 op deze snelweg. Er was een afrit 3 gepland bij Zeist-West. Deze afrit is er niet gekomen. Deze afrit had kunnen zorgen voor een omnummering van de A28 van de huidige afrit 3 (Den Dolder) tot de Waterlinieweg.
Aan de weg gelegen plaatsen.
De grootste plaatsen aan de A28 zijn Utrecht, Zeist, Leusden, Amersfoort, Nijkerk, Harderwijk, Zwolle, Hoogeveen, Assen en Groningen.
Overhangend geluidsscherm.
Bij Zeist is een 1,6 kilometer lang geluidsscherm langs de A28 geplaatst met een 'luifel' boven het wegdek. Deze bijzondere constructie is in 1985 gereedgekomen. In de jaren negentig is een vergelijkbaar geluidsscherm, maar dan van acrylaat, bij Dordrecht gebouwd langs de A16.
Trivia.
In de jaren zestig en zeventig stond rijksweg 28 bekend onder zijn Europese wegnummer, in die tijd E35. Hierop werd een liedje gemaakt door zanger Roek Williams, genaamd "E35". Het Europese wegnummer van rijksweg 28 is sindsdien gewijzigd.
