	Telers hebben besmetting vaak aan zichzelf te wijten Boeren knokken om middelen tegen aardappelziekte
	Van onze verslaggever
Rik Nijland

WAGENINGEN
Het werk achtervolgt plantenziektekundige dr.ir. F. Govers tot in haar achtertuin. Voor het eerst sinds jaren teelt ze weer eens aardappels bij huis en prompt zijn die vergeven van de phytophthora, de schimmel waarin ze zich in de vakgroep Fytopathologie van de Landbouwuniversiteit Wageningen heeft gespecialiseerd.
Haar tuin weerspiegelt de landelijke situatie. Niet alleen varkens- en rundveehouders krijgen het dit jaar voor hun kiezen; ook de aardappeltelers maken een moeilijke tijd door. Zij hebben net als Govers op grote schaal last van Phytophthora infestans.
'De besmettingsdruk is in juni en juli enorm hoog geweest', aldus ir. A. Risseeuw, secretaris akkerbouw van LTO-Nederland. Ir. J. Dogterom van de Dienst Landbouwvoorlichting gaat nog verder: 'Er is duidelijk sprake van een noodsituatie. Er zijn nog voldoende bestrijdingsmiddelen, maar ik heb begrepen dat er door de boeren om wordt geknokt.'
Phytophthora is in de akkerbouw al 150 jaar een gevreesde tegenstander. De ziekte bereikte in 1845 vanuit Amerika voor het eerst Europa. De gevolgen waren desastreus. In slechts een paar maanden tijd werd vanuit Belgi het hele continent overspoeld, maar het ergst sloeg de schimmel een paar jaar later toe in Ierland, waar vrijwel de gehele aardappeloogst te gronde ging.
En nog altijd is phytophthora wereldwijd veruit de belangrijkste aardappelziekte. Ongeveer 20 procent van de oogst gaat door deze ziekte verloren. De weinig gebruikte Nederlandse naam wijst daar nog op: d aardappelziekte.
Inmiddels hebben westerse akkerbouwers zich zo goed en zo kwaad als het gaat gewapend tegen de schimmel. Vooral chemische middelen die moeten voorkomen dat de aardappelplanten genfecteerd raken, zijn daarbij in zwang. Die worden eens in de week  anderhalve week gespoten, maar dit jaar is de bespuitingsfrequentie door veel boeren opgevoerd tot eens in de paar dagen.
Door het groeizame weer vormden de aardappelplanten de afgelopen tijd in hoog tempo nieuwe bladeren, zodat steeds opnieuw een 'beschermingslaagje' moest worden aangebracht. Daar kwam bij dat de nattigheid ideale condities schiep voor de schimmel.
Gaat het toch mis, dan groeien de schimmelsporen die door de wind worden aangevoerd en op de bladeren landen, uit tot zwarte puntjes. Wordt er niet ingegrepen, dan is de plant binnen twee  drie weken morsdood. Hoewel de bestrijding op preventie is gericht, hebben de boeren ook nog het curatieve paardenmiddel Ridomil achter de hand, dat ze echter maar twee maal per jaar mogen spuiten om resistentie van de schimmel tegen dit fungicide te voorkomen.
De onderzoeksgroep van Govers heeft in Zuidelijk Flevoland uitgezocht wat in het voorjaar de belangrijkste haarden zijn voor besmetting van de aardappelakkers. Daarbij maakten de onderzoekers gebruik van DNA-vingerafdrukken van de schimmelstammen. Bij infectie van een akker spoorden ze daarmee de infectiebron op.
Vanuit boerenkring wordt vaak verwezen naar volkstuintjes als bron van alle kwaad. Daar wordt immers aardappelloof gewoon op de composthoop gegooid, en blijven oude aardappels in de grond achter. Tot overmaat van ramp worden er ook tomaten geteeld. Die kunnen eveneens als gastheer dienen voor de schimmel.
Zo ging het verhaal, maar in de praktijk viel het reuze mee met de besmetting van aardappelakkers vanuit de volkstuincomplexen om de polder heen, bleek uit het Wageningse onderzoek. De boeren hebben de besmettingen veeleer aan zichzelf te wijten. Afvalhopen bij de boerderijen met daarop nog aardappelen of plantenresten van het vorige jaar vormden in de onderzochte jaren de belangrijkste haarden.
'De boeren zijn verplicht die afvalhopen goed af te dekken met plastic, maar dat gebeurt lang niet altijd even goed', zegt Govers. 'Door onze resultaten merkte je in het volgende jaar al dat er meer werk van het afdekken werd gemaakt. Maar het geheugen is kort. Als we een paar jaar weinig phytophthora hebben, zul je zien dat de klad er weer in komt.'
Sinds 1980 kent Nederland ook nog een heel andere 'besmettingshaard'. In dat jaar kreeg de schimmel een partner. Tot die tijd kwam er in Europa slechts n zogeheten paringstype voor. Eind jaren zeventig wist echter een ander type vanuit Mexico de overstap te maken naar Europa, waardoor de schimmel een maatje kreeg en zich aan seks kon overgeven.
Daarbij worden extra sterke sporen gevormd, die meerdere jaren kunnen overleven in de grond. Ze hebben geen plantenresten of knollen nodig om het volgende groeiseizoen te halen, maar kunnen zelfstandig wachten tot er in het vroege voorjaar een aardappelplant op hun weg komt. Deze speciale sporen spelen overigens maar een bescheiden rol bij de besmetting van percelen in Zuidelijk Flevoland.
Maar de seksuele voortplanting leidt wel tot nieuwe complicaties. Het genetisch materiaal van de schimmel, dat voorheen uitsluitend werd gekopieerd, wordt nu ook op steeds nieuwe manieren samengevoegd. Dat kan leiden tot nieuwe eigenschappen. 'Er zijn schimmelstammen gevonden die agressiever lijken te zijn dan de stammen van voor 1980', aldus Govers.
En dan is de schimmel nog niet door z'n assortiment sporen heen. Hij kent nog een heel ander type sporen, die geschikt zijn om de knollen te attaqueren: ze hebben twee zweepdraden waarmee ze zich door water kunnen voortbewegen. Deze sporen spoelen bij flinke regenval de grond in, waar ze de knollen besmetten.
Knol-phytophthora is wat de boeren op dit moment het meest vrezen. Geprobeerd wordt dat te voorkomen door extra vroeg in het jaar het loof dood te spuiten en de aardappels te rooien. Dat betekent opbrengstverlies, maar een aantasting van de aardappels zelf wordt als een grotere ramp gezien.
De knollen gaan dan rotten en dat levert problemen op in de opslagloods. 'Als je dat in je opslag krijgt, is het leed niet te overzien', aldus Risseeuw van LTO-Nederland.
De reguliere boeren kunnen zich tegen phytophthora infestans wapenen door flink te spuiten. Dit jaar zijn voor het eerst de normen voor Milieukeur-aardappelen versoepeld. Als een bepaalde besmettingsgraad van de aardappels wordt overschreden, mag de boer t¢ch het normaal gesproken verboden ridomil spuiten.
Biologisch-dynamische boeren kunnen zich een dergelijke soepelheid niet veroorloven. Govers constateert dat deze boeren vaak andere aardappelrassen telen, die wat meer weerstand hebben tegen phythophtora. 'De meeste akkerbouwers telen vooral bintjes. Dat is namelijk de aardappel waar de aardappelverwerkende industrie op is gericht. Daar is vraag naar, en de boeren telen waar vraag naar is, ook al heeft het bintje geen enkele resistentie tegen de schimmel.'

