	PERSOONLIJK
	Drs. J. BARENDREGT is vanaf 1 januari de nieuwe bestuursvoorzitter van Medisch Centrum De Klokkenberg in Breda. Hij is de opvolger van M. van den Dungen die na een reeks problemen en conflicten rond het hartcentrum van De Klokkenberg is afgetreden.
Als gevolg van de moeilijkheden raakte het bestuur (formeel: raad van toezicht) van De Klokkenberg in een crisis, waarbij twee van de zes leden aftraden. Voorzitter Van den Dungen bleef aan, maar kondigde aan te vertrekken zodra de hartkliniek zou zijn overgedragen aan het Ignatius-ziekenhuis in Breda. Dat is per 1 januari gebeurd. Naar opvolgers voor de andere afgetreden bestuursleden wordt nog gezocht.
Barendregt is econoom en was voorzitter van de raad van bestuur van het Dijkzigt-ziekenhuis in Rotterdam.

