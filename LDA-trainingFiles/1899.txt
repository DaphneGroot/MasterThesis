	Goois nutsbedrijf mogelijk in openbare veiling verkocht
	Van onze verslaggeefster
AMSTERDAM
Een aantal gemeenten, waaronder Bussum en Hilversum, overweegt het Regionaal Energiebedrijf Gooi en Vechtstreek (Regev) via een tenderprocedure te verkopen. Het zou de eerste keer zijn dat een regionaal nutsbedrijf in het openbaar bij opbod wordt verkocht.
De acht aandeelhouders van Regev, dat het grootste deel van het Gooi van gas en stroom voorziet, nemen over één of anderhalve maand een beslissing over de toekomst van het Regev. 'Er is veel aan de hand in de elektriciteitswereld. Daarom gaan wij na wat een verkoop zou betekenen voor het bedrijf en de afnemers. We hebben onze voelhorens op de markt uitgezet', aldus J. Kraaijeveld, burgemeester van Hilversum.
Met het oog op de liberalisering van de energiesector heeft een groot aantal gemeenten en provincies hun nutsbedrijven al verzelfstandigd. Daarbij zijn vele ook gefuseerd.
Energie Noord West (ENW), sinds een jaar zelf het resultaat van een grote fusie, heeft de distributie van gas en elektra in het grootste deel van Noord-Holland in handen. Het territorium van ENW bestrijkt ook een deel van Hilversum.
Daarom ziet ENW niets in een openbare verkoop van het Regev. 'Wij willen liever met ze samenwerken. Maar de aandeelhouders hebben besloten tot verkoop', aldus ENW-directeur P. Wilson donderdag tijdens een persconferentie over de resultaten van ENW in 1996. Kraaijeveld ontkent dat de beslissing al is gevallen: 'ENW heeft ons blijkbaar zo in beeld dat ze dit soort dingen zeggen.'
Wilson sluit niet uit dat ENW mee zal dingen naar Regev. Hij vindt dat Regev ENW een voorkeursbehandeling zou moeten geven bij de verkoop. Een openbare verkoop kan de prijs van de onderneming, die driehonderd werknemers telt, echter tot 200 miljoen gulden opdrijven. 'Dat vinden wij nogal veel. We kunnen het wel betalen maar de vraag is of we dat willen', aldus Wilson.
ENW stelt dat de stroomafnemers in het Gooi jaarlijks veertig gulden goedkoper uit zouden kunnen zijn als het ENW het Regev kan inlijven. Samen kunnen de bedrijven goedkoper werken.
Volgens ENW zijn er veel kopers die belangstelling hebben voor Regev. Ook buitenlandse bedrijven zouden Regev wel willen kopen. 'Je vraagt je af of het wel logisch is een kleine buitenlandse enclave te creëren', aldus Wilson.
Als Regev gekocht wordt door een ander bedrijf, al dan niet buitenlands, vreest ENW dat dat ten koste gaat van de klanten in het Gooi. Een bedrijf van buiten de regio zou minder oog hebben voor de lange termijn.

