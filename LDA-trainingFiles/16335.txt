Irnsum.
Irnsum (officieel Fries: Jirnsum) is een dorp in de gemeente Leeuwarden in de Nederlandse provincie Friesland. Het dorp heeft ongeveer 1300 inwoners. Tot 1 januari 2014 maakte het deel uit van de voormalige gemeente Boarnsterhim
Beschrijving.
Mauritiuskerk Het dorp is gelegen aan het riviertje de Boorne tussen het Pikmeer en het Sneekermeer. Bij Irnsum staat een televisiemast van 108 meter hoog die vanuit een groot deel van de provincie te zien is.
Tot de gemeentelijke herindeling in 1984 maakte Irnsum (voorheen ook "Eernsum") deel uit van de toenmalige gemeente Rauwerderhem, die toen opging in de gemeente Boornsterhem. Op 1 januari 2014 is deze gemeente opgeheven, waarop Irnsum onderdeel is geworden van de gemeente Leeuwarden.
In 1989 werd door de gemeente Boornsterhem de officiële naam van de plaats gewijzigd in het Friestalige "Jirnsum". In de gemeente Leeuwarden zijn de Nederlandse plaatsnamen de officiële, behalve voor de plaatsen die werden overgenomen van de opgeheven gemeente Boornsterhem, waarbij de de officiële status van de Friestalige namen werd gehandhaafd.
Jabikspaad.
De oostelijke route van het Jabikspaad, de Friese Camino de Santiago, gaat door Irnsum. Het Jabikspaad is 130 kilometer lang en loopt van Sint Jacobiparochie naar Hasselt.
Tegenover de Mauritiuskerk aan de Rijksstraatweg staat het pelgrimsmonument 'De Jirnsumer Moeting' uit 2010. In Irnsum komen de westelijke en oostelijke route van het Jabikspaad samen. Om dit te markeren is het pelgrimsmonument geplaatst. Van bovenaf lijkt het alsof twee wegen bij elkaar komen, die vervolgens als een bredere weg verdergaan. Dit pelgrimsmonument is gemetseld van middeleeuwse kloostermoppen uit Friese en Duitse kerken en kloosters, die door de in Irnsum geboren Loadewyk Damsma (1921-2010) zijn verzameld. Elke steen heeft zijn eigen historie. Een informatiebord bij 'De Jirnsumer Moeting' vertelt de herkomst van iedere steen.
