	Beklemmende montage in Een soort Hades
	Een soort Hades van Lars Norn door Toneelgroep Amsterdam. Vertaling Karst Woudstra, regie Gerardjan Rijnders. In TTA Westergasfabriek Amsterdam, 2 mei. Daar nog tot en met 31 mei.
Marie ligt in bed en plukt nerveus aan de lakens. Ze draagt sjofele nachtkleding, haar haar is vet en piekerig. Marie's vader is een keurige man, zit goed in het pak en bezoekt zijn dochter in de psychiatrische kliniek zo vaak hij kan. Maar als hij te dichtbij komt, duikt ze weg onder de dekens. Er zit iets niet goed tussen die twee, dat zie je meteen. Daar moet vroeger iets ergs gebeurd zijn - en eigenlijk weet je van begin af aan wat.
Incest. Daarover gaat het in de casus Marie. Wat is waar van Marie's gruwelijke verhaal over misbruik en verkrachting? Is het echt gebeurd of is het ontsproten aan haar fantasie en dus een schreeuw om aandacht?
Die vraag is het terugkerende thema in Een soort Hades. Dit nieuwe stuk van Lars Norn is vorig jaar op de Zweedse televisie uitgezonden en Toneelgroep Amsterdam speelt het nu voor het eerst in het theater, in een regie van Gerardjan Rijnders.
De mensen die in Een soort Hades ronddolen zijn patinten, bezoekers, artsen en verzorgers. Toneelgroep Amsterdam heeft zijn theater omgebouwd tot een naargeestige kliniek met tegelvloer, tl-licht, bedden en nachtkastjes met verlepte planten erop. Het is een afgesloten wereld waarin elke handeling doelloos lijkt. Ze liggen in bed, kijken televisie, draaien een shagje of bladeren in een oud tijdschrift.
Het stuk roept door zijn titel associaties op met de Hades uit de Griekse mythologie, de onderwereld waarin de mens in de vergetelheid verdwijnt. Ook in Norns Hades scharrelen de naamlozen in het duister rond. Gekken en dwazen zijn het, asielzoekers, aidspatinten, schizofrenen - allemaal mensen waarmee wij in het dagelijks leven eigenlijk niet te maken willen hebben. Nee, wij kijken liever van veilige afstand naar die troosteloze wezens in hun roze truitjes en trainingspakken.
Er gebeurt in Een soort Hades veel en tegelijkertijd weinig. In sommige scnes vliegen de emoties door de zaal, dan weer kijk je licht verveeld naar oude mannen die elkaar in Beckett-achtige dialogen de dag door helpen. Intussen liggen lelijke vrouwen in lelijke bedden en rijdt de verzorger met de theekar langs. Een Bosnische vrouw probeert telefonisch contact te krijgen met haar vaderland, twee agenten brengen hardhandig een buitenlander binnen.
Als al die scnes keurig achter elkaar worden gespeeld, zou Een soort Hades zeven uur duren. Rijnders vond dat te lang en heeft daarom zijn befaamde montagetechniek op Norn toegepast.
Dat betekent in dit geval dat hij scnes simultaan laat spelen, dialogen door elkaar heen snijdt, de verpleegster de regie-aanwijzingen laat voorlezen en de handelingen door haar laat samenvatten. Niet terzake doende fragmenten worden naar de achtergrond geschoven, belangrijke scnes krijgen meer aandacht. Het is alsof Rijnders in n vloeiende beweging volumeknop, lichtregelaar en afstandsbediening tegelijk hanteert.
Op dit nogal beladen en overladen monument van Norn heeft deze werkwijze een adembenemende uitwerking. Het eerste uur doe je nog moeite alles zo goed mogelijk te volgen, daarna maak je keuzes en focus je de aandacht op de personages die je het meest interesseren. Marie natuurlijk, en haar vader, verbluffend sterk gespeeld door zowel Roos Ouwehand als Kees Hulst, in hun wanhopig gevecht met een voos verleden. Of de hyperactieve Julia (Marieke Heebink) met haar verlatingsangst en haar vriend Henrik (Pierre Bokma) die in een paar briljante scnes de tragiek van de buitenstaander laat zien. Het zijn mensen die vastzitten in verkeerde relaties.
Net zo aangrijpend zijn de alleenstaanden. Joop Admiraal als de ex-leraar klassieke talen, Hein van der Heijden als de gesjeesde biseksuele yup met aids, Lineke Rijxman als de zowel frigide als nymfomane Jane. Ze komen en gaan, en tussen hen in deelt Hans Kesting als verzorger Johnny schouderklopjes en kopjes thee uit.
Aan deze productie doet het volledige ensemble van Toneelgroep Amsterdam mee, zo'n dertig acteurs die niet leuk de malloot uithangen, maar met al hun talent enig inzicht verschaffen in de ziel van de getroubleerde mens. Marieke Heebink, Lineke Rijxman en Roos Ouwehand excelleren, maar het sterkst is het samenspel dat ogenschijnlijk ter plekke bedacht lijkt, maar dat tot op de millimeter strak gemonteerd moet zijn.
Een soort Hades wordt wel een ommekeer genoemd in het oeuvre van Lars Norn, omdat het zich voor het eerst niet afspeelt in de benauwde sfeer van gezin of familie. Toch is dit stuk daar een logisch vervolg op. Norn zet al die slachtoffers uit al die gezinsdrama's bij elkaar en geeft ze hun eigen Hades. Hij sublimeert als het ware alle ellende en hergroepeert de slachtoffers. Of ze uiteindelijk verlost worden, is nog maar zeer de vraag.
De voorstelling begint om zeven uur 's avonds als het buiten nog licht is en je door de ramen van het Transformatorhuis de bomen met hun fris-groene bladeren kunt zien. Vier uur later is het donker en zijn die bomen nog slechts schaduwen in de nacht.
De muren van de kliniek zijn dan al lang geslecht, er is geen sprake meer van twee werelden: die van hun en die van ons. Zo deprimerend is Een soort Hades, en zo hartverscheurend.
Hein Janssen

Foto
	Marieke Heebink en Pierre Bokma in Een soort Hades van Lars Norn.FOTO SERGE LIGTENBERG

