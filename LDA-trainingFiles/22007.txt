Laan (weg).
Een laan is een weg die aan beide zijden geflankeerd wordt door bomen, of een middenberm heeft waarop bomen geplant zijn.
Napoleon Bonaparte liet veel wegen aanleggen in Frankrijk en in de specificatie van die wegen stond dat er ook bomen aan weerszijden geplant moesten worden. Die leverden koele schaduw, waardoor soldaten gemakkelijker lange afstanden konden afleggen. In het moderne Frankrijk geven die bomen soms veiligheidsproblemen. Auto's kunnen er immers makkelijk in botsing mee komen.
Bomen bieden niet alleen verkoeling, ook de wind wordt erdoor getemperd. Dat is één van de redenen waarom ook in steden bomen zo gewaardeerd worden. Klassiek is het gebruik van beuken en platanen, vanwege hun natuurlijke schoonheid en gemak in het onderhoud. In feite zijn alle bomen geschikt die voldoende hoog opgesnoeid kunnen worden, zoals de kers op de afbeelding. Buiten de stad ziet men veelal rijen populieren (getuige het beroemde gedicht van Marsman).
Aanplanting van bomenrijen langs de lanen gebeurde vaak in zogeheten plantverbanden. De enkele of dubbele rijen bomen konden in verschillende verbanden zijn aangebracht, waarbij rekening werd gehouden met onder meer de gewenste zichtlijnen en soort weggebruiker.
