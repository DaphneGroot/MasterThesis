	Rechter wil meer weten over deal met kroongetuigen
	Van onze verslaggever
AMSTERDAM
De Amsterdamse rechtbank wil nader worden geïnformeerd over de totstandkoming van de overeenkomsten met twee kroongetuigen in de zaak tegen Johan V. alias de Hakkelaar. Tijdens de zitting van woensdag werd het Openbaar Ministerie (OM) gevraagd of de criminele activiteiten van de internationale hasjmakelaar en kroongetuige Fouad Abbas wel voldoende zijn onderzocht.
Rechter W. van Bennekom was vooral geïnteresseerd in de voorgeschiedenis van de overeenkomst met Abbas. Deze gewezen diamantair uit Antwerpen, geboren in Bombay, heeft tegenover de politie verklaard verantwoordelijk te zijn voor bemiddeling bij de aankoop van 382 duizend kilo Pakistaanse hasj door de Hakkelaar. In ruil voor zijn verklaring zal Abbas niet worden vervolgd wegens hasjhandel in Nederland. Wel moet hij een boete van 1,8 miljoen betalen.
Het OM sloot een kroongetuige-overeenkomst met Abbas toen deze niet kon worden achterhaald met een internationaal bevel tot aanhouding. De rechtbank wil dat het OM het complete bevel tot aanhouding en uitlevering van Abbas laat zien. Daarbij rijst voor de rechters de vraag waarom politiediensten er niet in slaagden Abbas aan te houden in zijn toenmalige, vermoedelijke verblijfplaats België.
De rechtbank vroeg zich verder af of hoe het OM tot de conclusie kon komen dat Abbas 'waarschijnlijk een grotere jongen is dan hij zich voordeed'. Dat stond in een brief aan de Amsterdamse hoofdofficier van justitie. In dezelfde brief werd opgemerkt dat Abbas zich mogelijk ook met de handel in heroïne heeft beziggehouden.
De rechtbank wil verder weten of de afkeuring van de Tweede Kamer van het gebruik van kroongetuigen invloed heeft gehad op het OM. Minister Sorgdrager van Justitie gaf toestemming voor de deals. Het OM zal morgen antwoord geven op de vragen.
Ook dinsdag was al gebleken dat de rechtbank zich grondig voorbereidt op een oordeel over de kroongetuigen. Toen lieten wetenschappers hun licht over dit fenomeen schijnen. De rechters wilden weten onder welke omstandigheden de kroongetuige gerechtvaardigd is.
De sessie van gisteren begon drie uur te laat doordat Johan V. weigerde zich met een helikopter naar de rechtbank te laten vervoeren. De Hakkelaar zei vliegangst te hebben. Hij en zijn medeverdachten Koos R. en Bertus K. maakten opnieuw bezwaar tegen de scherpe veiligheidsmaatregelen. Koos R. werd 'uit veiligheidsredenen' geblinddoekt met een helikopter naar Amsterdam gebracht. Hij werd daarvan zo misselijk, 'dat de maagsappen door mijn neus naar buiten kwamen'. Hij weigerde op de terugreis naar de extra beveiligde gevangenis in Vught opnieuw te vliegen.

