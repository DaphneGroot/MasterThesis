	Een melancholische oerervaring van Carsten Höller in het Centraal Museum Geluk in een kruiwagen  paradijselijk fruit
	Van onze verslaggeefster
Nicoline Baartman

UTRECHT
Misschien is het maar het beste als je het niet weet: dat Carsten Höller in het verleden installaties maakte waarin het kwellen van kinderen centraal stond. Pest Control heette bijvoorbeeld een jeep, uitgerust met zoeklichten en vangnetten, die bestemd was voor de kinderjacht. In het verlengde daarvan ontwierp hij ook een giftige zuigspeen en een fietsje dat zou ontploffen, mochten de pedaaltjes in beweging komen.
Anders blijf je maar piekeren, hoe het toch kan dat diezelfde kunstenaar - hij schijnt ook een video met een analyse van soorten kindertortuur te hebben gemaakt - nu in het Centraal Museum een expositie heeft ingericht die het midden houdt tussen een kinderspeelplaats en een activiteitenzaaltje in een new age-centrum. Geluk heet die tentoonsteling, en als Höller hier íets zonneklaar maakt, dan is het wel dat het geluk in een kindje zit.
Om tot dat inzicht te geraken is het niet noodzakelijk in het museum op een eigentijdse Maria met Kindeke te stuiten, zoals die ene ijskoude dag tegen het einde van de kerstvakantie: op een stro-baal koesterde Zij zichzelf en Hem in de beschutheid en het warme lamplicht van de iglohut achterin de tentoonstellingszaal (waarvan het dak, ingepakt met deurmatten, dienst doet als rodelbaan), terwijl Hij naarstig dronk vanonder haar Noorse trui. Het was geen tableau dat door de kunstenaar was bedacht of gepland, maar wel het resultaat van zijn vormgeving.
Ook zonder de aanwezigheid van een zo spontaan en fijn 'meespelende' bezoekster met baby wordt duidelijk dat Carsten Höller, van huis uit plantkundige, het kind in ons wil aanspreken: het kind dat nog ongehinderd kan uitproberen, proeven, tasten, ondervinden, testen, en nog niet wéét. Höller exposeert feitelijk niet, hij maakt geen gebaar van: komt het zien, kijk eens wat ik heb gemaakt, dit ben ik en dit is mijn wereldbeeld. De Duitse kunstenaar heeft wat apparaten en installaties bij elkaar gesprokkeld en in de ruimte gezet, en zegt daarmee: doe waar je zin in hebt.
Dus roetsj je ook op een sleetje van het dak van de iglohut over een borstelbaantje naar beneden, je laat je masseren op een stretcher met elektrische vibraties, je trekt je terug met het hoofd in een aquarium of helemáál in een geluiddichte kabine die er uitziet als een helikopter en je zet je tanden wellustig in een mooi glanzend frisgroen of helderrood appeltje - wat behoorlijk pijn doet, door de koude.
Meteen bij de entree staat een kruiwagen vol met het paradijselijke fruit geparkeerd, vóór een achterwand die bestaat uit een sprookjesachtige foto van een kind op de rug van een vogel. Vaders en moeders zitten her en der in de zaal tegen de muur geplakt. Ze houden een klokhuis in de hand of bewaken de jas van zoon of dochter die in de rij staat om een rondje te mogen vliegen.
Dat vliegen gaat zo: op een houten schavot staat een medewerker van het museum klaar met een schort die aan een roterende hengel hangt. De vlieger in spe wordt in het schort gehesen, hij krijgt nog twee banden om zijn knieën geklit, laat zich voorover vallen aan een handsteun en glijdt vervolgens op zijn dooie gemakje horizontaal door de lucht - zo gaat-ie een minuutje of vijf para-sailend door het museum.
Erg hard gaat het niet. Geen van de speeltjes in deze proeftuin zijn heftig of gedurfd, of het moet de MindsEye zijn, de breinmachine die niet bij iedereen dezelfde lome uitwerking heeft: 'niet gebruiken bij hartproblemen, epilepsie, zwangerschap en hyperventilatie'.
Blijkbaar is geluk volgens Höller - heel simpel - een toestand van betrekkelijke rust en gelijkmatigheid, die door prikkeling van de zintuigen kan worden opgewekt. Dat daarbij ook de oren een beurt krijgen, spreekt vanzelf. Om tureluurs van te worden, zo gelukzalig melancholisch zijn de jengelklanken die onafgebroken uit de boxen komen sijpelen. Ze zijn bedoeld ter ondersteuning van een home-movie met beelden van een vader die zijn kind in de lucht gooit. Dat vertoon van geluk, het geluk van les temps perdus, maakt je vooral erg nieuwsgierig naar het oude, boosaardige werk van Höller.
Carsten Höller: Geluk. Centraal Museum, Utrecht, t/m 9 februari.

Foto
	Gelukservaring: met je hoofd in een aquarium. FOTO'S XANDER REMKES Para-sailen door het museum.

