 PARTICULIER BOUWDE BELANG IN ARTU AF. 
 LELYSTAD, 21 okt (Reuter) - Een particuliere belegger heeft in korte tijd zijn belang in biotechnologiebedrijf Artu Biologicals NV teruggebracht van meer dan 25 procent tot 4,65 procent, zo blijkt uit meldingen van het bedrijf. 
 Volgens een woordvoerder van Artu is het belang in enkele stappen in een zeer kort tijdsbestek verkocht. De verkoper was N. Bloemendaal, een particuliere belegger die volgens Artu geen verdere banden met het bedrijf heeft. 
 Wie de kopers zijn geweest is niet bekend maar Artu zegt tot nu toe geen meldingen te hebben gekregen van kopers wiens belang de vijf procent heeft overschreden. 
 "Wij hebben indicaties dat het (belang) heel verspreid in de markt is opgenomen," aldus de Artu-woordvoerder. 
 De koers van Artu is vorige week sterk opgelopen bij voor dit fonds forse omzetten. Op donderdag gingen er bijvoorbeeld meer dan 400.000 aandelen om, vergeleken met een normaal gemiddelde van rond de 20.000. 
 Sinds oktober vorig jaar is het fonds qua koers ongeveer verdubbeld. Vanochtend werd een winstje van vier dubbeltjes geboekt op een notering van 10,40 gulden. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
