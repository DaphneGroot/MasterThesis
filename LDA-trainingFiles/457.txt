	Bemiddeling in conflict kampslachtoffers
	Van onze verslaggever
AMSTERDAM
Het royement van veertig leden van de Vereniging Kinderen uit de Japanse Bezetting en de Bersiap (KJBB) moet worden opgeschort. Een bemiddelaar moet het slepende conflict tussen leden en bestuur proberen op te lossen. Dat heeft de rechter vrijdag bepaald in een kort geding van veertig uitgezette leden tegen het KJBB-bestuur.
De leden, verenigd in het zogeheten Zwols Beraad, eisten hun lidmaatschap en functies terug. Ze vinden dat ze ten onrechte uit de vereniging van oorlogsgetraumatiseerden zijn gezet. Met de 'coup' tegen hen zou het bestuur de statuten hebben geschonden. Persoonlijke rancune zou de voornaamste drijfveer zijn geweest.
Het bestuur meent dat het royement noodzakelijk was. Het Zwols Beraad zou als 'splijtzwam' in de KJBB fungeren en de vereniging hebben veranderd in 'een slagveld waar een guerrillastrijd wordt uitgevochten'. Hiermee werd het voortbestaan van de vereniging in gevaar gebracht. De ruim tweeduizend andere getraumatiseerde leden zouden hiervan de dupe worden.
Of de eenzijdige uitzetting van veertig leden formeel geoorloofd was, bleef tijdens de rechtszitting onduidelijk. De rechter dreef de zaak niet op de spits, maar wierp zich op als bemiddelaar. Na enig beraad bleken beide partijen bereid tot overleg. In afwachting van de uitkomst hiervan mogen de leden hun functies weer uitoefenen.

