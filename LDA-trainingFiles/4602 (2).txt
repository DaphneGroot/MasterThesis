Sinaï (schiereiland).
Sinaï (Arabisch: سيناء "Sīnā' "), het driehoekige schiereiland van Egypte, vormt een brug tussen Azië en Afrika. Het wordt door de Landengte van Suez verbonden met de rest van Egypte, maar tegelijkertijd door het Suezkanaal gescheiden van Afrika.
Geografie.
Het schiereiland wordt begrensd door de Middellandse Zee in het noorden en dan met de klok mee door de Gazastrook, Israël, de Golf van Akaba, de Rode Zee, de Golf van Suez en het Suezkanaal. Op het schiereiland liggen het Sinaïgebergte en de Sinaïwoestijn. Het omvat twee van de 29 gouvernementen van Egypte: De Noordelijke Sinaï en de Zuidelijke Sinaï.
De Sinaï maakt deel uit van de 'Great Rift Valley'. Dat is een grote breuk in de aardkorst vanaf Oost-Afrika door de Rode Zee, de Golf van Akaba en uiteindelijk naar de Vallei van Jordanië (Dode Zee). Door de ligging op deze breuklijn verplaatst de Sinaï zich elk jaar jaar 5 mm tot 2 centimeter verder van Afrika vandaan.
Oost en west.
Aan de westkant van de Sinaï ligt de Golf van Suez, die ongeveer 80 meter diep is. Om vanuit het westen de Sinaï binnen te komen moet je de Golf van Suez of het Suezkanaal oversteken of door de Sueztunnel gaan. De Golf van Suez staat bekend om zijn olie-industrie.
Het oosten van de Sinaï ligt aan de Golf van Akaba, die ongeveer 1800 meter diep is. De oostkust heeft een aantal bekende badplaatsen. waaronder Sharm el Sheikh (in het zuidoosten), Dahab en Taba (in het noordoosten tegen de Israëlische grens aan). De Golf van Akaba is gevuld met rijke koraalriffen en kleurrijke vissen. Het is een onderwaterparadijs dat veel duikers en snorkelaars trekt.
Noord en zuid.
Het noordelijke deel van de Sinaï bestaat voornamelijk uit platte uitgestrekte zandvlakten. De grens tussen het vlakke noorden en het zuiden met de hoge bergtoppen wordt gevormd door een groot kalkhoudend plateau, het El Tih plateau. Het gebied rond dat plateau is het meest ongeschonden gebied van de Sinaï.
De hoofdstad van het gouvernement Noordelijk Sinaï is El Arish, een plaats die ligt aan de Middellandse Zee, niet ver van de Gazastrook.
In het zuidelijk deel van de Sinai vindt men granieten bergen. De Sinaïberg is de bekendste berg in het Sinaïgebergte. Het is de berg waar God volgens de overlevering de Tien geboden aan Mozes gaf. De hoogste berg is de Katharinaberg, vlak bij het Katharinaklooster. Het zuiden van de Sinaï kent vier beschermde natuurgebieden naast het National Park Ras Mohammed.
Economie.
Voornaamste economische takken zijn toerisme, veiligheid, nomadische veeteelt (schapen, geiten en kamelen) en visvangst. Er komt ook illegale handel (o.a. het smokkelen van wapens en munitie) en illegale landbouw (verdovende middelen) in het gebied voor.
Oorlogen.
De Sinaï is meerdere keren bevochten geweest. Na de Suezcrisis in 1956 liepen de spanningen in de Sinaï opnieuw op. Als gevolg hiervan brak er in 1967 een nieuwe oorlog uit: de Zesdaagse Oorlog. Israël veroverde de Sinaï op Egypte. In oktober 1973 (Yom-Kippur Oorlog) probeert Egypte de Sinaï te heroveren, maar dit mislukt. Uiteindelijk wordt er in 1978 een vredesverdrag gesloten, de Camp Davidakkoorden. In het verdrag wordt afgesproken dat Egypte het bestaansrecht van de staat Israël erkent, en dat Israël zich in 4 fases terugtrekt uit de Sinaï. Sindsdien ziet de Multinational Force and Observers, een internationale vredesmacht, er op toe dat het vredesverdrag tussen Israël en Egypte wordt nageleefd.
Aanslagen.
In de recente geschiedenis zijn er in de Sinaï verschillende bomaanslagen geweest door extremistische Islamitische terroristische organisaties. Doelwit waren veelal niet alleen Israëlische of Europese toeristen, maar ook militairen en politiemensen.
Op 7 oktober 2004 werd het Hilton-hotel in Taba geraakt door een bom waarbij 34 mensen om het leven kwamen. Dezelfde dag gingen er ook twee bommen af in Nuweiba; eentje voor een restaurant en de andere bij de ingang van een campsite. In totaal vielen er bij de aanslagen in Nuweiba drie doden.
Op 23 juli 2005 explodeerden er bij terroristische aanslagen in Sharm el-Sheikh drie bommen. Bij de aanslagen kwamen volgens de autoriteiten 64, volgens de lokale ziekenhuizen zelfs 88 mensen om het leven. Voor het merendeel Egyptenaren, maar ook toeristen uit onder andere het Verenigd Koninkrijk, Duitsland en Italië.
Op 24 april 2006 werd de badplaats Dahab opgeschrikt doordat er rond 19.00 uur lokale tijd drie explosies plaatsvonden in het toeristische centrum. Het was er toen bijzonder druk wegens de vakantie ter gelegenheid van het Koptische paasfeest. Minstens 23 personen kwamen om het leven.
Op 24 november 2015 was er een bomaanslag bij een hotel in El Arish.
