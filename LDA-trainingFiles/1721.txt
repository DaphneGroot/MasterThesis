	Rel over banken blijkt storm in glas water
	Van onze verslaggever
Geert-Jan Bogaerts

AMSTERDAM
De Belgische minister van Financiën Philippe Maystadt heeft het maandag weer eens doen stormen in een glas water. Tijdens de Europese ministerraad ergerde hij zich openlijk aan de banken, met name de Nederlandse en Belgische, die over de grens heen klanten lokken met de belofte dat ze via hen de belasting kunnen ontduiken.
Italiaanse en Franse ministers vielen hem bij, en ook de Nederlandse minister Zalm, voorzitter nota bene, zag zich genoodzaakt mee te blazen. Hij eiste dat er een gedragscode voor de banken zou komen. Maar in Nederland bestaat die al lang, in de vorm van een gentleman's agreement tussen de drie grote banken om hier geen klanten te werven voor hun buitenlandse vestigingen.
De storm barste toevallig los net nadat De Nederlandsche Bank een reprimande had uitgedeeld aan het Belgische NMKN, die in Nederlandse kranten had geadverteerd. NMKN, dochter van Fortis, zou nooit de centrale bank ervan in kennis hebben gesteld dat ze zich op de Nederlandse markt zou begeven. En dat is verplicht.
Gisteren moest de toezichthouder echter bakzeil halen: NMKN bleek wél aan de zogenaamde 'notificatieplicht' te hebben voldaan. Bleef over: een lichte vermaning omdat NMKN zich schuldig zou hebben gemaakt aan 'ontlokking van belastingontwijking', zoals De Nederlandsche Bank dat noemt.
De ministers van Financiën gaan er in hun tirades tegen 'unfaire fiscale concurrentie' aan voorbij dat er al veel Europese afspraken bestaan die het gedrag van banken aan banden leggen. 'Als banken zich echt aan overtredingen schuldig maken', zegt een woordvoerder van de centrale bank aan het Frederiksplein, 'dan kunnen wij terecht bij de toezichthouder van het land van herkomst van deze bank. En die neemt dan maatregelen.'
Zo ook neemt De Nederlandsche Bank de vaderlandse handelsbanken op de korrel die zich in het buitenland schuldig maken aan dergelijke 'uitlokkingen tot belastingontwijking'. 'Maar het gebeurt zelden', zegt de woordvoerder. 'Een paar jaar geleden waren er wat toestanden met buitenlandse banken die vooral in de regionale kranten in de grensstreek adverteerden. Dat was in de tijd dat de banken hier hun rentebetalingen aan cliënten verplicht aan de fiscus moesten gaan doorgeven. Sinds die tijd is er nauwelijks iets gebeurd.'
Robeco Bank had vorig jaar wat mot met het ministerie van Financiën, omdat de bank 'belastingontwijking uitlokte'. In brieven aan abonnees van The Economist bood de bank zijn diensten in Genève aan. 'Wij mogen niet ongevraagd diensten aanbieden zonder een speciale ontheffing', zegt W. van Someren Gréve, marketingdirecteur van Robeco. 'Wij hebben die ontheffing inmiddels binnen.'
Een woordvoerder van het ministerie van Financiën zei gistermiddag dat Zalm zich gedwongen zag af te gaan op de informatie van Maystadt. 'We proberen nu uit te vinden hoe groot het probleem werkelijk is. Dat is nog niet zo gemakkelijk', erkent hij.

