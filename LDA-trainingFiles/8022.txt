Bisdom (Rooms-Katholieke Kerk).
De Belgische, Luxemburgse en Nederlandse Rooms-katholieke kerkprovincies met aartsbisdommen en suffragane bisdommen.
In de Rooms-Katholieke Kerk is een bisdom een kerkrechtelijk afgebakend gebied dat onder het bestuur van een lokale bisschop staat. Rooms-katholieke bisschoppen van andere bisdommen dan bisdom Rome worden benoemd door de paus (de bisschop van Rome).
Wereldwijd.
In augustus 2013 waren er 640 aartsbisdommen (waaronder 9 patriarchaten, 4 grootaartsbisdommen, 550 metropolitane aartsbisdommen en 77 overige aartsbisdommen) en 2.205 bisdommen.
Rooms-katholieke bisdommen in België.
De kerkprovincie Mechelen-Brussel, die geheel België omvat, telt één aartsbisdom, waarvan zeven suffragane bisdommen afhangen. De aartsbisschop van Mechelen-Brussel is tevens metropoliet van België. De traditionele titel is 'Primaat der Nederlanden'. Volgens een vrij recente gewoonte, wordt hij tevens verheven tot kardinaal.
Rooms-katholiek bisdom in Luxemburg.
De Kerk in Luxemburg telt slechts één aartsbisdom, en geen suffragane bisdommen. Ze vormt dan ook geen kerkprovincie maar heeft een exempte status. De aartsbisschop van Luxemburg-Stad is dus geen metropoliet van Luxemburg. Gewoonlijk wordt hij niet verheven tot kardinaal.
Rooms-katholieke bisdommen in Nederland.
De kerkprovincie Utrecht, die geheel Europees Nederland omvat, telt één aartsbisdom, waarvan zes suffragane bisdommen afhangen. De aartsbisschop van Utrecht is tevens metropoliet van Nederland. Gewoonlijk wordt hij tevens verheven tot kardinaal. Verder wordt hij gezien als de opvolger van Willibrord.
