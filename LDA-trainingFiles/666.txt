	Rijkswacht schiet Nederlandse crimineel dood
	ANP
BRUSSEL
Bij een schietpartij in Brussel tussen de rijkswacht en een Nederlandse witwasbende is woensdagavond een crimineel om het leven gekomen. Zijn identiteit is nog onbekend. Een lid van het Speciaal Interventie Eskadron raakte zwaar gewond, maar verkeert niet meer in levensgevaar. Dit heeft een woordvoerder van het parket in Brussel donderdag verklaard.
Een team van de Bewakings- en Opsporingsbrigade (BOB) en leden van het interventie-escadron van de rijkswacht hadden woensdag een zogeheten muizenval opgezet voor de bende. De mannen werden al langere tijd in de gaten gehouden in verband met witwaspraktijken.
Op het moment dat een vrouw in het huis, waar de mannen verbleven, ernstig werd mishandeld, besloten de agenten in te grijpen. Toen een van de criminelen een rijkswachter ontdekte, opende hij het vuur. Daarop schoten de rechercheurs terug en troffen drie bendeleden. Een van hen overleed in het ziekenhuis aan zijn verwondingen .
De andere vier probeerden te vluchten en schoten opnieuw op hun achtervolgers. Twee werden snel gearresteerd, een derde werd uiteindelijk aangehouden op het Zuidstation. Het gaat om de 33-jarige H. V. uit Baas, de 36-jarige R. H. uit Huizen en de 26-jarige A. K. Zijn woon- of verblijfplaats is nog onbekend.
Het vijfde bendelid is nog voortvluchtig. Het afgelopen etmaal zijn diverse treinen naar Nederland doorzocht.

