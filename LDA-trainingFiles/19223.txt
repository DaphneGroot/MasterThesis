Fotocamera.
Een fotocamera of fototoestel is een apparaat waarmee fotografische afbeeldingen kunnen worden gemaakt en opgeslagen.
Geschiedenis.
Het principe van de "camera obscura"
De Arabische wis- en natuurkundige Abu Ali al-Hasan ibn al-Haytham (965-1039) beschreef in "Thesaurus Opticae" al het principe van de camera. Hij was niet de eerste die de beeldvorming ontdekte, omstreeks 350 v.Chr. had Aristoteles van Stagira er al de aandacht op gevestigd.
De uiteindelijke uitvinding van de camera obscura wordt aan verschillende personen toegeschreven.
De in Dokkum geboren Gemma Frisius (1508-1555) beschreef in januari 1544 de camera obscura, evenals de Italiaan Girolamo Cardano (1501-1576). Hij stelde voor de kleine opening in de wand van de camera obscura te vervangen door een lens; op deze manier werd een helderder beeld verkregen. Dit principe beschreef de Italiaan Daniele Barbaro (1513-1570) in zijn boek "La practica della Perspectiva" in 1569.
Leonardo da Vinci (1452-1519) heeft een duidelijke tekening gemaakt van de camera obscura.
De Italiaan Giambattista della Porta (1535-1615) ook bekend als Giovanni Battista Della Porta, beschreef in de "Magiae naturalis sive de miraculis rerum naturalium" op een duidelijke manier de camera obscura. Ook hij stelde een lens voor in de wandopening. Het was de bedoeling om de camera obscura te gebruiken om op papier de geprojecteerde beelden met pen of penseel over te trekken. In die tijd werd het construeren van een juist perspectief als moeilijk ervaren.
Johannes Kepler (1571-1630), een Duits astronoom en wis- en natuurkundige, hield zich onder meer bezig met verbeteren van lenzen die hij gebruikte in een tent die als camera obscura dienstdeed. In 1611 verscheen "Dioptrice", zijn werk over de breking van het licht door lenzen. Hij stelde allerlei verbeteringen voor door bijvoorbeeld een samengesteld objectief te gebruiken in plaats van de toen gebruikelijke enkelvoudige lenzen.
De geschiedenis van de fotografie wordt beschreven in het desbetreffende artikel.
