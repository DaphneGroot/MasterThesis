	Despoot Ruitenberg geeft concurrentie geen kans op kunstijs
	ANP
UTRECHT
De despoot van het marathonschaatsen op kunstijs heeft nog altijd geen last van inzinkingen. René Ruitenberg is de heerser, die het kleine aantal leden van de oppositie geen mogelijkheid geeft tot welke opstand dan ook.
Met winst van de veertiende competitiewedstrijd, zaterdag in Utrecht, heeft Ruitenberg zijn aanspraken op de KNSB-beker nog meer kracht bijgezet. De Wehkamp-rijder uit Elburg versloeg in de massasprint Rob van Meggelen en Yep Kramer. In het algemeen klassement heeft Ruitenberg 22 punten voorsprong op Yep Kramer.
Van de 58 gestarte rijders finishten er 35. Ook Eric Feenstra, die onlangs twee marathons won, kon geen rondjes van 33 seconden draaien. 'Ik viel uit omdat ik griep heb.
René Ruitenberg werd in de finale voor de eindsprint in stelling gebracht door zijn ploeggenoot Haico Bouma. 'De zege heb ik ook aan hem te danken. Hij gaf zoveel gas dat de mannen van Klerk's geen schijn van kans hadden. '
Ruitenberg reist maandag af naar de Oostenrijkse Weissensee, waar zaterdag de 200 kilometer lange Alternatieve Elfstedentocht plaatsheeft. Het totale prijzenbedrag bedraagt 70 duizend gulden. 'Toch valt er weinig te verdienen. Je moet aan minstens zes onderdelen meedoen, wil je er wat aan over houden. Ik kan beter met Martina Hingis op vakantie gaan. Die verdient met een premie meer geld dan alle marathonschaatsers in een seizoen. '
Bij de vrouwen vierde Klasina Seinstra haar rentree. De Elfstedenwinnares scheurde op 4 januari haar rechter enkelbanden bij de finish in Leeuwarden. De winst in Utrecht ging naar Gretha Smit.
Op het ijs viel zaterdag weinig te beleven. Naast de baan was meer nieuws. Vooral bij de ploegleiders. De baas van Klerk's, Frans Overdevest, maakte bekend dat zijn pupil Ruud Borst na dit seizoen vertrekt naar het team van Van Lingen. 'Nee, niet vanwege ruzie. Maar Borst wilde gewoon wat anders.' De nieuwe vacature is inmiddels intern ingevuld. Piet Kleine (46), de gediskwalificeerde nummer vijf van de Elfstedentocht, die voor een zusterbedrijf van Klerk's rijdt, keert weer terug in de ploeg.
Dankzij de Elfstedentocht staan de sponsors in de rij om een team te formeren. Co Giling, in '76, '77, '78 en '80 winnaar van de KNSB-Cup, wordt ploegleider van een nieuw team. Hij heeft Eric Feenstra en René Ruitenberg al benaderd. Laatstgenoemde blijft echter bij Wehkamp. 'Ik heb nog een contract voor twee jaar. De organisatie bij Wehkamp is perfect. Ik ga alleen weg als ze mij een miljoen bieden', grapte Ruitenberg.

