Marijke van Warmerdam.
Marijke van Warmerdam (Nieuwer-Amstel, 1959) is een Nederlandse kunstenares.
Typering.
Vanaf het begin van haar carrière rond 1992 heeft Marijke van Warmerdam een eigenzinnig oeuvre opgebouwd dat bestaat uit films, foto’s, schilderijen en sculpturen. Zij is bekend geworden vanwege haar installaties met film-loops, waarin elk verhaal of clou ontbreekt. Een van haar bekendste werken "Douche" werd lange tijd getoond op een van de perrons van Station Schiphol Airport, waar tijdens het wachten op de trein duizenden reizigers inmiddels naar hebben gekeken. In 1994 werd Marijke van Warmerdam door Kees van Gelder van Galerie van Gelder uitgenodigd om een werk in kamer 1405 van het Hilton Hotel te tonen. Zij maakte een levensechte replica van de galeriehouder die in zijn hotelkamer slaapt, terwijl bezoekers van het kunstevent hem ook in levende lijve in de kamer ernaast konden tegenkomen (zie ook: Bed-In). Het zijn voorbeelden van werken waarmee Marijke van Warmerdam internationaal furore maakte. In de films worden intrigerende handelingen en acties getoond die door de techniek van de loop oneindig worden herhaald. Zo is er "Handstand", een film-loop van een meisje dat een handstand maakt en "Skytypers" waarin vijf vliegtuigen in de lucht tekenen. Haar ruimtelijke objecten, fotowerken en schilderijen staan qua eenvoud nauw in relatie tot haar film-loops. In al die verschillende werken en media hanteert zij een sculpturale aanpak. Haar blik op de wereld is licht en getuigt van gevoel voor humor. Zij toont de wereld die ons dagelijks omgeeft vanuit een onverwachte hoek.
Tentoonstellingen.
Van Warmerdam nam deel aan een groot aantal internationale tentoonstellingen.
Veel van haar werk is in bezit van musea in binnen- en buitenland, waaronder het Van Abbemuseum in Eindhoven, het Stedelijk Museum in Amsterdam, het Centre Pompidou in Parijs, Castello di Rivoli in Turijn, Ikon Gallery Birmingham, Musée d’Art Contemporain Marseille, Museum of Modern Art Oslo, ICA Boston, Konsthall Malmö, Stedelijk Museum voor Actuele Kunst Gent, Migros Museum Zürich en Kitakyushu, CCA in Japan.
