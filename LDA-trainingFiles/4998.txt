	180
	Wat niet afhankelijk is van de weersomstandigheden: elk jaar weer, in de eerste week van januari, is het WK Lelijke-Mannen-Gooien-Pijltjes. Wij hebben onze folkloristische sportevenementen, maar die van de Britten zijn talrijker en minstens zo mooi om naar te kijken.
Het WK Darts in Frimley Green! De BBC is er weer tien dagen bij en ik geniet zelfs van de honderdtachtigste herhaling: One-hundred-and-eieieightyyy!!
Kijkt dus allen naar de BBC. Eindelijk eens. De dienst kijk- en luisteronderzoek heeft vorig jaar genadeloos vastgesteld hoe weinig Nederlanders dagelijks naar Newsnight kijken; het aantal staat precies gelijk aan die tienduizend die tegen mij zeggen dat ze geen avond zonder Peter Snow kunnen. Jazeker, ik ken ze allemaal persoonlijk, die intellectuelen, journalisten en kunstenaars die altijd naar de BBC kijken.
Kijk dus dezer dagen naar BBC 2. Darts is een prachtige tv-sport en de BBC maakt de mooiste sportprogramma's. Alleen al vanwege de leader m√≥et de sportliefhebber elke zaterdag naar Match of the Day kijken; nog een paar maanden en het WK Minder-Lelijke-Maar-Even-Dranklustige-Mannen-Spelen-Snooker is in Sheffield.
Wat me bij de Elfstedentocht zo opviel, was de echtheid van de sporters. Geen maniertjes, niks is gemaakt, ook die Erik Hulzebosch acteerde niets. Mart Smeets om 05.20 uur tegen de in de kooi opgesloten Hulzebosch: 'Erik! Erik! Kun jij lopen?' Erik: 'Joa. Ik kon al lopen toen ik 1 was.'
Zo is het ook met de darters. Ze zijn echt. De Nederlanders Scholten en Barneveld, de Welshmen, Schotten en Engelsen, die ene Belg en die ene Amerikaan, ze zijn allemaal puur. De vijftiger Bobby George komt in cape op het podium, hij draagt een kandelaar en aan zijn vingers kleeft zoveel goud dat Winston Bogarde maar eens armeluisjongetje lijkt. Zeker, het is show, maar de full-prof George is puur.
Twee jaar geleden haalde Barneveld in Frimley Green de finale en op die zondagavond keken miljoenen Nederlanders live naar de BBC. Barneveld werd tweede, een Welshman won. Britannia ontsnapte. Je kunt de Britten niet erger treffen dan door ze in hun nationale sporten te verslaan. Als een vastelander wereldkampioen darts of snooker wordt, heb ik geen Rowan Atkinson of John Cleese nodig om te kunnen lachen. Dan kijk ik gewoon naar de verslagen Britse sporter en diens compleet verslagen landgenoot van de BBC.
Wie van pure sport(ers) houdt, houdt van postbodes. Piet Kleine is postbode, Raymond Barneveld ook. De Posterijen hebben 'iets' met sport. Dat bedrijf is niet bij toeval de sponsor van de vetbalcompetitie. U weet wel, dat NK Jongens-Die-Niets-Te-Melden-Hebben-En-Ingeval-Ze-Wel-Wat-Te-Melden-Heb ben-Bang-Zijn-Voor-Boetes.
Marcel van Lieshout

