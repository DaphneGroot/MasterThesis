	Echtscheiding nadelig voor schoolprestatie
	Van onze verslaggever
VOORBURG
Kinderen van gescheiden ouders halen gemiddeld een lager onderwijsniveau dan kinderen uit een twee-oudergezin. Van de kinderen van de gescheiden ouders gaat 23 procent naar het hoger onderwijs, tegenover 28 procent van de kinderen wier ouders niet gescheiden zijn.
Dit blijkt uit een onderzoek van het Centraal Bureau voor de Statistiek. De leeftijd van het kind op het moment van de scheiding is van groot belang. Als het kind nog naar de basisschool gaat, heeft de scheiding nauwelijks gevolgen.
Middelbare scholieren gaan gemiddeld wel slechter presteren. Vooral jongens doen het slechter op school, waarschijnlijk omdat het ontbreken van een vader met wie ze zich kunnen identificeren, nadelig is.
De schoolprestaties worden niet beter als er een stiefvader of -moeder in huis komt, blijkt uit het CBS-onderzoek.

