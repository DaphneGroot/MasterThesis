	Literair wandelen in Den Bosch
	Voor menigeen blijft de literaire kennis van Den Bosch beperkt tot de liedregel 'Dat gaat naar Den Bosch toe, zoete lieve Gerritje' en het feit dat de bewoners hun stad tijdens carnaval omdopen in 'Oeteldonk'. Toch heeft literair Den Bosch meer te bieden. Dat blijkt uit de Literaire wandelroute 's-Hertogenbosch, die Gerard Mont samenstelde (Het Noordbrabants Genootschap, Den Bosch;  24,95). De dichter J.H. Leopold (1865-1925) werd er geboren in de Keizerstraat ('Om mijn oud woonhuis peppels staan'), de schrijver Leon de Winter is er geboren en getogen, het is de woonplaats van de schrijver en filosoof Cornelis Verhoeven, de schrijver Ewald Vanvugt bracht er zijn jeugd door, en de schrijver Justus van Effen (1684-1735) werkte er enkele jaren in de Walpoort als Commies van 's Lands Magazijnen van Oorlog, een baantje dat hem door vrienden was bezorgd, zodat hij zijn schrijfactiviteiten voor De Hollandsche Spectator kon blijven voortzetten. Maar het aardigste gedicht over Den Bosch staat op naam van een 'vreemdeling', Frank Herzen, die zijn gedicht 'Een Haarlemmer in Den Bosch' besluit met de regels: 'Ik heb het wel gezien in Den Bosch/ stad van Krol, Burcht van Uilen/ hier dient de Haarlemmer te zwijgen in eerbiedig huilen.'
Han van Gessel

