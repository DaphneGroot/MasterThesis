	Ondervoorzitter Commissie gelijke behandeling rekent op toename aantal klachten 'Het is zwaar over racisme te klagen'
	
Van onze verslaggeefster
Ineke Jungschleger

UTRECHT
Een kwart van de 120 oordelen die de Commissie gelijke behandeling vorig jaar velde, betrof klachten over discriminatie op grond van ras of nationaliteit. 'We hebben een inhaalslag te maken', zegt mr. L. Gonalves-Ho Kang You, ondervoorzitter van de commissie en voorzitter van de kamer voor ras en nationaliteit van deze commissie.
'De mensen weten de weg te vinden als het man-vrouw-discriminatie betreft, want op dat gebied bestaat er al twintig jaar een commissie. Eerst die voor gelijk loon, toen de commissie man en vrouw bij de arbeid. Nu begint het langzamerhand door te dringen dat je ook terechtkunt voor discriminatie op grond van ras en nationaliteit.'
Dat er nog steeds maar enkele tientallen klachten per jaar binnenkomen, is niet alleen een kwestie van onbekendheid, meent Gonalves. 'Het is voor ieder mens een grote stap om over rassendiscriminatie te klagen. Je bent diep gekrenkt en die nare ervaring beleef je opnieuw als je erover gaat klagen.
'De commissie is laagdrempelig, er wordt eenvoudige taal gesproken, maar dat kan de schroom niet wegnemen. Je moet een traumatische ervaring in het openbaar vertellen en de kans is groot dat het wordt ontkend door degene die het je heeft aangedaan. Mensen geven niet zomaar toe dat ze hebben gediscrimineerd en het bewijs is vaak moeilijk te leveren. Je moet voet bij stuk houden, welbewust die weg willen gaan om je recht te halen. Dat wil lang niet iedereen.'

- Een groot deel van de klachten gaat over alledaags racisme op de werkvloer.
'Het begint bijvoorbeeld met het verbasteren van iemands naam. Bij moeilijke namen is het begrijpelijk dat men ze niet kan onthouden, maar het gaat bijvoorbeeld om een Abdoel, die nu eens Ajoel dan weer Asjoel wordt genoemd of 'zwarte'. 'Nou ja', zeggen de collega's, 'we zeggen ook rooie tegen iemand, dat is toch ook geen discriminatie?' Op een gegeven moment wordt de man ziek en gaat daardoor minder functioneren. Nog meer reden voor pesterij. 'Het slachtoffer verwoordde op de zitting heel mooi waar het om gaat', zegt Gonalves.
'In de bouw of bij slachterijen gaan ook geboren Nederlanders ruw met elkaar om', zei hij. 'Maar een Hollander pikt het niet, als het te erg wordt. Die kan weg, want hij vindt wel ander werk. Wij niet, wij kunnen niet weg. We moeten het blijven nemen en zo gaat het steeds meer op je zenuwen werken.' Gonalves heeft al verschillende klachten behandeld van mensen die via deze 'gewone pesterijen op de werkvloer' in psychiatrische inrichtingen belandden.
Discriminatie is niet alleen worden uitgescholden of geweigerd wegens je huidskleur, maar ook 'een samenstel van handelingen waardoor je wordt buitengesloten.'
- Is zo'n samenstel van handelingen moeilijk in juridische termen te vatten?
'De kunst is de norm uit te werken: waar zit een dergelijke behandeling in? De werkgever heeft de verplichting je bescherming te bieden, zodat je niet wordt gediscrimineerd. Die bescherming is meer dan alleen maar zeggen: wij discrimineren hier niet. Het eist een instelling om deze van begin af aan tegen te gaan.'
Soms heeft de werkgever zelf die mentaliteit wel, maar wordt hij tegengewerkt, bijvoorbeeld bij een instelling waar de bewonerscommissie iemand botweg een baan weigerde, omdat hij Marokkaan is.
'Het bestuur van die instelling vond dat heel vervelend en bood de man een andere baan aan. Dat is niet goed gegaan; hij is niet door de sollicitatieprocedure gekomen. Het punt is: als je om je huidskleur bent afgewezen, heb je dan nog dezelfde kansen als een geboren Nederlander bij een tweede ronde?'
De uitspraken van de Commissie gelijke behandeling zijn niet bindend. 'We merken wel steeds meer dat werkgevers zich houden aan de oordelen. We vragen altijd aan partijen om ons te berichten wat er gebeurt met het oordeel en die berichten zijn heel vaak positief.
'Als de werkgever zich niet aan het oordeel houdt, kun je als slachtoffer naar de rechter, maar dan moet je nog een keer door de ellende heen.'
- Wat vindt u van registratie op grond van etnische afkomst, zoals het Nederlands Centrum Buitenlanders voorstaat?
'Ik weet niet precies wat het NCB daarmee bedoelt. Wanneer de politie een verdachte registreert, neemt ze het signalement op. Daarbij zal de huidskleur zeker worden geregistreerd. Maar etnische registratie kan veel verder gaan: waar zijn je ouders geboren en je grootouders? Daar moet je heel voorzichtig mee zijn. Het valt alleen te verdedigen als het een doel dient.
'De Wet bevordering arbeidskansen is in het leven geroepen met een duidelijk doel. De registratie die tot doel had meer allochtonen aan werk te helpen, is geen succes geworden. Nu duikt het idee plotseling weer op in verband met criminaliteit. Ik denk dat je heel zorgvuldig moet onderzoeken wat je precies moet weten om tot preventie te komen, want preventie van criminaliteit zou dan het doel zijn.'
Gonalves is lid van de begeleidingscommissie die het onderzoek van de ministeries van Binnenlandse Zaken en Justitie naar criminaliteit bij minderheden begeleidt.

Foto
	Mr. L. Gonalves FOTO GUUS DUBBELMAN - DE VOLKSKRANT

