	'De komst van de tijd' vastgelegd op foto
	Van onze verslaggeefster
Ineke Jungschleger
 AMSTERDAM
De thermosfles die de oude boer meenam naar het land, staat nog op tafel en aan een haak aan het plafond hangt zijn jas. De klok, pronkstuk van het huis, staat stil. Al 28 jaar. Aan het interieur van 'het oude huis' is niets veranderd sinds de dood van Henri Ballot, in 1969. De nicht die het erfde, deed het huis op slot zoals het was.
Zoals het huisje van wijlen Ballot staan er vele op het Franse platteland te vervallen, inclusief de biezen stoelen die Van Gogh in de vorige eeuw schilderde.
Sinds Van Gogh en de jaren zestig, veranderde er niet veel in die kleine dorpjes in Frankrijk. Daarna ging het opeens ontzettend hard: jonge mensen trokken weg om 'te studeren'. Ze werden elektricien, ingenieur, verpleger, dokter. De afgelopen dertig jaar werd de oude structuur weggevaagd.
In de boerderijen waar generaties lang een gezin van leefde, wonen nu alleen nog oude mensen en een enkele stedeling die er een vakantiehuis van maakte.
Zo'n stedeling is Volkskrant-fotograaf Wim Ruigrok. Hij knapte een huis op in een piepklein dorpje in de Limousin, en leerde er al bouwend zijn buren kennen. Uit sympathie ging hij met de camera het dorp rond en portretteerde zijn medebewoners, staand of zittend voor hun huis. Afgesproken was dat ze meteen naar buiten zouden komen als hij voor de deur verscheen. Geen zondagse kleren, geen gekamde haren. Hij legde het leven vast zoals het vorig jaar was en gaf de bewoners hun eigen portret en dat van de anderen cadeau in de vorm van een kalender voor 1997.
Philippe Noble, directeur van Maison Descartes, het Frans cultuurinstituut in Amsterdam, zag de kalender van Ruigrok als een document veriteoFROFo*, representatief voor de stand van zaken op het Franse platteland. Hij maakte er een intieme expositie van. Wat Ruigrok volgens Noble gefotografeerd heeft, is 'de komst van de tijd'. De vergrijzing en ontvolking van die dorpjes wordt niet gezien als een drama, het is de voortgang van de geschiedenis en daarmee uit. 'Quoi faire?' zeggen de oude boeren schouderophalend, 'Wat doe je er aan?'
De komst van de tijd is de veelzeggende titel van een in het Nederlands vertaalde roman waarin Pierre Bergounioux, zelf afkomstig van het Franse platteland, dit fenomeen beschrijft. Op de foto's van Ruigrok zie je vanzelf wat er aan de hand is in het dorp Bujaleuf.
In een krans van kippen staat Gabril Lebraud (58) met zijn vrouw Elise (54). Op de achtergrond hun zoon Alain (24), die het ouderlijk huis bezoekt per racefiets. Op de volgende foto wordt de kist van Gabril de kerk in gedragen: hij stierf in november 1996, een maand voor zijn 82-jarige moeder Alice Lebraud-Ballot, die 28 jaar 'het oude huis' van haar oom Henri liet zoals het was. Wat moet Elise Lebraud nu in haar eentje met een van de laatste boerderijen die nog in bedrijf zijn plus de huizen van haar overleden schoonmoeder en van haar mans oudoom Henri Ballot?
Le Limousin, foto's van Wim Ruigrok, t/m 13 juni in Maison Descartes, Amsterdam.

Foto
	Interieur van de woning van wijlen Henri Ballot. FOTO WIM RUIGROK - DE VOLKSKRANT

