	Amerikaanse gezant voor ex-Joegoslavië behoort optimistisch te blijven; 'Dayton is er om voorwaarden te scheppen'
	Van onze verslaggever
Philippe Remarque

DEN HAAG
De Amerikaanse beroepsdiplomaat John Kornblum heeft de weinig benijdenswaardige taak om de Bosnische partijen zover te krijgen dat ze hun door oorlog uiteengerukte land vrijwillig weer verenigen. Het proces verloopt uiterst traag. Maar het hoort ook tot Kornblums werk om optimistisch te blijven.
'Het is onze taak om te zorgen dat etnische zuivering ongedaan wordt gemaakt', zegt Kornblum fier tijdens een gesprek in de residentie van de Amerikaanse ambassadeur in Den Haag. Inderdaad is dit na de stopzetting van de vijandelijkheden het belangrijkste doel van het Dayton-vredesakkoord. Maar er komt tot nu toe weinig van terecht. Een Moslim kan geen stap over de demarcatielijn zetten of hij wordt verjaagd door de Serviërs, of erger.
Van grootscheepse terugkeer van de bijna twee miljoen vluchtelingen lijkt geen sprake te kunnen zijn. Internationale druk op de Serviërs heeft in het eerste vredesjaar niet alleen niets opgeleverd, de etnische zuivering gaat gewoon door, van verschillende zijden. Bijna 90 duizend mensen zijn in vredestijd uit hun huizen verjaagd. Moeten de Serviërs niet harder onder druk worden gezet?
'Ik denk niet dat we hen kunnen dwingen. Wat we wel kunnen doen is het creëren van de juiste voorwaarden. Eerst hebben we de oorlog gestopt. Daarna hebben we binnen een jaar een institutioneel raamwerk opgezet om het land op te bouwen, politiek, economisch en moreel. De inter-etnische regering functioneert veel beter dan we hadden gedacht.'
Kornblum verwacht dat dit jaar een aanzienlijke terugkeer van vluchtelingen zal plaatsvinden. Maar niet naar hun oude woonplaatsen in de gebieden die door de tegenpartij veroverd en gezuiverd zijn. 'De feiten liggen nu zo, dat de meeste mensen niet willen terugkeren naar hun eigen huis. Maar dat hoeft ook niet van het Dayton-akkoord. Ze moeten de mogelijkheid hebben, maar ze kunnen ook compensatie krijgen en ergens anders gaan wonen'.
Helpt de internationale gemeenschap zo niet met het vastleggen van de resultaten van etnische zuivering? 'Absoluut niet. Wij hebben nooit voorspeld dat het Dayton-akkoord onmiddellijke perfectie zou creëren. Het is geen verzameling hoogdravende woorden, maar een operatieve overeenkomst. Het akkoord is ontworpen als een mechanisme om voorwaarden te scheppen voor verbetering. Het moet gezien worden als een proces met meerdere stadia.
'De Verenigde Staten willen zorgen dat er eerst voldoende vrede en economisch herstel is, zodat er een machinerie bestaat, zelfs al is er nog geen grootscheepse terugkeer van vluchtelingen. Dat gebeurt niet op korte termijn, maar als je geen initiatief neemt gebeurt het misschien nooit. En wij duwen harder dan sommige Europese landen.'
De arrestatie van mensen die worden verdacht van oorlogsmisdaden, die andere onvervulde belofte van Dayton, is in de ogen van Kornblum ook al een 'ingewikkeld en langdurig proces'. 'Geloof me, informatie verzamelen, weten waar mensen zijn en een succesvolle arrestatie uitvoeren is niet zo simpel als het lijkt.' De vredesmacht SFOR gaat het niet doen, zoals deze week opnieuw bleek toen Nederlandse soldaten een vermeende oorlogsmisdadiger lieten lopen.
De VS en de andere westerse landen vinden dat de Bosnische oorlogspartijen zelf hun eigen oorlogsmisdadigers moeten arresteren. Maar de president van de Bosnisch-Servische republiek, mevrouw Plavsic, schreef gisteren nog in een brief aan VN-secretaris-generaal Annan dat de VN het recht niet hadden om voormalig leider Karadzic en legercommandant Mladic te berechten. Als ze toch gearresteerd worden, dreigt 'civiele en militaire onrust' onder de Bosnische Serviërs, schreef Plavsic.
Niettemin verwacht Kornblum nog dit jaar de eerste arrestaties. 'Voor een actieve arrestatiestrategie moeten de lokale politieagenten meewerken als ze een oorlogsmisdadiger zien, en niet hem waarschuwen zodat hij weg kan komen, zoals nu soms het geval is. Daarom hebben wij een geïntegreerde strategie. We versterken het Tribunaal en hebben een centraal informatiepunt in Washington.'
Kornblum bevestigt dat ook gewerkt wordt aan een 'andere methode' om de oorlogsmisdadigers voor het Tribunaal te krijgen, de geheimzinnige optie waar minister van Buitenlandse Zaken Van Mierlo in december gewag van maakte. 'Wij werken nauw samen met Nederland bij het ontwikkelen van een andere methode om die mensen te arresteren, maar net als Van Mierlo vind ik het niet gepast om dit in het openbaar te bespreken.'
Washington heeft in Europa veel kritiek te verduren gekregen op het 'equip and train'-programma waarmee het de Bosnische Moslims herbewapent. Maar Kornblum wijst erop dat de Moslims een zekere mate van militaire gelijkheid moeten bereiken om nieuwe oorlog te voorkomen.
Een belangrijk doel van de VS is het uitbannen van de Iraniërs, die de Moslims tijdens de oorlog hebben bewapend en geholpen. 'Er is nu geen wapenembargo in Bosnië. Denken onze Europese vrienden soms dat als wij geen wapenprogramma zouden hebben, er geen wapens naar Bosnië zouden gaan? Dat is erg naïef', zegt Kornblum. 'We zijn er door dit programma min of meer geslaagd de Iraanse mujaheddin-invloed uit te bannen'.

Foto
	John Kornblum. FOTO GUUS DUBBELMAN - DE VOLKSKRANT

