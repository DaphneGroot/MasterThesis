 SUPERMARKT POPULAIR VOOR DAGELIJKSE BOODSCHAPPEN. 
 AMSTERDAM, 4 maart (Reuter) - Een gemiddeld Nederlands gezin geeft elke week ruim 180 gulden uit aan de dagelijkse boodschappen en hiervan komt gemiddeld zo'n 123 gulden per week in de kassa van de supermarkt terecht, zo blijkt uit cijfers van het Centraal Bureau voor de Statistiek (CBS). 
 Bij de speciaalzaken koopt de consument daarnaast nog eens voor ongeveer 41 gulden aan 'dagelijkse boodschappen'. 
 De resterende 17 gulden per week wordt besteed bij de overige aankoopkanalen, waaronder de markt en de benzineservice stations. 
 Volgens het CBS komt het erop neer dat van elke aan dagelijkse boodschappen uitgegeven gulden 68 cent naar de supermarkten gaat en 23 cent naar speciaalzaken zoals slagers en bakkers. 
 De resterende negen cent geeft de consument uit bij de overige verkoopkanalen. 
 In totaal hebben gezinnen in 1996 voor meer dan 61 miljard gulden aan 'dagelijkse boodschappen' gekocht. 
 De consument heeft hiervan bijna 42 miljard gulden in de supermarkt besteed, ruim 10 procent van de totale binnenlandse consumptieve bestedingen in ons land. 
 - Redactie Amsterdam +020 - 504 5000. 
 (c) Reuters Limited 1997. 
