	Brother De Jonges onuitputtelijke Bijlmer kerkenpad
	Van onze verslaggever
Sietse van der Hoek
 BIJLMER
Minstens veertig verschillende kerken telt de Bijlmer, zestig heel Zuidoost, en Jan de Jonge kennen ze allemaal. Van luidruchtige 'God is doof'-genootschappen in parkeergarages tot de ingetogen hindoe-voorganger op een veldje bij Geinwijk. Eens per week maakt de geboren Drent een 'vreemde' godsdienstoefening mee. Afgelopen zondagavond bij de Assembleia Evangelica por Christo, een gemeenschap van gelovigen uit Angola, Zare en Kongo-Brazzaville bij de flat Egeldonk.
De Jonge klapt de handen, zwaait zijn bovenlijf op de maatslag van twee Afrikaanse trommels. Achter in de ruimte dansen vrouwen, eentje de baby op de rug, lucht gevend aan hun vreugde door met de hand op de mond te oe-hoe-en. 'Signor Jan' vertelt wie hij is, lid van de stadsdeelraad, CDA, en dat broeder Philippe hem gevraagd had of hij kon helpen een plek te vinden om samen te komen. Vertaling in het Portugees eerst, Frans daarna. De prediking zelf is in het Lingala, een Afrikaanse regiotaal. Dan bidt men hardop en polyfoon door elkaar heen voor 'signor Jan', en voor de journalist en de fotograaf. 'Amen?' vraagt de voorganger. 'Amen', zegt de gemeente. Iedereen schudt iedereen de hand. 'God zegen jou ook', wenst me een meisje van de zondagsschool.
'Jan', zei een jaar of wat geleden de wijkpredikant tegen De Jonge, 'jij zit in de politiek, kun jij iets doen voor een groep Ghanezen die dringend om ruimte verlegen zit?' De True Teachings of Christ's Temple loofde in een flat de Heer met zoveel 'duvel en geweld', als ware God doof, dat de Antilliaanse bovenbuurvrouw elke zondag woedend haar speakers voorover op de vloer legde en de volumeknop op zijn hoogst draaide. Jan vond voor hen iets onder een parkeergarage.
Kort daarna belegde de Stuurgroep Vernieuwing Bijlmermeer een eerste grote beraadslaging en, schreef professor Frieling aan secretaris Jan de Jonge van de Kontaktraad van Kerken in Amsterdam-Zuidoost, deelname uit die hoek was zeer gewenst. Inmiddels had de 'Ghanese tamtam' zijn werk gedaan en meer religieuze groeperingen hadden Jan de Jonge weten te vinden. Er kwamen zoveel 'kerkmensen' naar de bijeenkomst dat het ook Vernieuwings-voorzitter Frieling intrigeerde. Zijn er nog meer?, vroeg hij zich af. Wordt het dan niet eens tijd ze in kaart te brengen?
'Brother' De Jonge ging op kerkenpad in de Bijlmer. Bij de presentatie van een eerste inventarisatie tikten vertegenwoordigers van acht religieuze organisaties hem op de schouder omdat zij er niet in stonden. Het resulteerde in een tweede en in 1994 in een derde boekje: 'Halverwege de hemel'. Dat ook al weer ernstig gedateerd is. 'Echt wekelijks kloppen ze hier aan de deur om ruimte', zegt De Jonge in de flatruimte van Kralenbeek waar hij anderhalf jaar geleden het Interkerkelijk Nieuwkomers Steunpunt begon. Het laatst de groep Angolezen die hij zondagavond bezocht in de kerkzaal die ze tot nu gratis onderhuren van de Ghanese Resurrection Power & Living Bread Ministries.
'Het is bezopen dat als het onderwerp kerk aan de orde komt, iedereen zegt: moet je bij De Jonge wezen. Ik ben de eerste die vindt dat de overheid kerken niet moet subsidiren en ik zal ook als laatste de scheiding tussen kerk en staat verdedigen. Maar dan zou het bestuur de kerken toch nog wel als partners kunnen beschouwen, als bruikbare bron voor samenlevingsopbouw in de Bijlmer, in plaats van ze het leven zuur te maken en tienduizenden ten diepste te beledigen?'
Een groep Ghanezen vertimmerde voor een ton een slooprijpe apothekerskeet tot 'Jesus Christ Mission' en plaatste die onder de parkeergarage Kikkenstein. Huur tweeduizend gulden per maand! 'Voor een hok waar geen varkens in mogen, onder andere bij gebrek aan lichtinval. Er zijn zelfs ruimtes waar Parkeerbeheer achtduizend gulden per maand voor vraagt. '
De keet voor de nachtopvang van drugsverslaafden wordt overbodig. Een ambtenaar op het stadsdeelkantoor zei tegen Jan de Jonge: 'Je mag hem hebben voor een van je kerken, als je hem zelf weghaalt en als het maar geheim blijft.'
Dan neemt hij 's avonds maar een extra jonge klare en besluit dat ondanks alles het leven in de Bijlmer 'skitterend' is voor de in 1939 in Emmererfscheidenveen geboren Jan de Jonge: zoon van veenarbeiders, Kweekschool, tien jaar schoolleider geweest in Brazili en op Aruba, en nu al 'die prachtige mensen voor wie ik wat kan doen'.
Hoon viel hem jarenlang ten deel. Je doet het om stemmen te winnen, verweten ze hem. 'Ja hoor, en wat kan jou dat schelen?' vraagt Jan de Jonge dan. Als het verkiezingstijd is en een zondag, en Jan bezoekt zo'n vrolijke kerk, verzekert de pastor steevast en ongevraagd: 'Don't worry, brother De Jonge, we 'll all vote for you.' Dat doen ze ook, als ze naar de stembus gaan. 'Maar', schaterlacht De Jonge, 'de meesten komen niet.'
Nu ziet ook een andere partij het licht. Voor vanavond heeft de PvdA de 'in aantal en omvang groeiende' kerkgenootschappen in Amsterdam-Zuidoost uitgenodigd voor een debat in het Oecumenisch kerkcentrum 'De Nieuwe Stad' in de Bijlmer. Omdat, schrijft de PvdA: 'Naast de religieuze en sociaal-maatschappelijke werkzaamheden kunnen de kerken een morele bijdrage leveren aan de samenlevingsopbouw hier. Waarden en normen zoals oprechtheid, gelijkwaardige behandeling, wederzijds respect en de functie van het gezin zijn hierbij van eminent belang voor de multiculturalisering van de bevolkig van Amsterdam-Zuidoost.'

Foto
	Jan de Jonge in de Angolese kerk in parkeergarage Egeldonk. FOTO GUUS DUBBELMAN - DE VOLKSKRANT

