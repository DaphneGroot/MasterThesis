Europees kampioenschap voetbal 2004.
De eindronde van het Europees kampioenschap voetbal werden in 2004 gehouden in Portugal, van 12 juni tot en met 4 juli. Het was voor het eerst dat Portugal het EK organiseerde. Zestien landen speelden in groepen en finales in tien stadions verdeeld over acht steden.
Het toernooi werd op 12 oktober 1999 toegewezen aan Portugal. Dat gebeurde tijdens een bijeenkomst van de UEFA in Aken. De andere kandidaten waren Spanje en de combinatie Oostenrijk en Hongarije. De aanwijzing van Portugal kwam als een verrassing. Algemeen werd verwacht dat Spanje de beste kans op de organisatie zou maken. De veertien leden van het Executive Comité oordeelden anders. Alle kandidaten hadden eerder op de dag de gelegenheid gekregen een toelichting te houden van een half uur.
Eusébio, de beroemdste voetballer die Portugal voortbracht, trad sinds 1997 op als ambassadeur voor de kandidatuur. Hij was euforisch na de uitslag. "Dit is fantastisch", aldus de oud-aanvaller. "Ik ben net zo blij als toen ik met Benfica de Europa Cup won in 1962 en twee keer scoorde in de finale. Hier hebben we achttien maanden keihard voor gewerkt. We hadden sterke concurrentie, maar op de een of andere manier heb ik er altijd in geloofd."
België haalde de eindronde niet. Het eindigde op een derde plaats in de groep achter groepswinnaar Bulgarije en Kroatië. België had evenveel punten als de Kroaten maar eindigde vanwege het onderlinge resultaat op de derde plaats. Een tweede plaats had recht gegeven op een play-off, maar dat zat er dus niet in.
Nederland werd ingedeeld in een kwalificatiepoule met Tsjechië, Oostenrijk, Moldavië en Wit-Rusland. Onder leiding van Dick Advocaat, die al eerder bondscoach was geweest (1992-1995), begon Nederland in de kwalificatie voor het EK 2004. Het plaatste zich via de achterdeur na een tweeluik met Schotland in de play-offs voor het EK (0-1, 6-0).
Kwalificatie.
In vergelijking met het vorige EK plaatsten Duitsland, Frankrijk, Italië, Spanje, Nederland, Portugal, Kroatië, Engeland, Denemarken, Tsjechië en Zweden zich opnieuw. Kroatië en Letland schakelden respectievelijk Slovenië en Turkije uit, België werd door zowel Bulgarije als Kroatië uitgeschakeld en Zwitserland, Rusland en Griekenland namen de plaats in van Joegoslavië, Noorwegen en Roemenië.
1:Van 1960 tot 1992 speelde Tsjechië onder de naam Tsjechoslowakije.
2:Van 1972 tot 1988 speelde Duitsland onder de naam West-Duitsland.
3:Van 1960 tot 1988 speelde Rusland onder de naam Sovjet-Unie.
Vet betekent dat het land dat jaar kampioen werd.
"Schuin" betekent dat het land dat jaar gastland was.
Groep A.
Gastland Portugal verloor van Griekenland, een land dat nog nooit een wedstrijd wist te winnen op een eindtoernooi. Portugal werd uiteindelijk toch nog groepswinnaar doordat ze daarna wisten te winnen van Rusland en Spanje, terwijl de Grieken alleen nog een punt haalden tegen Spanje. Op doelsaldo ging Griekenland verder.
Groep B.
Engeland en Frankrijk gingen naar de kwartfinale. Engeland leek de onderlinge ontmoeting te winnen maar 2 doelpunten in de blessuretijd leidden tot een Franse overwinning. Kroatië en Zwitserland bleken duidelijk de zwakste van de vier.
Groep C.
In groep C was Bulgarije de minste van de vier. Het verloor alle wedstrijden en met name de openingswedstrijd tegen Zweden ging met 0-5 ruim verloren. De drie andere landen speelden onderling telkens gelijk. Doordat het doelsaldo van het onderlinge resultaat de doorslag gaf, was voorafgaand aan de laatste wedstrijd tussen Zweden en Denemarken duidelijk dat een 2-2 gelijkspel voor beide landen voldoende zou zijn. Er werd gespeculeerd over een Scandinavisch akkoord. Of dat er daadwerkelijk geweest is, is nooit bekend geworden. Feit is wel dat de wedstrijd in 2-2 eindigde waardoor de (moeizame) winst van Italië op Bulgarije niet meer van belang was.
Groep D.
Nederland begon het toernooi tegen aartsrivaal Duitsland. Oranje kwam op achterstand na een doelpunt van de Duitse middenvelder Thorsten Frings, maar dankzij een goal van Ruud van Nistelrooij 10 minuten voor tijd pakte Nederland alsnog een punt.
In het tweede duel tegen Tsjechië stond Oranje, dankzij doelpunten van Bouma en Van Nistelrooij, al binnen twintig minuten op een 2 - 0 voorsprong. Een paar minuten later verkleinde Jan Koller de voorsprong. Na de bekende/beruchte wissel door trainer Dick Advocaat die in de 59e minuut de goed spelende maar licht geblesseerde Arjen Robben verving door Paul Bosvelt zakte Nederland weg en wisten de Tsjechen de wedstrijd met 3-2 alsnog te winnen. Nederland had plaatsing voor de kwartfinale niet meer in eigen hand en het stond op de rand van uitschakeling.
Duitsland speelde de tweede wedstrijd verrassend gelijk tegen Letland. Hierdoor was Tsjechië al na twee wedstrijden geplaatst voor de kwartfinale en moest Duitsland in de slotwedstrijd van diezelfde Tsjechen winnen om ook door te gaan. Dit leek te gaan gebeuren toen Michael Ballack in de 21e minuut de score voor Duitsland opende. De Tsjechen toonden veerkracht en wisten alsnog de wedstrijd te winnen. Hierdoor had Nederland, dat de wedstrijd tegelijkertijd afwerkte, nog een kans om door te gaan als ze in Braga van Letland zouden winnen. Dit gebeurde, zodat Oranje met de hakken over de sloot naar de kwartfinale ging.
In vergelijking met het vorige EK plaatsten Frankrijk, Portugal en Nederland zich voor de kwartfinale, Turkije, Spanje en Roemenië werden uitgeschakeld door respectievelijk Engeland, Griekenland en Denemarken. Italië werd door zowel Zweden als door Denemarken uitgeschakeld, en Tsjechië nam de plaats in van Servië en Montenegro.
Kwartfinales.
Nederland - Zweden was een gelijkopgaande wedstrijd met een aantal kansen voor beide ploegen waarna strafschoppen de beslissing moest brengen. Edwin van der Sar wist de 6e strafschop van de Zweedse aanvoerder Mellberg te stoppen. Eerder misten Ibrahimovic (over) en Phillip Cocu (paal).
Griekenland won met heel stug spel en benutte de kans die het kreeg tegen Frankrijk: 1 - 0.
Tsjechië won met 3-0 relatief eenvoudig van Denemarken.
In vergelijking met het vorige EK plaatsten Nederland en Portugal zich opnieuw voor de halve finales. Frankrijk werd uitgeschakeld door Griekenland, Tsjechië nam de plaats van Italië in.
Halve finales.
Nederland verloor in de halve finale van Portugal. Na de nederlaag nam Dick Advocaat ontslag als bondscoach.
Griekenland verraste opnieuw door Tsjechië in de verlenging te verslaan. Griekenland profiteerde van het het uitvallen van de Tsjechische sterspeler Pavel Nedvěd.
Finale.
De openingswedstrijd van het toernooi werd uiteindelijk de finale. Net als de openingswedstrijd wist ook nu Griekenland te winnen, dit keer door een doelpunt van Charisteas in de 57e minuut. Griekenland werd zo voor het eerst in de historie Europees kampioen.
Doelpuntenmakers.
Charisteas maakt in de finale het enige doelpunt
