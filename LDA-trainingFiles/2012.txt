	Het grote talent struikelt over Dynamo's taartlijst
	Van onze verslaggever
John Volkers

APELDOORN
Twee meter drie, twintig jaren jong, tien A-interlands en cola als favoriete drank; de volleybalwereld zou aan de voeten van een zo groot talent als Twan van Kuijk behoren te liggen. De loopbaan van de Brabander lijkt echter in de knop te breken. Zondag ontbrak hij in het Europa Cup-duel tegen Holte IF. Bij Piet Zoomers/Dynamo is hij niet langer gewenst.
'Ik heb de indruk dat trainer Casper Groenhuijzen mij probeert kapot te maken', zo gaat Van Kuijk onvervaard in de tegenaanval. Hij zit thuis in Berlicum, bij zijn ouders, in plaats van in het topsporthuis van Dynamo, met Reinder Nummerdor en Jarno Timmerman.
Zo snel mogelijk wil Van Kuijk terug naar Apeldoorn. Hij is student/volleyballer; de plicht op de Hogeschool Gelderland, de studie electrotechniek, roept. Vorig jaar koos de middenspeler, net als zijn streekgenoten de broers Van de Goor en Mark Broere voor het traject VVC-Dynamo, Vught-Apeldoorn.
Het is als gevolg van op het oog futiele botsingen een doodlopende weg gebleken. Groenhuijzen is duidelijk afgeknapt op zijn nummer twee: 'Twan is na de Super Cup tegen Zwolle voor het eerst bij ons weggegaan. Hij was het niet eens met een beslissing van mij. De spelers deden bij die wedstrijd, die als een vormtest gold, niet de goede dingen. Als gevolg daarvan is Van Kuijk gewisseld.
'Hij vond dat hij de enige was, die gestraft werd. Maar ook Mulder moest plaats maken voor Van Es. Ik vind dat een coach maar een geringe invloed heeft. De spelers, ik heb met Kailola, De Nijs, Olsthoorn en Van Kuijk vier mensen voor de twee middenposities, moeten het onderling uitknokken. Toen Twan opstapte, was voor mij het verhaal eigenlijk al uit.'
Van Kuijk kreeg echter een herkansing. In het gesprek met zijn collega-spelers herstelde hij de verhoudingen. Hij deed dat 'minder handig' volgens Groenhuijzen. 'Hij had moeten zeggen: ''jongens, ik heb iets stoms gedaan''. Maar hij stak zijn hand niet in eigen boezem. Daardoor is de irritatie gebleven. Het niveau van de discussies werd steeds lager.'
Toen Groenhuijzen zijn spelersgroep vorige week maandag vroeg, wie er nog vertrouwen had in de relatie met Van Kuijk, gingen er volgens hem geen vingers omhoog. Een dag later stelde het bestuur de betaalde amateur op non-actief. Groenhuijzen: 'Voor mij is het einde verhaal. Van Kuijk is een groot talent, Gerbrands heeft hem niet voor niks bij de nationale ploeg gehaald, maar Twan moet wel leren hoe hij met een groep omgaat.'
Het grote talent zelve riposteert dat hij vorige week 'om kleinigheden' is weggestuurd. 'Bij Dynamo heb je de taartlijst. Als je onder het net door serveert, moet je een taart meebrengen. Een aantal maanden geleden ben ik op die lijst gezet, maar ik had geen bal fout geslagen. Daar had ik een discussie over en toen heeft Groenhuijzen me van de training gestuurd.'
Van Kuijk bestrijdt dat er irritaties tussen hem en de groep bestonden. 'We hebben het echt uitgepraat. We hebben n uur in de kleedkamer gezeten, zonder trainer. Daarna heb ik ook niets meer gemerkt van scheve verhoudingen.'
De afgelopen zomer onderwierp de jonge reus zich met genoegen aan het strakke regime van bondscoach Gerbrands. 'Ik heb de hele zomer meegetraind met de nationale ploeg. Vorig seizoen heb ik ook veel genvesteerd om bij Dynamo aan het spelen van wedstrijden toe te komen. Maar toen had ik Cristina en Kailola voor me. Ik heb voor deze club gekozen, omdat de opleiding hier goed is en je hier aan je toekomst kunt werken.'
Van Kuijk zit thuis te wachten op telefoon van het bestuur van Dynamo. Hij rekent op een nieuw gesprek. Eergisteren kreeg hij telefoon van Gerbrands. Die heeft hem in de nationale selectie voor de EK-interlands tegen Turkije en Belgi vervangen door Luc de Nijs, de middenblokkeerder die Van Kuijk ook al in het basiszestal van Dynamo verdrong.
Per 1 januari kan Van Kuijk reglementair naar een andere club. VC Nesselande zou een goede uitwijk vormen. De nummer dertien van Oranje is nog even koppig. 'Ik wil nog niet aan een andere club denken. Ik wil weer heel graag trainen. Als ik maar een gesprek met de jongens heb gevoerd, dan lossen we het wel op.'

Foto
	Twan van Kuijk FOTO TTG

