	Rijksmuseum en Kunsthal trekken veel bezoekers
	Van onze kunstredactie
AMSTERDAM
Het bezoekersaantal van het Rijksmuseum en de Kunsthal is het afgelopen jaar sterk toegenomen. In 1996 gingen 1.275.000 mensen naar het Rijksmuseum. Sinds 1976 is dat het grootste aantal: een stijging van 30 procent, te danken aan de opening van de nieuwe Zuidvleugel en de tentoonstellingen De Lelijke Tijd, The Great American Watercolour en Jan Steen.
Ook de Kunsthal in Rotterdam trok 180.000 bezoekers, beduidend meer dan vorige jaren. Publiek kwam vooral af op de tentoonstellingen over Leonardo da Vinci, meestervervalser Han van Meegeren en de expositie Meesters van het Licht. In het voorjaar brengt de Kunsthal de Haagse collectie van vroege Mondriaans. Het najaar staat in het teken van de Haagse School.
Eerder werd bekend dat ook het Groninger Museum en Museum Boijmans van Beuningen in Rotterdam vorig jaar aanzienlijk meer bezoekers trokken.
Het Stedelijk Museum in de hoofdstad ontving vorig jaar 475.000 bezoekers, iets minder dan in 1995. De directie toont zich niettemin tevreden, omdat toen het honderdjarig bestaan werd gevierd. De populairste tentoonstellingen van vorig jaar waren Het Amerikaanse perspectief met de collectie van het Whitney Museum in New York, het door Gerrit Komrij samengestelde Kijken is bekeken worden en de expositie Munch en na Munch.

