	Bende op school is nog geen reden tot paniek
	IN HARDERWIJK dook eind vorig jaar een middelbare scholier onder, uit angst voor represailles van zijn afpersers. Hij en nog eens vijftien schoolgenoten waren het slachtoffer van een bende van Turkse en Marokkaanse jongeren, allemaal ex-leerlingen van dezelfde school.
In Vianen werd in november een twaalfjarige jongen opgepakt die zijn klasgenoten met een alarmpistool bedreigde en geld en eten eiste. Als zijn klasgenoten niet over de brug kwamen, konden ze rekenen op een aframmeling. Eén jongen was zo onder de indruk, dat hij tot tweemaal toe honderd gulden uit de portemonnee van zijn ouders pikte.
Afpersing, bedreiging, mishandeling. Een greep uit de kleine berichtjes die afgelopen jaar in de krant stond. Het lijkt alsof geweld op het schoolplein toeneemt, maar volgens de Zwitserse jeugdpsycholoog Allan Guggenbühl is daar geen sprake van. 'Bendes zijn niets nieuws, alleen zijn ze nu op andere plaatsen actief dan vroeger', schrijft hij in zijn boek Fascinerend geweld.
Guggenbühl pleegt op scholen crisisinterventie als een conflict tussen leerlingen onderling of met docenten uit de hand lopen. De voorbeelden die hij gebruikt zouden zich ook in Nederland voorgedaan kunnen hebben en dat maakt het boek leesbaar en boeiend. Guggenbühl beschrijft het geweld onder jongeren als iets normaals, iets wat bij het leven hoort. Daardoor houdt zijn verhaal iets verfrissends, in plaats van het paniekerige dat het thema 'geweld op school' vaak oproept.
Dat scholen tegenwoordig het toneel zijn van geweld, is volgens hem onvermijdelijk omdat door de verstedelijking en de langdurige leerplicht de jeugdperiode compleet 'verschoolst'. 'Het zijn niet meer de straten, bossen, kerkhoven en oude fabrieksterreinen waar bendes actief zijn en kinderen hun eigen wereld scheppen. De bendes kiezen nu de klas en het schoolplein om zich te manifesteren.'
Groeps- of zelfs bendevorming hoort nu eenmaal bij de jeugd en zijn belangrijk voor de psychologische ontwikkeling. Kinderen leren er omgaan met emoties als angst, ruzie en jaloezie. Ze ontdekken er ook het belang van vriendschap, trouw en afspraken en hoe ruzie weer bijgelegd kan worden.
Scholen zijn bovendien heel erg 'gehumaniseerd'. De juf en meester zijn niet langer autoritaire machthebbers, die wangedrag streng straffen. Ze proberen tegenwoordig een prettig schoolklimaat tot stand te brengen. Een grote vooruitgang, vindt Guggenbühl, maar de consequentie is dat het moeilijk voor een leraar is te reageren op geweld. In plaats van het ideaalbeeld van harmonisch onderwijs, moet de leerkracht opeens van rol veranderen en streng optreden om de agressie te bestrijden. Maar ook al verzetten leerlingen zich tegen de regels, zij hebben er wel degelijk behoefte aan dat iemand deze vaststelt.
Tegenover geweld bestaat volgens Guggenbühl maar één antwoord: de school zal duidelijk moeten zijn welk gedrag wel en niet getolereerd wordt. De docenten moeten die opvatting bovendien eensgezind uitdragen.
Vooraf moet duidelijk zijn hoe op knokpartijtjes wordt gereageerd en wat er gebeurt als een leerling een wapen heeft. Het verzwijgen van problemen veroordeelt hij. Zodra er een serieuze geweldsuitbarsting plaatsvindt, moet de hele school weten wat er is gebeurd en hoe het zo ver is gekomen. Om de sociale controle binnen de school te vergroten kunnen zelfs de namen van de betrokken leerlingen bekend worden gemaakt. Wel moeten de daders na een gesprek de kans krijgen een nieuwe start te maken.
Net als Nederland kent ook Zwitserland het verschijnsel van allochtone jeugdbendes. In het boek staat het voorbeeld van een groepje Albanese jongeren, waarvan iedereen in de stad vlak bij Bern dacht dat zij goed waren geïntegreerd. Maar juist in de puberteit begonnen zij na te denken over hun oorspronkelijke identiteit. 'De goed geïntegreerde allochtonen werden zelfbewuste nationalisten.' Volgens hem zien de allochtone jongeren 'de bende als vaderland'. De Albanezen gingen echter een stap verder en beroofden andere kinderen, volgens Guggenbühl als plaatsvervangende agressie voor de onderdrukking van de Albanezen in Servië.
Bij het oplossen gaat hij radicaal te werk. Na een reeks voorgesprekken ontmoeten de Albanese jongeren en de autochtone scholieren elkaar, waarbij geen enkel taboe wordt gemeden. De klas wordt ingedeeld in etnische groepen om duidelijk te maken welke spanningen er bestaan. Met scheldoefeningen worden de latent aanwezige emoties opgeroepen, zodat leerlingen zich daar bewust van zijn en hun gevoelens onder controle krijgen.
In de meeste gevallen heeft dat effect. 'Het is onze ervaring dat het uiten van vooroordelen het paradoxale gevolg heeft dat men nader tot elkaar komt en elkaar beter accepteert.' Guggenbühl toont aan dat geweld met een heldere aanpak oplosbaar en hanteerbaar is.
Robert Sikkes
Fascinerend geweld - omgaan met agressie op school, door Allan Guggenbühl. Lemniscaat; 29,50. ISBN 90 5637 0189

Foto
	Waar houdt stoeien op en begint geweld op school. FOTO DANIEL KONING - DE VOLKSKRANT

