	PvdA dringt aan op zwarte lijst onveilige vliegmaatschappijen
	ANP
DEN HAAG
De Tweede Kamer wil dat minister Jorritsma van Verkeer aanvullende maatregelen neemt om de veiligheid in de burgerluchtvaart beter te waarborgen. Er zou, naar Amerikaans voorbeeld, een zwarte lijst moeten komen van vliegmaatschappijen die niet meer welkom zijn in Europa, en zeker niet in Nederland, vindt de PvdA-fractie.
De moordende concurrentie en de forse groei van de luchtvaart zetten het veiligheidsniveau steeds verder onder druk. Jorritsma zei maandag in de Kamer dat zij het veiligheidsbeleid in de burgerluchtvaart hoog op de Europese politieke agenda heeft gezet. De kwestie komt vrijdag en zaterdag tijdens de informele Transportraad in Amsterdam aan de orde.
Dit staat los van de maatregelen die Jorritsma nu al in eigen land treft. Zo komt er onder meer een speciaal meldpunt voor onveilige situaties en een speciaal controleteam voor onveilige luchtvaartmaatschappijen. Een Europese databank moet een snelle uitwisseling van gegevens bewerkstelligen, om vooral deze onveilige maaschappijen van de luchthavens te kunnen weren. Duitsland en Nederland trekken in hun luchtvaartbeleid al één lijn, aldus Jorritsma.
Alle grote fracties vinden echter dat aanvullend beleid noodzakelijk is. Zo wil het PvdA-kamerlid Van Gijzel dat er een openbare databank komt, waar consumenten informatie kunnen krijgen over maatschappijen waarmee ze willen vliegen.
Jorritsma kondigde, gesteund door de coalitie, een onderzoek aan naar de haalbaarheid van gerichte consumentenvoorlichting, bijvoorbeeld via touroperators.
Een zwarte lijst van onveilige luchtvaartmaatschappijen is volgens haar slechts zinvol als die in geheel Europa gaat gelden. Er is echter nog geen instantie die zo'n lijst kan maken. Dat sommige maatschappijen de VS niet in komen maar wel op Schiphol mogen vliegen, is dan ook het gevolg van het gebrek aan Europese overeenstemming.
De maatschappijen op de Amerikaanse zwarte lijst krijgen wel extra controle in Nederland, aldus de minister. Ze maakte duidelijk dat als een maatschappij structureel met onveilige toestellen vliegt, de Nederlandse autoriteiten deze moet weigeren. In het uiterste geval moet Nederland een luchtvaartverdrag opzeggen, aldus Jorritsma. Van Gijzel voelt ervoor de inhoud van verdragen te wijzigen om te kunnen voorkomen dat onveilige vliegtuigen in Nederland landen.

