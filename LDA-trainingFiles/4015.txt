	Sukkelen met een stille antiheld
	Vele jaren geleden had ik als werkstudent een baantje dat onder meer inhield het verplaatsen van goederen met behulp van vorkheftrucks. Het bedrijf beschikte over twee van die voertuigen, een elektrische en een met een dieselmotor. Ik had een uitgesproken voorkeur voor de laatste, en na lezing van Geschiedenis van de auto van morgen van Gijs Mom, begrijp ik pas goed waarom dat was.
Die elektrische heftruck was een onaandoenlijk ding. Je draaide als ik me goed herinner een knop om, trapte op een pedaal en hij reed. Je hoorde nauwelijks iets. Het was een nuttige machine die in prestaties niet onderdeed voor die andere, maar hij miste iets essentieels: leven. Je had voor je gevoel geen contact met zijn ingewanden. Die andere was vele malen spannender.
Na het omdraaien van de contact sleutel kwam de startmotor in actie, de uitlaat produceerde een dikke, blauwe rookwolk en de motor liep, met een overtuigend en potent geluid. Door in de stationaire stand gas te geven, kon bovendien een voor omstanders extra intimiderend effect van stoerheid worden bereikt.
Wat een sukkel was die elektrische dan, daarbij vergeleken, en dat is precies de verklaring die Mom geeft voor het mislukken van de elektrische auto in het begin van deze eeuw. Dat wil zeggen, nuanceert hij: de elektrische auto is niet echt mislukt, maar zijn karakter is miskend. De elektrische auto heeft zijn karakter zo goed verborgen weten te houden, dat hij nooit goed is begrepen. En dat duurt tot de dag van vandaag.
Mom maakt met nogal veel woorden maar overtuigend duidelijk dat de elektrische auto en zijn vrachtwagenversie toen, en nu nog, voor bijvoorbeeld stadsvervoer en transport over korte afstanden onovertroffen zijn, door zijn betrouwbaarheid en zijn lage bedrijfskosten. Maar hij mist iets essentieels: een avontuurlijk karakter.
Ook alweer jaren geleden openbaarde ik aan mijn vrouw de diepgevoelde behoefte te gaan autoracen. Door toeval was ik in het bezit gekomen van een voor dat doel geprepareerde en aardig snelle Volvo 544 uit 1961. Na alle voor de hand liggende tegenwerpingen als levensgevaar, hoge kosten en milieuvervuiling, restte haar nog n argument: daar is een auto toch niet voor bedoeld!
Het is de kern van de zaak. Toen de elektrische auto rond de eeuwwisseling de kinderschoenen was ontgroeid, was hij ook meteen volwassen en ernstig. Het was een functionele gebruiksmachine, die om maar wat te noemen in Amsterdam op grote schaal en tot grote tevredenheid als taxi werd ingezet. Hij deed zijn werk voortreffelijk maar er viel geen lol mee te beleven.
Die lol bood de destijds aanzienlijk minder betrouwbare benzine-auto, waarvan juist die onbetrouwbaarheid bijdroeg aan het avontuurlijke karakter. In een elektrische auto kon iedereen rijden, voor een benzine-auto moest je technisch inzicht hebben want er ging nog weleens wat kapot onderweg. En het geluid van de verbrandingsmotor droeg behoorlijk wat bij aan het imago van de chauffeur als beheerser van oerkracht en natuurgeweld. Hij (zelden een zij) kon laten zien waartoe hij evenals de voormalige rijtuigkoetsiers eigenlijk in de wieg was gelegd, namelijk het in toom houden van lastig tembare paardenkrachten.
De benzine-auto was er niet voor bedoeld, maar van meet af aan is hij behalve als vervoermiddel steevast ook gebruikt om elkaars krachten te meten, om te imponeren. Dat lukt inderdaad niet met een elektrische, die, hoe flitsend dan ook vormgegeven, door zijn beschaafde gezoem altijd toch een vage herinnering oproept aan het karretje van de melkboer.
Moms boek is vooral een schets van opkomst en ondergang van een in veel omstandigheden ideaal voertuig. Maar tegelijkertijd werpt het een onbarmhartig licht op de primitieve kanten van de mens, die zich bij de keuze van een auto bij uitstek laat leiden door irrationele overwegingen. Misschien is er een kleine toekomst voor de stille en bescheiden elektrische auto, bijvoorbeeld in grote steden met sterke luchtverontreiniging, of bijvoorbeeld als treintaxi. Maar de particuliere automobilist, die is pas blij als hij hoorbaar rijdt.
Bas van Kleef
Gijs Mom: Geschiedenis van de auto van morgen - Cultuur en techniek van de elektrische auto
Kluwer Bedrijfsinformatie;  79,90
ISBN 90 201 2991 0

Foto
	Elektrische taxi's op de Amsterdamse Keizersgracht aan het begin van deze eeuw. FOTO ARM-ARCHIEF

