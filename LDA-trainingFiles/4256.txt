	Vluchtige dienstbode in een kantelende stad: Glasnegatieven werpen nieuw licht op het oeuvre van G.H. Breitner, fotograaf
	Bij toeval stuitte ze een paar jaar geleden op een glasnegatief van een Amsterdams stadsbeeld, met op de voorgrond een dienstmeid en op de achtergrond de drukte van de straat, een handkar met rieten manden en een wand huizen die mooi in een lichte bocht wegloopt. De dienstmeid deed het 'm. Ze was een witte veeg beweging van bloes en schort en raar in het kader afgesneden, ze stond op het punt het beeld uit te lopen. Zonder die meid zou het ook een foto van Jacob Olie kunnen zijn geweest, de beweging van het witte schort bracht er de vaart van Breitner in.
Doriann Kransberg, fotograaf van het Gemeentearchief, was er onmiddellijk van overtuigd. Ze kreeg gelijk. De serie doosjes op de archiefzolder waarin ze het negatief had gevonden, bleken het handschrift van George Hendrik Breitner te dragen. En later werd die mooie gevelwand weer teruggevonden op een aquarel waarop vier kaarsenmaaksters, waspitten geheten, de plek van het dienstmeisje hebben ingenomen. Het Amsterdams Gemeentearchief bleek plotseling 263 glasnegatieven van Breitner te bezitten, tot dan waren er slechts zeven bekend. Hoe ze in het archief terecht zijn gekomen, en wanneer, is nog altijd een raadsel. Ergens in de jaren veertig, meer is niet te achterhalen, moeten ze er verzeild zijn geraakt.
Een paar vrienden en een enkele buitenstaander wisten dat G.H. Breitner (1857-1923), de belangrijkste impressionist van Nederland, fotografeerde. Huib Luns lichtte in zijn boek Holland schildert (1941) een tipje op en schreef over een stadsgezicht: 'De kou verstijft de menschen, maar de dieren bewegen zoo natuurlijk, dat het prachtig gebruik der fotografie er uit valt af te leiden. Breitner fotografeerde uitstekend.' Er ging het verhaal van Breitners leerling Kees Maks dat bij de dood van de schilder een wasmand vol negatieven het atelier was uitgedragen. Hij vertelde dat in 1947, lang na Breitners overlijden. Niemand wist precies hoe het zat.
Breitner heeft zich er zelf nooit over uitgelaten. Er woedde in zijn dagen een debat over het gebruik van de fotografie in de schilderkunst. Een paar schilders zagen er het nut van in. Voor de tegenstanders betekende het een regelrechte ramp, het einde van de schilderkunst. Het publiek moest er weinig van hebben, dat voelde niets voor een nageschilderde foto. Het valt te begrijpen dat Breitner er nooit iets over zei.
De wasmand kwam in 1961 alsnog boven water. Hij dook op uit de nalatenschap van Breitners kunsthandelaar J.H. Siedenburg, wiens zoon de nitraatnegatieven overdroeg aan het Rijksbureau voor Kunsthistorische Documentatie. De vondst van de negatieven en de daaropvolgende tentoonstelling van de foto's verwekte een sensatie. Het leidde alsnog tot teleurstelling over Breitners schilderkunst - het oude debat van rond de eeuwwisseling bleek nog niet uitgewoed. Het wekte ook een groot enthousiasme op. Breitner bleek een uitzonderlijk fotograaf. Hij deed iets heel anders dan uitsluitend foto's maken als substituut voor het schetsboek.
Hij was in het dagelijks leven al ongedurig en impulsief, dat was hij ook in zijn fotografie. Er was in zijn tijd niemand die zo dynamisch, direct fotografeerde; die er zo'n drift, beweging, drukte en stadslawaai in kon leggen. Hij liep mee met z'n wandelaars, haastte zich met z'n karrenventers, sjouwde met z'n sjouwers, duwde in z'n foto's als het ware een handkar een steile brug op. Het kon hem niet schelen dat een horizon scheef liep of het kader het beeld bruusk afsneed. Hij nam vreemd lage standpunten in en was gek op de bizarre lichtval in smalle straten en stegen. Hij hield van het gewone Amsterdam, van volksbuurten en volksmeiden, van sjouwers, venters en schippers, dienstmeiden, waspitten en koffiepiksters, karrenvoerders en kruiers. Er zit in Breitner veel meer leven dan in het werk van zijn tijdgenoot, de beroepsfotograaf Jacob Olie.
Uit die vondst in 1961 steeg een nieuw beeld van de kunstenaar op. Breitner bleek zijn foto's inderdaad te gebruiken in z'n schilderijen en aquarellen - meest fragmentarisch, in een gevelrij, een figuur, een moment. Hij nam er dan voor zijn beeldende kunst een detail uit of een handeling, een gestalte of een gezicht. Een enkele keer nam hij het beeld van de foto in z'n geheel over, maar hij verwerkte het altijd anders. Breitner gebruikte ze als schets, als herinnering in zijn atelier, als impressie.
Die vondst werd toen begroet als 'een uitzonderlijke aanwinst voor de kennis van zijn leven en werken'. 'Hij kijkt en ziet zoveel', schreef in 1962 de Breitner-kenner P.H. Hefting, 'dat het nauwelijks te verwerken is in zijn schetsboeken. Het fotograferen betekent in dit opzicht een uitkomst.' Breitner stond in zijn passie voor fotografie niet alleen, Millet en Manet, Degas en Toulouse-Lautrec fotografeerden. Zijn vriend de schilder Willem Witsen was een uitstekend portretfotograaf.
In Breitners wasmand bleken impressies te zitten van een oude slaperige stad die op het punt stond in een moderne city te veranderen. Hij legde die kentering vast in sloop en stadsdoorbraken, grachtdempingen, bouwputten en het voorbereidende werk voor de nieuwe stadswijken die werden aangelegd. Er zaten ook atelierstudies bij van de naakten en meisjes in kimono, die we al van zijn schilderijen kenden; straatbeelden van visites aan Londen en Parijs waarin hij zich ook weer richtte op die dynamische drukte van het leven in een metropool en een reeks opnamen van manoeuvres van de cavalerie, het onderwerp waarmee hij in zijn jonge jaren als schilder in n klap bekend was geworden.
De recente vondst in het Amsterdams Gemeentearchief detailleert het beeld van Breitner als fotograaf dat we sinds die wasmand kennen. Er blijkt uit dat hij niet alleen met een handcamera die drukke, bewogen, toevallig als in een blik gevangen snapshots van een roerig stadsleven maakte. Hij had een valplatencamera, dat was al bekend, waarmee hij snel achter elkaar kon fotograferen, een reeks opnamen kon maken van hetzelfde onderwerp. Die handcamera had een gebrekkig lensje dat hij alleen op de gis scherp kon stellen. Hij werkte, bewijzen de glasplaatnegatieven, ook met een zware camera-op-statief, waarop hij zorgvuldig onder een zwarte doek op het matglas zijn motief moest zoeken, dat hij daarop haarscherp kon bijstellen. Hij maakte er rustigere, stillere beelden mee.
Er lijkt een tegenstelling in die twee manieren van fotograferen te zitten, maar uit het onderzoek dat op de archiefvondst volgde, blijkt dat die tegengestelde visie altijd al in zijn fotografie heeft gezeten. Breitner fotografeerde de dynamiek van de drukte, maar richtte zich ook vroeger al op de verstilling van een rustiek historisch stadsbeeld. Hij hield van de herrie van karrenvoerders en straatventers, maar was ook gevoelig voor de dromerige romantiek van een stille zondagmorgen.
Hij was in Rotterdam geboren, studeerde in Den Haag en korte tijd in Parijs, en trok in 1886 naar Amsterdam waar hij zich in het bohmienne leven van de jonge dichters en schilders van de Tachtigers stortte. Voor zijn vrienden van De Nieuwe Gids was hij lange tijd een voorbeeld. De schilder-schrijver Jan Veth noemde hem 'een sensitieve natuur, een visionair die ademt in machtige momenten en sidderend, bang dat ze zouden verzwakken, zijn grooten indruk met zich mee naar huis draagt, waar hij zoekt en zwoegt tot hij het onzegbare een aanschijn gaf.'
Amsterdam maakte in die jaren een explosieve ontwikkeling door. De stad was in volle ontwikkeling, breidde zich driftig uit in nieuwe buitenwijken. Breitner volgde het proces op de voet, bij voorkeur met een snelle, gevoelige film, de Plaques Photographiques Extra Rapide bijvoorbeeld van het merk l'Avenir. Het merkwaardige is alleen dat hij in zijn schilderijen en in zijn foto's wel de voorbereidingen van die grote stadsveranderingen vastlegde - in sloop, doorbraken, bouwputten, heiwerk en opgespoten land -, maar het nieuwe zelf nooit.
Het werk fascineerde hem, maar kennelijk niet het resultaat. Hij gaf wel een beeld van de oude Beurs van Zocher, maar liet die van Berlage links liggen. Het straatbeeld van de Dam wordt bij Berlage bepaald door de oude paardentram; van de nieuwe elektrische tram, die sinds 1904 het stadsbeeld beheerste, moest hij niets hebben. Hij vond het 'leelijke, zielloze dozen'. Er zit iets merkwaardigs, tegengestelds in die instelling, maar onbegrijpelijk is het niet.
Hij wilde, heeft hij ooit gezegd, le peintre du peuple zijn, trok in zijn Haagse tijd al met Vincent van Gogh de volksbuurten in en liep de gaarkeukens af om volkstypes te schetsen. Hij hield van het Hollandse licht, vooral dat waarin de dreiging lag van sneeuw en regen, kou en dooi. 'Huizen grauw', schreef hij ooit verlekkerd in een brief, 'lucht grauw, menschen grauw, wagens en paarden en de heeleboel grauw, tot zelfs het water. De schuiten zijn voor het meerendeel modder- en vuilnispramen.'
Zijn schilderijen hebben die aardse kleurtoon, in zijn foto's kon hij dat niet pakken. Alleen sneeuw kon hij vastleggen, dat gaf een mooi grafisch beeld. En hij maakte talloze foto's van stadsgezichten met sneeuw: besneeuwde grachten, besneeuwde straten, besneeuwde dekschuiten, besneeuwde werven, besneeuwde bouwputten, de Dam en het Rokin onder een pak sneeuw, besneeuwd opgespoten land, besneeuwde sleperskarren, besneeuwde aapjeskoetsiers en karrepaarden met een dekje van sneeuw. Al zijn traditionele onderwerpen vatte hij ook in sneeuw.
Hij was uitermate slordig en gehaast. Zijn negatieven, afdrukken en vergrotingen zitten vol vlekken en vingerafdrukken, zijn nagelaten camera zit onder de verf. Of hij uitsluitend fotografeerde omdat hij te driftig en ongedurig was om te schetsen, of omdat de omstandigheden er niet naar waren - de winterfoto's kunnen erop duiden, het zal hem te koud geweest zijn om met verkleumde vingers te tekenen - daar kunnen we alleen naar gissen. De kwaliteit en de intensiteit van zijn foto's zelf, de hoeveelheid, de gretigheid die eruit spreekt, duiden op een diepe hartstocht.
In de catalogus - samengesteld onder redactie van Anneke van Veen, conservator fotografie van het Gemeentearchief - wordt verslag gedaan van het onderzoek naar de archiefvondst en de vergelijking ervan met negatieven, afdrukken en vergrotingen uit andere Breitner-collecties. Negatieven uit het Gemeentearchief bleken te corresponderen met afdrukken elders, series vulden elkaar aan, alle sporen wezen naar zijn hand. Er blijkt uit het onderzoek ook dat een groot deel van Breitners negatieven - ondanks die wasmandvondst en nu weer die dozen - nog spoorloos is. Hij was nonchalant, slordig en gehaast in alles, misschien heeft hij ze gebroken of weggegooid, misschien liggen ze nog ergens te verstoffen op een zolder.
Het beeld van Breitner de fotograaf is bijgesteld. 'Breitner vond het fotografische beeld zelf kennelijk steeds belangrijker en zag de fotografie niet alleen meer als een hulpmiddel bij het schilderen.' Hij wordt nu vergeleken met tijdgenoten als Emile Zola en Jacques-Henri Lartigue en naar een ereplaats getild in de documentaire fotografie.
De expositie typeert Breitner als een Baudelairiaanse flaneur, die naamloos onderdook in het stadsgewoel maar dat tegelijk van een afstand bezag. Een paar van zijn wandelingen zijn bijna stap voor stap te reconstrueren: een route in de buurt van zijn huis aan de Lauriergracht; de dagelijkse wandeling van zijn woning naar zijn atelier; de doorsteekjes door de smalle straten tussen de grachten naar zijn schildersonderwerpen op Dam, Rokin en Spui; een geliefd ommetje over Leidsegracht, Koningsplein en Munt. We zien ze in alle seizoenen terug. Hij was de chroniqueur van zijn fin de sicle, in straat- en in stadsbeeld.
In vitrines op de tentoonstelling liggen een paar van zijn camera's en de kartonnen negatiefdoosjes waarin de glasplaten zijn gevonden. Zijn foto's hangen er afgedrukt in een vergrotingsmaat die hij hanteerde - soms naast de vergrotingen die hij zelf maakte en die later terecht zijn gekomen in de collectie van het Rijksprentenkabinet. Of ze hangen naast schilderijen en aquarellen, waarin hij zijn fotoindrukken verwerkte. De tentoonstelling begint met de vondst van Doriann Kransberg van die vluchtige dienstbode. Ernaast hangt de aquarel Vier waspitten, waarvoor Breitner van de foto de gevelwand leende, en een losse foto van een meisje en profil, die hij weer voor een van de vier kaarsenmaaksters gebruikte.
Voor de tentoonstelling zijn de teruggevonden negatieven opnieuw afgedrukt door Harold Strak en voor de catalogus door Doriann Kransberg. Voor Strak was Breitner nog in andere zin een uitdaging. Hij ging hem achterna met een zelfgebouwde statiefcamera en zelfgeprepareerde glasnegatieven. Het dubbelportret van een stadsbeeld dat daaruit ontstond is in de Hortus Botanicus te zien en in boekvorm verschenen bij uitgeverij Basalt.
Het overzicht in het Gemeentearchief geeft een mooie indruk van die razende Breitneriaanse composities, van abrupte beeldafsnijdingen en lage standpunten. Passanten stappen achteloos het beeld in en uit, de camera kantelt naar het keibeslag van de straten, soms bestaat een groot deel van het beeld uit kinderkopjes, gebouwen en straatwanden hangen achteloos uit het lood. Het toont die twee verschillende manieren van kijken naar de stad: naar het hectische, drukke en naar het stille, rustieke Amsterdam.
Hij hield van het straatleven om zich heen en zag tegelijk de stad veranderen. Kennelijk wilde hij, voor zichzelf of voor later, in die tijd van grote veranderingen vastleggen hoe Amsterdam er vroeger uit had gezien. Hij stond daarin niet alleen. Tegelijk met die doorbraken en uitbreidingen kwam er belangstelling voor monumentenzorg en behoud van het stadsschoon. Breitner was zelf lid van het Koninklijk Oudheidkundig Genootschap.
Er hoeft niets tegenstrijdigs in te zitten. Het kan voortkomen uit eenzelfde liefde. Hij zag die smalle straten en stegen verdwijnen in het geweld van een oprukkende nieuwe city. Het blijft alleen vreemd dat hij de liefde voor de camera, die uit zijn foto's spreekt, voor zichzelf hield. De markt zal hem ervan weerhouden hebben. Uit zijn fotografie blijkt dat hij zich er niet voor schaamde. Hij ging er, integendeel, totaal in op.

G.H. Breitner, fotograaf en schilder van het Amsterdamse stadsgezicht. Gemeentearchief Amsterdam, tot en met 17 april. Catalogus: uitgeverij Thoth,  49,50.
In de vallei van Josafat, G.H. Breitner & Harold Strak. Hortus Botanicus Amsterdam, tot en met 21 maart. Boek: uitgeverij Basalt,  39,50.

Foto
	Koninklijk Paleis op de Dam, circa 1890-1900.  Kalverstraat bij het Spui, voor 1892-1893.  Prinsengracht bij de Bloemstraat, circa 1893, de foto die tot de ontdekking van de Breitner-negatieven leidde. Nieuwmarkt bij de Kloveniersburgwal, na 1892.  Prins Hendrikkade, januari-februari 1909.  Prinsengracht bij de hoek van de Elandsgracht, circa 1892-1895.

