	Italiaanse justitie arresteert daders van viaductmoord
	Van onze correspondent
ROME
 De Bende van Acht uit het Noord-Italiaanse stadje Tortona had een vast uitgaansschema. Donderdagavond naar het café. Vrijdagavond naar de disco. En zaterdavond stenen gooien vanaf het nabijgelegen viaduct over de snelweg Turijn-Piacenza.

Op 27 december was het extra raak. Een zware kei sloeg door de voorruit van een auto en doodde de 31-jarige Maria Letizia Berdini. Justitie weet nu zeker dat ze niet is vermoord door één gek, maar door acht: vijf broers, een neef, de vriendin van een van de broers, en een vriend. Alleen deze laatste is nog voortvluchtig.
Ruim drie weken is de verontwaardiging niet uit de journaals en van de voorpagina's weggeweest. Na de dood van Maria Letizia leek het gooien van stenen naar auto's en treinen een manie te worden. Doden zijn er niet meer gevallen, maar wel een paar gewonden.
De viaducten over de snelwegen zijn strategische objecten geworden, die worden bewaakt door politieagenten, militairen en vrijwilligers.
Intussen had de recherche via de plaatselijke pastoor en de ex-vriendin van een van de verdachten de familie Furlan in Tortona in het vizier gekregen. Italië weet nu alles van dit gezin met acht kinderen: vader invalide door een arbeidsongeluk, moeder schoonmaakster, kinderen van achttien tot dertig jaar, deels werkloos.
Op 14 januari werden drie van de zoons en een neef gearresteerd. De moeder stortte voor de camera's haar hart uit en zwoer dat haar kinderen op de bewuste avond thuis hadden gegeten. Maar een van haar andere zoons zei dat de gebroeders die avond op het viaduct hadden gestaan. De jongste van de broers werd vrijgelaten. En toen sloeg de vriendin van een van de broers door. Met hun achten, de verklikker en de jongste broer incluis, waren ze al sinds augustus iedere zaterdagavond naar het viaduct gegaan.


