	Airbus rekent op fors hogere afzet
	Van onze economische redactie
AMSTERDAM
De Europese vliegtuigbouwer Airbus heeft vorig jaar 126 vliegtuigen afgeleverd tegen 124 in 1995. De groep van Europese vliegtuigproducenten zag de omzet verminderen van 9,6 miljard tot 8,8 miljard dollar, omdat er meer kleinere en dus goedkopere vliegtuigen werden afgeleverd dan in het jaar ervoor.
De vliegtuigbouwer liet maandag verder weten dat er in 1997 183 vliegtuigen zullen worden afgeleverd. Airbus rekent dit jaar op orders voor 301 toestellen. Vorig jaar werden er 326 besteld ter waarde van 23,6 miljard dollar. In de orderportefeuille zitten nu 753 vliegtuigen. Naar eigen zeggen heeft Airbus op de markt voor toestellen met meer dan honderd zitplaatsen een aandeel van 42 procent.
Eind vorige week zijn de vier partners in de groep het in principe eens zijn geworden over een nieuwe structuur voor de onderneming. Airbus is nu alleen maar een economisch samenwerkingsverband. Dat werkt vertragend op de besluitvorming, wat met het oog op de concurrentie van de Amerikaanse aartsrivaal Boeing niet meer voldoet. De al enige tijd bestaande plannen om de structuur te wijzigen zijn dringender geworden nu de Amerikaanse concurrent Boeing zijn positie aanzienlijk gaat versterken door de eind vorig jaar aangekondigde overneming van McDonnell Douglas.
Vooral de Duitse en Britse partners in Airbus willen haast maken met de omvorming van Airbus. De onderneming in het Franse Toulouse is nu nog een ondoorzichtige 'Groupement d'Interet Economique', een bundeling van economische belangen. In die structuur komt winst of verlies voor rekening van de partners. Dat zijn het Franse Aerospatiale, dat voor 37,9 procent deelneemt, het Duitse Dasa (eveneens 37,9 procent), British Aerospace (20 procent) en het Spaanse Casa (4,2 procent).
Het nu bereikte prinipe-akkoord tussen de Airbus-partners over een nieuwe structuur is nog maar een eerste stap op een lange weg. Er wachten nog lange, ingewikkelde onderhandelingen tussen de Fransen, Duitsers, Britten en Spanjaarden. De stroomlijning van de op een na grootste vliegtuigfabrikant ter wereld zal immers ten koste gaan van de beschermde posities van de partners binnen Airbus.
Airbus-topman Jean Pierson is voorstander van de omvorming van het consortium tot een particuliere onderneming, die door de uitgifte van aandelen op de kapitaalmarkt terecht kan. Airbus staat voor de beslissing 8 miljard dollar te steken in een nieuwe generatie vliegtuigen, toestellen met meer dan zeshonderd stoelen. Als beursfonds zou Airbus ook sterker staan in de concurrentieslag met Boeing.
In een verklaring stelde Airbus dat de partners binnen enkele dagen een principe-akkoord zullen tekenen, maar het consortium heeft nog geen details verstrekt over de inhoud van het akkoord. Aangenomen wordt dat in de nieuwe structuur Airbus de zeggenschap krijgt over de assemblagelijnen en de ontwikkelingsactiviteiten. De productiefaciliteiten zouden daarentegen onder verantwoordelijkheid blijven van de vier partners.
Het akkoord wordt gezien als een compromis tussen de Franse staatsonderneming Aerospatiale en de Duitse vliegtuigbouwer Dasa. De Duitsers zouden voorstander zijn van de totale integratie van de huidige activiteiten van Airbus, terwijl de Fransen erop uit zijn de zeggenschap te behouden over onderzoek en ontwikkeling en de assemblage.
Op dit moment ontplooien elk van de vier partners eigen activiteiten op het terrein van onderzoek en ontwikkeling. De Britse Aerospace bouwt de vleugels, de Spaanse partner de staart, Dasa het interieur en de Fransen de cockpit. De meeste assemblagelijnen bevinden zich in Toulouse, de hoofdzetel van Airbus. Alleen de types A321 en de A319 lopen in Hamburg van de assemblagelijn.
Het tijdstip waarop Airbus moet zijn omgevormd tot een normale onderneming is een jaar naar voren geschoven door de overname van McDonnell Douglas door Boeing. Airbus stelt nu dat het al in 1998 zo ver moet zijn. De Europese vliegtuigbouwer heeft de ambitie om rond het jaar 2000 de helft van de markt van burgervliegtuigen in handen te hebben. Boeing heeft nu nog 70 procent van die markt.

