Beuningen (Gelderland).
Topografische gemeentekaart van Beuningen, maart 2017
Het gebied dat onder de plaats Beuningen valt (groen), met daarbinnen de woonkern Beuningen (rood)
Beuningen () (in Beunings dialect: "Bunninge") is een gemeente en plaats in de Nederlandse provincie Gelderland. De gemeente bestaat sinds 1 juli 1980 naast Beuningen uit de kerkdorpen (in volgorde van grootte) Ewijk, Weurt en Winssen. De gemeente telt inwoners (, bron: CBS), waarvan 17.397 in Beuningen zelf. De oppervlakte bedraagt 47,5 km². Beuningen ligt in het Rijk van Nijmegen in de oksel van knooppunt Ewijk met aan de zuidzijde de A73 (Nijmegen-Roermond) en ten westen de A50 (Zwolle-Eindhoven). In het noorden grenst Beuningen aan rivier de Waal en aan de oostkant aan Nijmegen.
Typerend voor Beuningen zijn de vele nieuwbouwwijken waarin wonen en water door de gemeente centraal wordt gesteld. Voorbeelden van deze wijken zijn De Heuve, De Haaghe, Den Balmerd en de meest recente uitbreidingen de Beuningse Plas en De Rietlanden.
Binnen de gemeentegrenzen ligt in Ewijk de grote recreatieplas De Groene Heuvels.
Geschiedenis.
Het gebied waar Beuningen nu ligt werd vroeger mogelijk al door de Romeinen bewoond. In ieder geval worden er met regelmaat Romeinse opgravingen gedaan. Tot ongeveer 1900 was Beuningen, net zoals Ewijk en Winssen, een arm boerendorp dat vaak door overstromingen getroffen werd. Toch waren er ook een behoorlijk aantal zeer goed bemiddelde families in Beuningen, met name grote boeren, die voor de hoogste belastingopbrengst in de streek zorgden.
Op 1 januari 1818 werd de gemeente vergroot door de annexatie van de opgeheven gemeente Weurt en op 1 juli 1980 door de annexatie van de opgeheven gemeente Ewijk.
Van 1900 tot 1970 was er een nonnenklooster gevestigd, dat trachtte de armoede te verlichten. Eind jaren twintig veranderde deze situatie door de aanleg van het Maas-Waalkanaal met de nieuwe Waalhaven op de grens van Weurt en Nijmegen (1928) en de aanleg van betere straten. Ook was er de aanleg van de stoomtram van Nijmegen naar Druten. De stoomtram kwam over de van Heemstraweg door Beuningen. De komst van de Van Heemstraweg (1927-1959) verbond Beuningen met Nijmegen aan de oostkant en aan de westkant de dorpen aan de Waal tot aan Zaltbommel.
Tegenwoordig is Beuningen uitgegroeid tot een groeikern c.q. voorstadje van Nijmegen met vele nieuwbouwwijken.
In Beuningen staat verder een standerdmolen, De Haag.
Gemeentevlag.
In 2013 voerde de gemeente een nieuwe Gemeentevlag in.
Deze vlag is geheel wit met daarop de tekst Gemeente Beuningen met daar tussen in het logo van de gemeente.
College.
Beuningen kent een college van burgemeester en wethouders dat is samengesteld uit BN&M en D66. BN&M levert twee wethouders en D66 levert één wethouder.
Verenigingsleven.
De groei die Beuningen de laatste jaren kende heeft het verenigingsleven in de gemeente een sterke impuls gegeven. Zo heeft zich voetbalclub Beuningse Boys ontwikkeld tot de één van de grootste sportverenigingen in de regio Nijmegen. Ook hockeyclub MHCB groeide explosief.
