	'Die luchthaven, men roept maar wat'
	Van onze verslaggevers
Jan Hoedeman
Thom Meens

DEN HAAG
Halverwege het gesprek valt minister Margreet de Boer van Milieubeheer uit haar rol van bedachtzaam politica. Ze stoort zich aan de stortvloed aan publieke claims die haar collega's leggen op de toekomst van de infrastructuur. De Boer vertikt het zich openlijk in die strijd te mengen.
'Ik vind dat we in het kabinet op basis van een gezamenlijke filosofie moeten praten. Het kan niet zo zijn dat degene met de grootste mond zijn zin krijgt. Ik vind het niet verstandig om nu al te zeggen dat die tweede nationale luchthaven er moet komen. Wie heeft er zoveel haast bij een besluit? Dat zijn de directeur van Schiphol, van Transavia, van KLM. Maar ik ben nog niet overtuigd van het nut en de noodzaak van een tweede luchthaven. Die luchthaven, iedereen roept maar wat. Niemand kan op dit moment zeggen waar het heen gaat. Wie nu een standpunt inneemt, vind ik niet verstandig. Er is gewoon veel te weinig duidelijkheid. Als wij ons in het kabinet onder druk zouden laten zetten, kunnen we geen beleid meer voeren.'
- De premier en de directeur van Schiphol denken daar anders over. Ook uw ambtenaren rekenen mee.
'Ambtenaren nemen geen besluiten. Ik heb in het kabinet nog geen bedragen gehoord. Laten we eerst maar zorgen dat we alles op een rijtje krijgen. Wat betekent de luchtvaart voor Nederland? Economisch, ruimtelijk, wat voor soort werk levert het op en willen we dat? We moeten de economische revenuen en de ecologische problemen tegen elkaar afwegen en op basis daarvan een standpunt bepalen. Dan heb je het ook over de vraag of je mogelijkheden wilt scheppen voor meer groei. Wat gebeurt er als je geen nieuwe luchthaven aanlegt?
- Premier Kok kwam eind vorig jaar heel enthousiast terug uit Japan, waar hij een luchthaven in zee bekeek. Zijn de keuzes niet al gemaakt?
'Ik hoor ook allemaal verhalen over een eiland voor de kust. Een vliegveld voor tachtig miljoen passagiers en een getijdencentrale in zee voor de aanvoer van energie. Prachtig, maar tachtig miljoen passagiers zijn wel heel veel vliegbewegingen en aanslagen op het milieu. Die afweging moeten we eerst nog maken.'
De Boer ergert zich aan de ophef over infrastructuur, de afgelopen weken in de politiek. Politici en ambtenaren speculeren over de verdeling van 110 miljard gulden die tot 2010 beschikbaar is voor versterking van de economische structuur. De minister van Milieubeheer is in het publieke debat de grote onbekende, waar haar collega Jorritsma openlijk vele tientallen miljarden opeist voor wegen, bruggen en tunnels.
De Boer: 'Ik leg geen claims via de krant. Dat doe ik in het kabinet. En in de ministerraad zijn nog geen getallen genoemd. Ik vind dat er wel heel erg onevenwichtig wordt gedaan over de infrastructuur. De ondernemers steken de loftrompet over het kabinet. Alles is goed, alleen nog wat infrastructuur, dan is Nederland af. Ik ben die mening niet toegedaan. Natuurlijk is bereikbaarheid belangrijk, maar het is slechts n onderwerp. Er moet ook aandacht zijn voor welzijn, zorg, leefomgeving, onderwijs en cultuur.
'Ik krijg langzaam het gevoel dat het in de publieke discussie alleen nog maar om bruggen, wegen en tunnels gaat. Investeren is belangrijk om de economie op gang te houden, maar we hebben toch een goede economie. Jarenlang hebben we in dit land een blij-dat-ik-rij-beleid gevoerd en niets gedaan aan het openbaar vervoer. Die achterstand inlopen is ¢¢k investeren in infrastructuur. Daarom is het goed dat dit kabinet daarvoor in deze periode twee miljard gulden extra uittrekt.'

- Twee miljard, tegenover dertig miljard voor een luchthaven en tien miljard voor een tweede Maasvlakte. Bent u niet te bescheiden?
'Nee, ik heb een behoorlijk aantal claims gelegd. Ik wil geld voor verbetering van de leefbaarheid in de steden. Het is van groot belang dat er meer groen komt in en rond de stad. Dat kost meer dan je denkt, want het gaat om dure bouwgrond.
'De steden moeten hun kracht houden. Daarom willen we compact bouwen en leggen we zo weinig mogelijk beslag op de groene ruimte. En het werkt. Daarom zeg ik: we hebben de kustlocatie nu nog niet nodig. Dat is een heel grote ingreep in het milieu. Leuk voor ontwerpers en techneuten, maar niet nodig.'
De Boer merkt dat ze met haar voortdurende pleidooi voor het milieu niet alleen staat. 'Het doet me deugd dat mijn collega Wijers van Economische Zaken laatst zei dat er de afgelopen vijftien jaar eigenlijk geen economische groei was, omdat de prijs voor het milieu te hoog was. Daaraan gaan we nu iets doen. We komen met concrete maatregelen om investeringen in milieutechnologie te stimuleren.'
Ze wijst op een project bij Hoogovens. 'Daar wordt gewerkt aan een revolutionair productieproces voor ijzer en staal. Dat levert heel veel milieuwinst op. Maar het is voor Hoogovens zelf te duur om daar al mee te beginnen. In zo'n geval kan de overheid met fiscale steun bijspringen.
'Bij Schiphol zie je hetzelfde. Als vliegtuigen op het platform staan, moeten ze energie opwekken om de apparatuur aan de gang te houden, en voor de verwarming. Je hebt veel minder schadelijke uitstoot als je dat, met voorzieningen aan de pier, centraal regelt. Dat kost zo'n honderd miljoen gulden. Ik vind dat de overheid daaraan moet bijdragen.'

- Om hoeveel geld gaat het dan?
'Bij Hoogovens is het een investering van enkele honderden miljoenen. Daarvan neemt de overheid indirect enkele tientallen miljoenen voor haar rekening. En bij Schiphol - nou, laat ik het daar maar niet over hebben. Schiphol ligt zo gevoelig.'

Foto
	Minister De Boer van Milieubeheer. FOTO JIRI BLLER

