Höllenboer.
Höllenboer is een muziektrio uit Salland, dat begon als duo en in 1995 een nummer 1-hit haalde met het liedje "Het busje komt zo". Ter gelegenheid van een nieuwe serie optredens werd het duo in 2009 uitgebreid tot trio.
Ontstaan.
Höllenboer bestaat uit Gerard Oosterlaar en Bas van den Toren en sinds 2009 Hans Nieuwenhuis (allen geboren in 1958). Gerard Oosterlaar schrijft meestal de teksten en Bas van den Toren en Hans Nieuwenhuis componeren de muziek. Het trio staat bekend om hun satirische liedjes in het Sallands. Ze schreven ook nummers voor de popgroep Normaal. Een van de eerste keren dat het (toen nog) duo landelijk te horen was was op 3 januari 1990 in het radioprogramma Ronflonflon met een nummer dat ging over een bouwvakker "Johan" uit Lelystad.
Höllenboer bracht in 1993 een eerste CD uit met de titel "Muj goed kiek'n wa'k zeg". Hun landelijke doorbraak kwam in september 1995 met "Het busje komt zo", een liedje over twee verslaafden die op de methadonbus wachten die maar niet komt opdagen en dan tegen elkaar zeggen "Het busje komt zo" en als de bus uiteindelijk wel komt opdagen ze er door onoplettendheid door doodgereden worden. Oud-voetballer René van der Gijp maakte hier een nieuwe variant op, genaamd "M'n zusje komt zo". Dit nummer stond enige tijd op nummer 1 in Suriname. In 1998 verscheen een derde album "Vort met die pröttel". In 1999 maakten Oosterlaar en Van den Toren voor RTV Oost het programma "Dettededut".
Op 28 april 2000 gaf Höllenboer een afscheidsconcert. Later begonnen ze weer incidenteel op te treden. In het theaterseizoen 2009-10 kwamen ze een avondvullend programma op de bühne. Deze gelegenheid was de aanleiding om het duo uit te breiden met zanger-gitarist Hans Nieuwenhuis.
