	Geld verdienen met handbal vond De Kok doodeng
	Dat was wel het laatste wat Hannie de Kok verwachtte: een telefoontje uit Duitsland. Wie het was weet ze niet en in welk jaar de bel rinkelde weet ze, 42 jaar inmiddels, evenmin, maar het moet tegen het eind van de jaren zeventig zijn geweest, niet lang nadat het Nederlandse vrouwenteam onder de inspirerende leiding van bondscoach Jan Alma promoveerde naar de mondiale A-groep, in de tijd dus dat het handbal in het lage land op een hoog niveau stond. De beste spelverdeelster aller Nederlandse tijden herinnert zich alleen deze ene vraag: of ze misschien haar handbalkunsten in Duitsland wilde vertonen.
Aan haar vermoedelijk beperkte spreekvaardigheid in het Duits - na een paar jaar meao vond ze het welletjes, handbal was immers veel belangrijker - zal het niet gelegen hebben dat de conversatie niet echt op gang kwam. In Duitsland handballen? Nee, dat wilde ze niet, geen denken aan. Hoorn op de haak. Einde gesprek.
De Kok was gelukkig in Den Haag, had het uitstekend naar haar zin bij het locale Hellas en had 'niet de minste behoefte' om dat leven op te geven voor 'een avontuur in een ver, vreemd land'. Ze was nog jong en vond alleen die vraag al - of ze in Duitsland wilde spelen - eng, om niet te zeggen doodeng. 'Ik heb het gesprek abrupt beëindigd en daardoor weet ik tot op de dag van vandaag niet namens welke club die Duitser belde en is mij evenmin bekend hoeveel geld ik daar had kunnen verdienen.'
Haar 'nee' zou nu minder overtuigend uit de grond van haar hart zijn gekomen. Maar in die jaren was voor geld sporten en spelen nu eenmaal iets onwezenlijks. Hannie de Kok trainde drie keer in de week bij Hellas en een keer in de maand of nog minder vaak was er een centrale training of iets wat daarop leek. Handbal deed ze er gewoon bij. Het was een hobby, een enigszins uit de hand gelopen hobby, niet meer dan dat. 'Voor geld spelen was in die jaren niet aan de orde. Je zat op school of je had een baan en voor bijna iedereen in de selectie was die school of die baan het allerbelangrijkste.'
Alleen al daarom was het een sterk staaltje dat de nationale vrouwenploeg in 1977 promoveerde naar de mondiale A-groep. 'We waren amateurs van het zuiverste water in een wereldje waarin staatsamateurs de toon aangaven. Geld verdienen met handballen kwam niet in je op. Ik had inmiddels een baan, diende mijn baas veertig uur in de week. Moest onbetaald verlof nemen voor toernooien. De bond was arm, je club was arm en zelf was je ook niet rijk. Handballen kostte je alleen maar geld. Dat had je maar te accepteren. Halve dagen werken om meer te kunnen trainen? Ik was me daar een haartje betoeterd. Die gedachte kwam niet bij je op.'
Met een mengeling van jaloezie, ongeloof en scepsis beziet De Kok de pogingen van Bert Bouwer, de huidige coach van het nationale vrouwenteam, om de sport te professionaliseren, zoals Arie Selinger dat ooit in het volleybal heeft gedaan. 'Twee miljoen denkt Bouwer nodig te hebben voor zijn imitatie van het Bankras-model. Dat is nogal niet wat. Maar is die twee miljoen wel voldoende? Ik zet daar een groot vraagteken bij. Volgens mij red je het niet dat bedrag als je een selectie van zestien speelsters moet onderhouden. Je gaat al de mist in als een van die zestien een zware blessure oploopt en een half jaar moet revalideren.'
Bovendien is het, zegt De Kok, nog maar de vraag of de clubs met dat topsportmodel kunnen of willen leven. 'Ze leiden speelsters op, steken daar relatief veel geld in en raken die speelsters ten slotte kwijt aan de nationale ploeg. Ik denk niet dat er veel clubs zijn die aan de opleiding van jong talent nog een hoge prioriteit zullen geven.'
Al met al is het in elk geval wát, dat iniatief van Bouwer, en een beetje reuring in de handbalwereld kan geen kwaad. 'Onze sport kan een injectie wel gebruiken. De aandacht van de media houdt immers niet over. Je ziet al bijna geen vrouwenwedstrjden op tv meer, hooguit wat fragmentjes van drie, hooguit vier minuten.'
Mede daardoor heeft handbal, oppert ze, een slecht imago. 'Als je op straat aan tien mensen vraagt wat ze vinden van handbal, dan zeggen er negen dat het een harde, smerige sport is. Handbal staat niet goed aangeschreven.' Onbekend maakt onbemind, zegt ze, maar zelf twijfelt ze of daarmee het beroerde imago is verklaard. 'Er wordt in het moderne handbal natuurlijk wel eens een beuk uitgedeeld. Het spel is veel fysieker geworden. In mijn tijd voerden techniek en souplesse nog de boventoon.'
Krachtttraining was een woord dat in De Koks gloriejaren amper bestond. 'We trainden puur op techniek en tactiek, drie keer in de week anderhalf uur. In Oost-Europa werd de hele dag door getraind en werden de meiden ten minste een keer per dag het krachthonk ingejaagd. Ik vond dat buitengewoon vreemd: meisjes die stoeien met halters en gewichten.'
Met veel genoegen kijkt de honderdvoudig international op haar carrière terug. Handbal heeft haar dan wel geen cent opgeleverd, maar rijker is ze er wel degelijk van geworden. 'Door handbal ben ik geworden wie ik ben. De sport heeft me geleerd wat discipline en onthechting is. Heeft mijn karakter gevormd en mij sociaal vaardig gemaakt.'
Hellas was zo slim daarvan te profiteren. De Kok diende de club, die ze altijd trouw is gebleven, als voorzitter van de technische commissie en als coördinator van de jeugdafdeling. De bond was zo dom daar niet van de profiteren. 'Ik ben nooit benaderd voor wat voor functie dan ook. Dat heeft me wel eens verbaasd. Ze hoeven nu niet meer bij me aan te kloppen. Nu ben ik druk met met mijn baan en met mijn studie.'
Martien Schurink

