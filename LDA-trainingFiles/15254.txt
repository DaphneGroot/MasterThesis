Vleuten-De Meern (wijk).
Vleuten-De Meern is een van de tien wijken van de gemeente Utrecht, in de Nederlandse provincie Utrecht. De wijk bestaat uit de woonplaatsen Haarzuilens, Vleuten en De Meern en de polder Rijnenburg ten zuiden van De Meern. Met 47.801 inwoners op 1 januari 2017 is Vleuten-De Meern de wijk binnen Utrecht met het hoogste bevolkingsaantal. Met 1/3 deel van het grondgebied van de gemeente is de wijk ook qua oppervlakte de grootste van Utrecht.
Geschiedenis.
In 1811 werden uit de toenmalige gerechten Themaat, De Haar, Vleuten en De Meern, Ouden Rhijn, Heijcop, Papendorp, Galecop, Veldhuizen, Reijerscop-Kreuningen en Reijerscop-St.Pieters vier gemeenten gevormd: Vleuten, Oudenrijn, Veldhuizen en Haarzuilens. Uit (delen van) deze gemeenten ontstond op 1 januari 1954 de gemeente Vleuten-De Meern. Op 1 januari 2001 werd deze gemeente geannexeerd door Utrecht. Het oostelijk deel van de opgeheven gemeente, globaal het gebied ten oosten van de dorpen De Meern en Vleuten, behoort nu tot de wijk Leidsche Rijn. De buurtschap Nedereindseweg met aanliggende weidegronden, welk gebied tot 2001 tot de gemeente Nieuwegein behoorde, is aan de wijk Vleuten-De Meern toegevoegd.
Vinex-locatie.
De gemeente Vleuten-De Meern was al aan het einde van de jaren 1990 begonnen met de ontwikkeling van het deelplan Veldhuizen ten westen van de oude dorpskern van De Meern. Na de annexatie volgde het grootste deelplan van de Vinex-locatie, Vleuterweide ten zuiden van de oude dorpskern van Vleuten. Ten slotte werd in het centrum van De Meern een klein deelplan, De Woerd, ontwikkeld. Door deze bouwactiviteiten steeg het aantal inwoners van Vleuten-De Meern, dat bij de annexatie in 2001 ongeveer 20.000 bedroeg, naar ongeveer 47.800 in 2017, van wie er bijna 25.700 in Vleuten, ruim 21.300 in De Meern, ca. 530 in Haarzuilens en ca. 260 in Rijnenburg wonen.
Ten behoeve van de ontwikkeling van de Vinex-locatie Leidsche Rijn is op 1 januari 2001 het grondgebied van de gemeente Utrecht ten westen van het Amsterdam-Rijnkanaal uitgebreid met de per deze datum opgeheven gemeente Vleuten-De Meern en met het zuidelijk deel van de polder Rijnenburg, waar de Nedereindseweg doorheen loopt en dat tot en met het jaar 2000 deel uitmaakte van de gemeente Nieuwegein.
Ook in de wijk Leidsche Rijn, die tussen Vleuten-De Meern en het Amsterdam-Rijnkanaal ligt, werd in dezelfde periode in snel tempo gebouwd. Hier woonden op peildatum 1 januari 2017 34.267 Utrechters. Samen met Vleuten-De Meern telde de Vinex-locatie op deze peildatum 82.068 inwoners. Naar verwachting wordt vóór 2025 de mijlpaal van 100.000 inwoners bereikt.
Tussen de wijken Leidsche Rijn en Vleuten-De Meern bevindt zich het Máximapark.
Subwijken en buurten.
Hieronder worden de 12 buurten van de wijk Vleuten-De Meern opgesomd, waarbij deze zijn gegroepeerd naar woonplaats. De subwijk waartoe een buurt behoort is te zien aan de buurtcode; de eerste drie cijfers van die code zijn de subwijkcode, de eerste 2 cijfers de wijkcode 10 (wijk Vleuten-De Meern).
Wijkwethouder namens de gemeente Utrecht is Kees Geldof.
