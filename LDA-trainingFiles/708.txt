	Organisaties eisen alsnog vervolging van Nijmegen
	ANP
NIJMEGEN
Milieu- en bewonersorganisaties eisen dat justitie de gemeente Nijmegen alsnog vervolgt wegens het sjoemelen met verontreinigde grond. Zij willen dat het gerechtshof in Arnhem het Openbaar Ministerie (OM) verplicht de gemeente voor de rechter te brengen.
De zeven organisaties, waaronder de vereniging Milieudefensie en de stichting Natuur en Milieu, doen daartoe een beroep op artikel 12 van het Wetboek van Strafvordering. Dit geeft belanghebbenden de kans hun beklag te doen als het OM besluit iemand niet te vervolgen.
In de zogeheten vuilegrondzaak rommelde Nijmegen jarenlang met vervoer en opslag van zwaar verontreinigde grond. Dat gebeurde met medeweten van verschillende wethouders. Het OM stelt dat de zaak zo ernstig is, dat een burger of een bedrijf zeker voor de meervoudige strafkamer zou moeten verschijnen.

