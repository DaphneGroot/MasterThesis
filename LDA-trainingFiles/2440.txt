	'Imiteer mannen niet, heers als vrouw'
	Van onze verslaggeefster
Janny Groen
 AMSTERDAM
Harriet Rubin presenteert zich als een militair strateeg, die vrouwen de weg naar de macht zal wijzen. Het 'glazen plafond' wordt door vrouwen zelf gecreerd, doceert ze. 'Vrouwen zijn ongelooflijk machtig, maar schrikken ervoor terug hun macht te gebruiken. Liever opereren ze aan de zijlijn, als dankbare hulpjes van de mannen. Ze vissen naar complimentjes en nemen voortdurend genoegen met minder dan waar ze recht op hebben.'
De auteur van De Vorstin: Machiavelli voor vrouwen, kijkt uitdagend de kamer in. 'Vrouwen zijn niet gewend eisen te stellen', zegt ze. 'Als kinderen hebben ze geleerd: meisjes die vragen worden overgeslagen. Mijn stelling is: vraag om alles, vraag om meer. Volg je ambities. Mijmer niet alleen over je wensen, maar doe, handel.'
In haar boek ontvouwt ze achttien strategien waarmee 'de oorlog tegen de vijand' kan worden gevoerd. Rubin bedient zich bewust van oorlogstaal. Ze schrijft over krijger-vorstinnen, conflicten, wapens, generalissima's en over 'de paradox van machts-anorexia'.
Zijn dit geen parolen uit een voorbije tijd? 'Nee, dat zie je verkeerd', zegt ze. 'Ik wil niet terug naar de jaren zeventig, toen radicale feministen de strijd aanbonden met de mannen, met hun onderdrukkers. Ik gebruik krachtige taal om de vrouwen wakker te schudden. Want we denken wel dat we veel hebben bereikt, dat de maatschappij feminiseert en vrouwen d£s spoedig door het glazen plafond zullen breken.'
Maar, stelt ze, in feite hebben we het dan over de uitzonderingen. Over de eerste vrouwelijke astronaut, over de zeldzame president-directeur van een multinational, over de enige krachtige regeringsleider (Margaret Thatcher).
Rubin: 'Over het geheel genomen hebben vrouwen de afgelopen drie decennia bitter weinig bereikt. In Amerika wordt minder dan 2 procent van de directiefuncties vervuld door vrouwen. Als we in het huidige tempo voortsjokken, berekende een Amerikaanse econome onlangs, zullen we er driehonderd jaar over doen om op gelijke voet te komen met mannen. Dus is het hoog tijd om op oorlogspad te gaan.'
Ze meldt dat Amerikaanse vrouwen fors minder verdienen dan mannen in vergelijkbare posities. 'De verhouding is zeventig cent op een dollar. Ik neem aan dat de situatie in Nederland niet anders is. Vrouwen durven niet om meer loon of een boeiender functie te vragen. Ze werken hard, denken zo op te vallen en verwachten dat de baas naar hen toe komt om schouderklopjes uit te delen en hun salaris te verhogen. Zo werkt het niet. Mannen zijn niet zo bescheiden. Die vragen niet, die eisen en krijgen vaak meer dan wat hun toekomt.'
Zelf is Rubin door schade en schande wijs geworden. 'Ik was ook zo'n nijvere bij die de zijlijn koesterde en bang was voor het voetlicht te treden.' Jarenlang werkte ze bij de Newyorkse uitgever Doubleday, waar ze 'de teksten van mannen briljanter, boeiender en succesvoller maakte'. Ze droomde ervan een eigen divisie te mogen leiden. En wachtte in haar fantasiewereldje af tot haar baas zou zeggen 'braaf meisje, goed gewerkt' en haar de divisie op een presenteerblaadje zou aanreiken.
Dat gebeurde niet. Totdat ze, 'in een briljante vlaag van verstandsverbijstering', de baas belde en hem brutaalweg om een eigen divisie vroeg. 'Hij antwoordde: ''Wat heb je gedaan om dit te durven eisen.'' Ik zei: heel veel. En voegde daaraan toe: ik weet dat ik het kan! Uiteindelijk bracht mijn overtuiging hem op een idee. Tot dan had hij voor een dergelijke functie nooit aan mij gedacht.'
Sinds 1989 leidt ze Doubleday-Currency, een dochtermaatschappij die zich - met opmerkelijk succes - richt op zakelijke publicaties. Ze beseft dat het voor vrouwen niet makkelijk is macht uit te stralen. 'Zo zijn we niet opgevoed. We hebben geleerd ons dienend op te stellen, te zorgen voor kinderen, voor mannen. Van ons wordt niet verwacht dat we met de vuist op tafel slaan en dingen voor onszelf opeisen.'
Rubin analyseerde haar eigen metamorfose en bestudeerde, uit nieuwsgiergheid naar het succes van andere vrouwen, biografien van 'grote prinsessen en krijgsters uit de geschiedenis'. Van Jeanne d'Arc, Hannah Arendt, Frida Kahlo, George Sand, Elizabeth I, Catharina de Medici en Eleanor Roosevelt tot Dian Fossey (de vrouw die een jarenlange studie maakte van gorilla's). Ze ontwaarde een specifiek patroon en werkte dat uit tot haar achttien strategien, waarvan de kern is: wees authentiek en brutaal en toon je zowel kwetsbaar als krachtig.
Gerriteerd raakt ze als haar een buitengewoon saaie wereld wordt geschilderd, nu mannen massaal op zoek zijn naar hun vrouwelijke kwaliteiten en vrouwen worden aangemoedigd - door goeroes als Rubin - zich als macha's te gedragen. Een wereld zonder erotische spanning, bevolkt door androgyne wezens. ' Ik vind juist dat vrouwen zich in heel hun vrouwelijkheid dienen te manifesteren. Kleed je vrouwelijk, wees verleidelijk, manipuleer. Maar doe dat niet vanuit een ondergeschikte positie. Wees vastberaden en houd altijd je doel voor ogen. Imiteer mannen niet, heers op een vrouwelijke manier.'
Bij Doubleday werkte ze samen met Jackie Onassis (voorheen Kennedy), in Rubins ogen 'het perfecte voorbeeld van vrouwelijke macht'. ' Jackie sprak met een zacht meisjesstemmetje, maar ze bracht haar ideen op zo'n gedecideerde en ferme wijze naar voren, dat ze altijd haar zin kreeg.'
Hillary Clinton, alom beschouwd als krachtige vrouw, lijkt te falen. Ze heeft geen macht, is een blok aan het been van de president. Wat ging er fout? 'Hillary is niet authentiek. Aan de hand van opiniepeilingen verandert ze haar uiterlijk en haar boodschap. Dat is een zwaktebod. Een prinses doet dat niet.'
Heeft Rubin nog strategische adviezen voor minister Els Borst, de 'stalen vuist in de fluwelen handschoen' die het namens D66 in de verkiezingen moet opnemen tegen de kopstukken Kok en Bolkestein?
'Ik ken haar niet. Maar je zegt dat haar kracht haar vakkennis en haar authenticiteit is. Dat moet ze zo houden. Ze moet vooral geen mediatrainingen ondergaan. Verder zou ze iets opvallends moeten doen of zeggen, waarmee ze zowel haar supporters als opponenten verrast. Iets  la Fossey, die, toen ze merkte dat stropers haar met hun verrekijkers bespionneerden, dollarbiljetten verbrandde in het vuur. Die minister Borst moet de moed hebben, heel af en toe, vrouwelijk onberekenbaar te zijn.'
Harriet Rubin: De Vorstin: Machiavelli voor vrouwen. Prometheus.
ISBN: 90 5333 568,  18,90.

Foto
	Harriet Rubin FOTO MARCEL MOLLE - DE VOLKSKRANT

