Ramla.
Ramla (Hebreeuws: רַמְלָה / Ramleh Arabisch: الرملة) is een stad in Centraal-Israël, ongeveer negentien kilometer ten oosten van Tel Aviv gelegen. In september 2003 had de stad 62.900 inwoners.
De stad heeft zowel Joodse als Arabische wijken. Er zijn christelijke en islamitische Arabieren in de stad. Meestal wonen de Joden en Arabieren gescheiden.
Vluchtelingen uit Ramleh onder escorte, 1 juli 1948
Toren van Ramleh, gebouwd in 1318.
Geschiedenis.
De Arabische naam "Ramleh" was afgeleid van het "raml", dat "zand" betekent, en waarschijnlijk een aanduiding is voor de zandduinen waarop de stad is gebouwd, wat ook door archeologische opgravingen bevestigd lijkt te worden. De stad is waarschijnlijk in 716 door de Omajjadische kalief Sulayman ibn Abd al-Malik gesticht, als nieuw centrum voor de Arabieren, ongeveer 70 jaar nadat zij Palestina veroverden, ook "Al-Raml" genoemd. Israëliërs hebben de naam gewijzigd in "Ramla".
Lange tijd is Ramleh de hoofdstad van Palestina geweest, zowel ten tijde van de Omajjaden als toen de Abessijnen over het land heersten. Tijdens de kruistochten is er tijdens de Slag bij Ramleh fel om de stad gevochten. De kruisvaarders veroverden de stad in 1099, maar verloren haar weer in 1102. Tijdens de expeditie van Napoleon naar Egypte in 1799 kwamen zijn troepen de stad binnen zonder weerstand. Op 1 maart sliep Napoleon er een nacht in het katholieke klooster Terra Santa.
Volgens Resolutie 181 van de Verenigde Naties van november 1947 vielen Ramleh en nabijgelegen plaatsen, zoals Lydda, binnen het Arabische gebied. Deze plaatsen waren voor Israël echter van groot militair belang, aangezien ze op de weg van Tel-Aviv naar Jeruzalem lagen. Op 18 februari 1948 was Ramleh het doel van terreur toen de zionistische militie Irgun een bom liet onploffen op een markt, waardoor verscheidene slachtoffers vielen. De stad werd in de nacht van 21-22 en 24-25 mei 1948 door troepen van de Hagana aangevallen en begin juli van hetzelfde jaar door het Israëlische leger gebombardeerd. Op 14 juli trokken eenheden van het Israëlische leger het stadje binnen en begonnen onmiddellijk met arrestaties. 3000 personen werden bijeengedreven en overgebracht naar een gevangenenkamp. Op dezelfde dag begon men het stadje te plunderen. De commandant was de latere premier Yitshak Rabin. Het merendeel van de Palestijnse bevolking, (50.000 mensen volgens een schatting van Rabin maar 70.000 volgens Pappe)-70.000 mensen werd uit Ramleh verdreven naar de Westelijke Jordaanoever en Jordanië. Daarna vestigden zich Joodse immigranten in de stad. Onder hen waren veel Karaieten, die uit omringende landen zoals Egypte en Irak vluchtten.
Bijzonderheden.
In de buurt van Ramla bevindt zich de Oorlogsbegraafplaats van het Brits Gemenebest, het Ramleh War Cemetry. Deze dateert uit de Eerste Wereldoorlog, vanaf 1917, toen er veldhospitalen en later slachtofferbehandelscentra werden geplaatst en diende later als begraafplaats ook voor graven uit de Tweede Wereldoorlog en slachtoffers uit volgende oorlogen tot 1948.
In juni 1962 vond in de gevangenis van Ramla de enige voltrekking van een in het moderne Israël opgelegde doodstraf plaats, te weten tegen de Duitse oorlogsmisdadiger Adolf Eichmann. In de Maasiyahu-gevangenis zit sinds december 2011 de vroegere president van Israël Moshe Katsav een gevangenisstraf van zeven jaar uit wegens verkrachting en seksuele intimidatie.
In mei 2006 is bij Ramla een grot ontdekt met een gesloten ecosysteem. In de grot, de Ayalon-grot genoemd, vonden onderzoekers van de Hebreeuwse Universiteit van Jeruzalem acht onbekende diersoorten, waarvan vier ongewervelden.
