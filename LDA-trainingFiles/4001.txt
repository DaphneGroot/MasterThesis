	Suriname positief in beeld
	Tijdens de wereldtentoonstelling van 1883 op het huidige Museumplein in Amsterdam kon het Nederlandse publiek voor het eerst kennismaken met Surinamers. Een speciaal comitÂ‚ voor inzending van 'Surinaamsche Inboorlingen' vond dat de Nederlandse kolonie in de West meer aandacht verdiende en had zich beijverd om een groep 'boschnegers, roodhuiden en stadsnegers' naar Amsterdam over te brengen. Daar werden ze in een grote ronde tent tentoongesteld. Tegen betaling van een kwartje entree konden bezoekers een kijkje komen nemen.
Twaalf jaar later werden Nederlanders op een meer menswaardige wijze met hun Surinaamse kolonie in contact gebracht. De Surinaamse fotograaf Julius Muller organiseerde in 1895 in Paramaribo een tentoonstelling met driehonderd foto's van eigen makelij, die bij elkaar een gevarieerd beeld gaven van het leven in Suriname aan het eind van de negentiende eeuw. De expositie werd na afloop aan Nederland geschonken onder de voorwaarde dat ze in een aantal steden te zien zou zijn. Later werden de foto's in bewaring gegeven aan het Tropenmuseum, nu Koninklijk Instituut voor de Tropen, in Amsterdam.
Dit jaar wordt opnieuw in Paramaribo ter gelegenheid van het vijftigjarig bestaan van het Surinaams Museum een tentoonstelling met foto's van Julius Muller georganiseerd. Om het werk ook in Nederland een grotere bekendheid te geven stelde Steven Vink, hoofddocumentalist bij de fotoafdeling van het Instituut voor de Tropen, de publicatie Suriname door het oog van Julius Muller - Fotografie 1882-1902 samen (Koninklijk Instituut voor de Tropen/Stichting Surinaams Museum;  29,-). Het boekje bevat naast een levensbeschrijving van Muller en een schets van Suriname in de negentiende eeuw ruim vijftig foto's.
De journalist en politicus Julius Muller (1846-1902) was een man die volop deelnam aan het maatschappelijk leven in Suriname. Hij zette zich in voor van alles en nog wat. In zijn vrije tijd wijdde hij zich vol overgave aan zijn grote hobby: de fotografie, waarmee hij waarschijnlijk in de jaren zeventig kennismaakte. Hij fotografeerde tal van aspecten uit het Surinaamse dagelijkse leven: stads- en dorpsgezichten, festiviteiten, Nederlandse kolonisten, Surinaamse bewoners. Voor de meeste foto's liet hij de mensen poseren. Alleen zijn opnamen van festiviteiten en speciale gebeurtenissen hebben een reportage-achtig karakter.
Muller fotografeerde met een bedoeling, schrijft Vink: zelf afkomstig uit de rijke bovenlaag wilde hij een positief beeld van Suriname geven om Nederlandse investeerders gunstig te stemmen. 'De foto's van Julius Muller tonen een gekleurd beeld van Suriname. Alleen positieve aspecten worden in beeld gebracht, negatieve kanten komen niet aan bod. Als hij al maatschappelijke en politieke probleemonderwerpen fotografeert, zoals de levensomstandigheden van de contractarbeiders op de plantages of het leven van de delvers op de goudvelden, doet hij dat op een manier alsof er niets aan de hand is.'
Han van Gessel

