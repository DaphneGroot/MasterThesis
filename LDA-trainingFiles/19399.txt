Sluipvliegen.
De sluipvliegen (Tachinidae) zijn een familie in de orde van de Diptera (tweevleugeligen), onderorde Brachycera (vliegen). Met bijna 10.000 beschreven soorten is deze familie een van de grotere vliegenfamilies. In Nederland komen 337 soorten voor.
Kenmerken.
De soorten kunnen onderling erg verschillen: sommige lijken veel op de gewone huisvlieg, anderen hebben oppervlakkig het uiterlijk van wespen of zweefvliegen. Deze insecten hebben een robuust, lang lichaam met een erg harig achterlijf, vooral aan de achterkant.
Leefwijze.
De volwassen vliegen voeden zich met honingdauw en nectar; de larven zijn altijd parasitair in de larven of poppen van vlinders, kevers, sprinkhanen en andere insecten.
Voortplanting en ontwikkeling.
Bij sommige soorten worden de eieren direct op het lichaam van de gastheer gelegd. De larfjes komen bijna onmiddellijk uit en boren zich naar binnen. Andere soorten leggen het ei via een wondje in het lichaam van de gastheer. Weer anderen leggen eieren van heel klein formaat en in enorme hoeveelheden op het substraat in de buurt van de gastheer. De eieren komen uit zodra de gastheer ze inslikt en de larfjes boren zich door de darmwand naar binnen.
Verspreiding en leefgebied.
Deze familie komt wereldwijd voor, waar ook een gastheer voorkomt.
Nuttige en schadelijke soorten.
Sluipvliegen zijn over het algemeen zeer nuttige insecten. Er zijn heel wat soorten die parasito√Øde zijn van plaaginsecten en die daarom in biologische bestrijdingsprogramma's gebruikt worden. Enkele soorten zijn echter schadelijk en worden in India en andere Aziatische landen als een ware plaag van de zijdeproductie gezien, met name "Exorista bombycis" (="E. sorbillans") die zijderupsen belaagt.
