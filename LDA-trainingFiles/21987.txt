John Rockerduck.
John Davison Rockerduck is een personage uit de Duckstad-wereld. Hij is bedacht door Carl Barks, maar werd door Barks zelf maar in één verhaal gebruikt ("Boat Buster", 1961). John Rockerduck is een van de concurrenten van Oom Dagobert. Hij is feitelijk een parodie op John Davison Rockefeller.
Door Europese vertalers worden de figuren John Rockerduck en Govert Goudglans nog weleens door elkaar gehaald.
In de verhalen.
Hij komt vooral voor in Italiaanse stripverhalen, die in Nederland in de pocketreeks en tussen 1982 en 1986 in het blad Stripgoed verschenen. Don Rosa heeft hem in het levensverhaal van Dagobert ook een rol gegeven. Daarin blijkt dat zijn vader Howard Rockerduck rijk is geworden in 1849 met goud zoeken in Californië. Zijn moeder is een snob, van haar heeft John Rockerduck zijn snobistische trekjes geërfd.
Rockerduck (zijn voornaam John wordt niet vaak gebruikt) is in sommige opzichten anders dan Dagobert Duck en Govert Goudglans. Hij is jonger en heeft zijn geld geërfd in plaats van het te verdienen met hard werken. Ook woont hij in een luxe kantoor in plaats van in een pakhuis. Volgens Dagobert Duck is die dure levensstijl de reden dat Rockerduck niet de rijkste eend is. Anderzijds vertoont Rockerduck qua karakter ook duidelijke overeenkomsten met Govert Goudglans: hij is net zo gemeen en probeert eveneens met allerlei gemene trucjes Dagoberts leven zuur te maken. Hiervoor huurt hij zelfs af en toe de Zware Jongens in.
Rockerduck woont in Duckstad en is lid van de Biljonairsclub.
Andere namen.
Hij gaat in het Nederlands door het leven onder verschillende vertaalde namen zoals Rockerduck, Klaas Klever (vertaling uit het Duits), Gijsbert Goochem, Leopold Kwartjesvinder of – als gevolg van de bovengenoemde verwarring – Govert Goudglans.
In enkele verhalen is Leopold Kwartjesvinder een rivaal van Dagobert Duck. Dit is slechts een andere naam die tekenaars hebben gegeven aan John Rockerduck. Vooral in oude uitgaven van de Donald Duck pocket wordt John Rockerduck nog vaak genoemd als Leopold Kwartjesvinder. Andere vertalingen van John Rockerduck zijn Klaas Klever (vertaling uit het Duits) en Gijsbert Goochem (Nederlandse variant op Klaas Klever).
