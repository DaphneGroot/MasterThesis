	Moord op zoons en zelfmoord mogelijk gevolg van scheiding
	Van onze verslaggever
BREDA
De man die vrijdagavond tussen Ulvenhout en Chaam zijn twee zoontjes en zichzelf van het leven beroofde, is volgens de politie van Breda vermoedelijk tot zijn daad gekomen omdat hij 'moeite had met de scheiding' van zijn vrouw. De echtscheiding was drie jaar geleden uitgesproken. 'Achter de echte reden voor zoiets kom je toch niet', aldus een politiewoordvoerder. 'De man was een vrij gesloten persoonlijkheid. In zijn omgeving had hij geen signalen uitgezonden dat hij tot zoiets in staat was.'
De 43-jarige man woonde in Breda, zijn twee zoons van zeven en negen woonden bij hun moeder in het naburige Bavel. De vader had zijn zoons juist die vrijdag bij hun moeder opgehaald in het kader van een bezoekregeling. De stoffelijk overschotten van de drie werden 's avonds door een wandelaar gevonden in de bossen tussen Ulvenhout en Chaam. Volgens de politie is er geen twijfel over dat de man met een pistool zijn twee zoons heeft gedood en vervolgens zichzelf van het leven beroofde.
Anderhalf tot twee jaar geleden heeft de politie enkele keren moeten bemiddelen tijdens ruzies tussen de man en zijn ex-vrouw.
Het is de zesde keer binnen een jaar dat in Nederland ouders een moordaanslag op hun kinderen plegen. Nadat anderhalve week geleden twee ouders bekenden dat ze hun drie kinderen om het leven hadden gebracht, zeiden psychiatrisch deskundigen dat zij niet weten of er een structurele, maatschappelijk te verklaren oorzaak ten grondslag ligt aan deze golf van kindermoorden.
De politie, de GGD en het bureau Slachtofferhulp hebben hulpverlening aangeboden aan basisschool de Toermalijn in Bavel waarop de kinderen zaten. Alle ouders van de 260 leerlingen hebben zaterdagavond een brief gekregen. Hierin werd hun aangeboden met eventuele vragen zondag naar school te komen of te bellen. De leerlingen worden vandaag in kringgesprekken van de gebeurtenis op de hoogte gebracht.

