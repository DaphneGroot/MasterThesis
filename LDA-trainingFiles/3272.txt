	GALERIE SZWAJCER; In bed met een etalagepop
	Tussen de lakens liggen twee personen. Een jonge vrouw met felle, donkere ogen en lang, weelderig zwart haar dat over het witte kussen krult. De man naast haar ligt stram en stil, zijn haar is blond, zijn gelaatstrekken zijn regelmatig. Het contrast tussen beiden springt onmiddellijk in het oog: zij bruist van het leven, hij is statisch en kil. Maar hij is dan ook een etalagepop.
Alicia Framis (Barcelona 1967), een Spaanse kunstenaar die naar Nederland kwam om aan de Rijksacademie te studeren, verbleef afgelopen jaar een tijdlang in Grenoble op uitnodiging van het centrum voor hedendaagse kunst Magasin. Haar onderkomen was een flatje in een verwaarloosde voorstad, zo'n desolate wijk vol hoogbouw, bevolkt door kansarmen en werklozen, waar ze zich doodeenzaam en zeer onveilig voelde.
Om beide bedreigingen het hoofd te bieden, kocht ze een mannelijke etalagepop. Zo was er continu een man in huis. Als ze weg was, kon hij bij het raam staan om engerds te weerhouden haar flat (of die van de buren) binnen te dringen. Wanneer ze thuis was, gaf hij haar het gevoel er niet helemaal alleen voor te staan.
Haar leven met de pop legde ze in een serie zwart-wit foto's vast. Framis bij de bushalte, de blik verwachtingsvol gericht naar het raam, waarachter haar man trouw wacht. Framis slapend in bed, terwijl haar man waakt. De serie, gecompleteerd met teksten van Marguerite Duras, kreeg de titel Cinema Solo en wordt nu getoond bij de chique galerie Micheline Szwajcer in Antwerpen.
Bijzonder mooi of artistiek zijn de foto's niet, maar dat zie je eigenlijk pas in tweede instantie. Het is de impact van de beelden die onmiddellijk de aandacht trekt. Het thema 'de eenzaamheid in de grote stad' is allesbehalve nieuw, maar wordt door Framis weergegeven op een bijzondere en intieme manier. Tussen haar en de pop ontstaat een relatie, weliswaar een beklemmende omdat hij haar verlatenheid bevestigt, maar tegelijkertijd een constructieve, die haar vooruit helpt. En een opmerkelijke: tot nu toe kende de beeldende kunst slechts mannelijke kunstenaars die vrouwelijke poppen voor hun werk gebruikten, meestal in de zin van lustobject of schoonheidsideaal.
Framis, die werd opgeleid als beeldhouwer, ziet weinig heil in het produceren van sculpturen op sokkels of objecten voor musea. Dat is niet 'wat de mens van nu nodig heeft', vindt ze. Daarom maakt zij 'sociale sculpturen' die 'het dagelijks leven beter kunnen maken', in het museum of daarbuiten. Haar bijdrage aan de tentoonstelling Peiling 5 in het Stedelijk Museum afgelopen jaar bestond uit een glijbaan, die tijdelijk in het midden van de staatsietrap was aangelegd. Jong en oud gleed er joelend vanaf, het museum gonsde van plezier en leven.
Voor het Festival aan de Werf van '96 organiseerde ze een ander 'sociaal project'. Compagnie de Compagnie ging eveneens over het lenigen van de eenzaamheid van de moderne stadsmens. Festivalbezoekers, die in hun eentje arriveerden op het Centraal Station, konden zich bij een stand in de stationshal aanmelden voor gratis gezelschap. En van de eeneiige tweelingen die de stand bemanden, wandelde dan mee naar elke gewenste festivallocatie. Onderweg stond het de bezoeker vrij deze 'specialisten in gezelschap' uitgebreid uit te horen over intimiteit en samenzijn.
Musea hebben een bezwaar tegen dit soort kunst: het is immers niet conserveerbaar, of alleen gebrekkig, in de vorm van documentatie. Met de fotoserie Cinema Solo is het Framis echter gelukt om van een project een Museumfhig werk te maken, dat op zichzelf voldoende zeggingskracht bezit.
Ineke Schwartz
'Cinema Solo' van Alicia Framis is t/m 24 mei te zien in galerie Micheline Szwajcer, Verlatstraat 14, Antwerpen. Van 22 t/m 31 mei neemt Framis deel aan het Festival aan de Werf, Utrecht.

Foto
	De 'man' van Alicia Framis

