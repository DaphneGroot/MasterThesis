	Lijnen die breken bij polsen en enkels
	Klavier door Compagnie Peter Bulcaen. Choreografie: Piet Rogie. Gezien: 6 november in Lantaren/Venster, Rotterdam. Tournee.
Wel eens een danseres smakelijk aan een pijp zien lurken? Bij Piet Rogie kan dat. Hoe abstract zijn nieuwe dansstuk Klavier ook is, een conceptuele grap zit er altijd wel in. Tegen het einde wordt de voorstelling zelfs melig. De vijf dansers dragen stijfgestreken witkanten kappen en banjeren met elk n zwarte pump aan de voet ietwat verloren over het podium.
Dat ontregelen is maar spielerei. De voornaamste drijfveer in Klavier blijft toch serieuze pianomuziek. Rogie deed een greep in de kast van beroemde componisten en kwam met een bijzonder verantwoorde, naadloos aaneen gelaste selectie. Hij opent met Schnberg en sluit af met Cage.
Tussendoor klinken Strawinsky en Ligeti. Met Beethoven, Bach en Mozart (in de vertolking van Glenn Gould) refereert Rogie aan drie oerbronnen. Tussendoor is nog de stem van Arnold Schnberg gemonteerd, met delen uit een interview waarin hij vragen over de relatie tussen componeren en schilderen beantwoordt ''I was a complete amateur.''. Ook dat werkt relativerend.
Tevens is dit een verwijzing naar de choreograaf die zelf in het verleden naarstig zocht naar een synthese tussen dans en schilderkunst, voordat hij besloot die twee te scheiden om zich toe te leggen op pure danskunst. Dat laatste doet hij consistent. Na het duet Naast en het trio Nondescript vervolgt hij zijn weg met Klavier, bijna letterlijk want dit kwintet is veelal opgebouwd uit de combinatie van een duet en een trio. Beide eenheden staan bij herhaling simultaan in de ruimte en houden elkaar dan prachtig in balans.
Die formele helderheid biedt mooi tegenwicht tegen Rogies heldere, maar ook complexe, grillige danstaal. Die bestaat uit asymmetrische bewegingen, uit lijnen die gebroken zijn bij de polsen en de enkels. Puntig en scherp is zijn taal, en toch ook van een klassieke schoonheid.
Hoe mooi ook, de dans is minder kleurrijk dan muziek die Rogie bijeenbracht. Zeker in het begin blijft die dans erg afstandelijk en daarmee te vlak. Pas bij Satie (in de beroemde vertolking door Reinbert de Leeuw) raakt die ineens bezield. Bij vlagen blijft dat zo. En dan is de dans fascinerend. Maar over het geheel genomen krijg je de indruk dat Klavier nog moet groeien om alles eruit te slepen wat erin zit.
Zo moet het door Rogie ontworpen toneelbeeld ook technisch worden bijgesteld. Het videobeeld van groen gebladerte is als achterdoek prachtig. Maar bij een felle verlichting van de dansvloer valt dat beeld helemaal weg. En maar ten dele geslaagd zijn ook de kostuums: de zwarte, doorschijnende pakjes zitten als gegoten, de lichte zijn vreemd vlekkerig.
Danseres Johanna Laber is opnieuw de blikvanger. Zij wordt goed geflankeerd door Susanne Ogan en Samuli Roininen, twee krachtige dansers. Het duo Isa Cwitanovic en Marek Jason Isleib is daarentegen te onzeker in dit straffe academische idioom. Als Rogie zijn choreografische lijn van nu doorzet, zal hij ook de keuze voor zijn dansers moeten bijstellen.
Isabella Lanz

