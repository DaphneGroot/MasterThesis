Huisdier.
Verkoop van konijnen in een dierenwinkel.
Honden en katten reageren vaak agressief op elkaar, maar ze kunnen ook aan elkaar wennen. Hier een Engelse cockerspaniël en een kat.
Een huisdier is een gedomesticeerd dier dat in of om het huis woont en leeft en door de mens wordt gevoed en verzorgd.
In Nederland werden in 2009 ongeveer 2,1 miljoen honden en 3,6 miljoen katten gehouden. In België had in 2006 48% van de gezinnen een huisdier. In Wallonië hebben gemiddeld meer gezinnen een huisdier dan in Brussel en in Vlaanderen.
Soorten.
De meest gebruikelijke huisdieren zijn: de hond, de kat, het konijn en de goudvis, maar ook hamsters, muizen, tamme ratten, cavia's, fretten, parkieten, kanaries en vele andere dieren kunnen als huisdier gehouden worden. Sinds oktober 2009 is er voor België een positieflijst waarop alle zoogdieren staan die in België mogen gehouden worden als huisdier. Per 1 februari 2015 geldt ook een soortgelijke huisdierenlijst in Nederland. Deze positieflijst is gebaseerd op wetenschappelijk onderzoek van Wageningen Universiteit en kan op grond van nieuwe beoordelingen nog uitgebreid worden. Voor bestaande gevallen geldt een overgangsregeling en een registratieplicht.
Exotische dieren.
Een huisdier is in de regel tam en van jongs af aan door mensen grootgebracht. Exotische huisdieren zijn in de regel niet tam te maken, bovendien worden ze vaak in het wild gevangen, waardoor ze parasieten bij zich kunnen dragen. Over het in huis mogen houden van deze dieren bestaat veel discussie, zeker als het gaat om diersoorten die in het wild niet meer algemeen voorkomen of zelfs sterk zijn bedreigd. Enkele soorten vogelspinnen zijn hiervan een goed voorbeeld, maar ook voor papegaaien, reptielen en amfibieën kan dit opgaan.
In Nederland, België en sommige andere landen is het verboden om een aantal soorten dieren als huisdier te houden. Meestal gaat het om exotische dieren, zoals apen en zeldzame vogels. Bedreigde diersoorten mogen vrijwel nergens als huisdier gehouden worden, maar ook schadelijke soorten zoals de muskusrat zijn verboden als huisdier, omdat ze te veel schade kunnen veroorzaken aan de omgeving indien ze ontsnappen. Sommige dieren zijn bovendien gevaarlijk, zoals giftige slangen en schorpioenen.
Indien reptielen en amfibieën thuis worden gehouden, spreekt men over een terrarium, of in het geval van vissen of andere waterbewoners een aquarium. Een combinatie hiervan (een bak met water en land voor bijvoorbeeld schildpadden), heet een paludarium. De behuizing van sommige dieren heeft een naam al naargelang het dier, zo leven mieren in een formicarium en kreeften in een homarium.
Psychosociale- en gezondheidsaspecten.
Hoewel huisdieren doorgaans worden aangeduid als gezelschapsdieren, is hun functie ruimer dan het verschaffen van gezelligheid alleen. Onderzoek wijst op een aantal aspecten, al is het vaak niet eenduidig of in overeenstemming met ander onderzoek. Met name de vraag of er kan worden gedifferentieerd tussen katten- en hondenbezitters, is niet afdoende beantwoord.
Nadelige effecten.
Nadelige aspecten van huisdierbezit kunnen op verschillende terreinen liggen.
