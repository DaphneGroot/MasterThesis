	Oud-staatssecretaris Van Rooy gaat Katholieke Universiteit Brabant leiden 'CDA zal straks serieus op de kaart staan'
	Van onze verslaggever
Jan Hoedeman

DEN HAAG
Overladen met bloemen verlaat het kamerlid Yvonne van Rooy donderdagavond de vergaderzaal van de CDA-fractie. Die middag is Van Rooy (46), de nummer twee van de CDA-lijst van 1994, voorgedragen als de eerste vrouwelijke voorzitter van het College van Bestuur van de Katholieke Universiteit Brabant. Ze is daarmee ook de jongste voorzitter aller tijden.
Van Rooy verklaart dat ze gelukkig is dat haar kandidatuur nu eens niet is uitgelekt. 'Het is zo vervelend als dat gebeurt. Iedereen vraagt ernaar en je kunt niets zeggen. Deze procedure ging in een dermate rap tempo en met een pragmatisme wat ik in de politiek nog niet heb meegemaakt.'
Eerder was Van Rooy, voormalige staatssecretaris van Economische Zaken in de kabinetten-Lubbers II en III, in de race voor het voorzitterschap van Midden- en Kleinbedrijf Nederland en het burgemeesterschap van Tilburg. Johan Stekelenburg, degene met wie zij om die laatste positie streed en de post kreeg, heeft haar al twee keer geprobeerd te bellen voor een felicitatie: 'Leuk h?'
- Hebt u niet veel meer affiniteit met het bedrijfsleven dan met de wetenschap?
Van Rooy: 'Het leuke is dat ik affiniteit heb met een instituut dat een sterke concurrentiepositie heeft tot zijn recht te laten komen. Universiteiten moeten zichzelf veel meer gaan verkopen. We moeten de beste willen zijn. En we zullen de derde geldstroom van het bedrijfsleven voor wetenschappelijk onderzoek sterker gaan aanboren.'
- U bent toch ook meer een bestuurder dan een politica?
'Ik zal niet verhelen dat ik het bestuurlijke leuker vind.'
- U bent de laatste van de top vijf van de CDA-kandidatenlijst uit 1994 die het schip verlaat. Brinkman, Hirsch Ballin, Deetman en Heerma gingen u voor.
'Ik vond dat ik nu duidelijkheid moest creeren. Er wordt een nieuwe kandidatenlijst opgesteld. Veel eerder had ik niet weg kunnen gaan in verband met het mandaat dat de kiezer me had gegeven. En zo'n trein naar Tilburg, die komt niet al te vaak voorbij.'
- U glorieerde in het web van de macht. Hoe is de electorale orkaan van 1994 u bekomen?
'Dat was het dieptepunt van mijn politieke carrire. Vanaf november 1993 zag ik aankomen dat het mis ging. Het was onwezenlijk.'

- U stemde in de fractievergadering van 22 augustus 1994 voor het fractievoorzitterschap van Heerma en tegen De Hoop Scheffer.
'Ik dacht dat er sterke argumenten waren Heerma te kiezen. Hij is rustig en slagvaardig en had oppositionele ervaring in Amsterdam.'
- Hij nam u kwalijk dat u achter zijn rug in een informeel gezelschap nadacht over hoe het verder moest met het CDA.
'Hij heeft me dat nooit vergeven. Ik heb dat nooit begrepen, maar dat is nu pass.'
 
- Ziet u nog toekomst voor het CDA?
'Die toekomst is prima. Het gaat al een stuk beter door de rol die De Hoop Scheffer vervult. We hebben nu een consistente lijn en een goede uitstraling. Dat alom bejubelde poldermodel waar het paarse kabinet de vruchten van plukt, is een uitvinding van het CDA. Dit is gewoon het vierde kabinet-Lubbers.
'Ik verwacht wel dat we straks serieus op de kaart staan. En als er al een tweede paarse kabinet komt, zal het niet de interne cohesie hebben die het eerste kabinet had. Je ziet de laatste tijd steeds grotere moeilijkheden.'
- En hoeveel zetels haalt het CDA volgend jaar?
'Ik ben ambitieus. Het zullen er meer dan 35 zijn.'

Foto
	CDA-kamerlid Y. Van Rooy FOTO GUUS DUBBELMAN- DE VOLKSKRANT

