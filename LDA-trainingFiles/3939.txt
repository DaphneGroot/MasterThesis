	Op Noorderzon geven de bomen een antwoord
	Theaterfestival Noorderzon, Noorderplantsoen Groningen, tot en met 24 augustus.
Een jongeman sjokt schijnbaar doelloos door het Groningse Noorderplantsoen. Hij neemt onverschillig een hapje uit zijn pita en schreeuwt dan op de toppen van zijn longen: 'Kijk naar mij.' Iedereen kijkt even in zijn richting. Jongen glundert. Niet geplande mini-voorstelling geslaagd.
Kijk naar mij. Dat roepen in Groningen nog een twintigtal solisten en groepen, waaronder de rauwe theatermakers van het Catelaanse La Fura dels Baus, De Gebroeders Flint, de New-Yorkse Second Hand Dance Company en Sjoerd Wagenaar.
De laatste propt voor de voorstelling Kon=Nekt de toeschouwers in twee van elkaar gescheiden zeecontainers. In de Kon-afdeling krijgen we van een zwarte dame te horen hoe haar oom Ben met zijn gezicht op een pak witte rijst terecht is gekomen. De gebeurtenissen in het ene metalen hok zijn via een monitor zonder geluid in het andere te volgen, totdat een angstaanjagende rookwolk je het zicht beneemt.
Wagenaar stipt in dit project aan de hand van beelden uit de nazi-tijd en een razende zaptocht langs alle kanalen de mogelijkheden van beeldmanipulatie aan. Er zijn buitenlandse studenten bijgehaald om de verwarring te tonen die taal kan stichten. Het idee is interessanter dan de rommelige uitwerking.
Precies het omgekeerde is het geval met de Ghanese percussie- en clownsgroep Adesa. Het uitgangspunt is simpel: gooi het lichaam in een kronkel, trek wat gekke bekken en haal het publiek op het podium. De manier waarop dit gebeurt is van een ongekende frisheid. Onvoorbereide kinderen vormen een onderdeel van een menselijke toren, magere blanke achterwerken worden Afrikaans gekeurd en afgewezen. Adesa doorbreekt de voorspelbaarheid waar zomerse tenten-theaterfestivals vaak aan lijden.
Na twee jaar onder de paraplu van De Parade, is Noorderzon nu al zeven vette jaren zelfstandig. Niet elke Groninger is blij met de jaarlijkse invasie. De lokale bekendheid Mevrouw Kiki, die net als het zusje van de koningin met bomen pleegt te praten, heeft uit die bron vernomen dat bomen en vogels onrustig worden van de cultuurhorde. Ook dit jaar heeft zij weer uitgebreid geprotesteerd. Dit eco-ritueel wordt door het festival aardig beantwoord in de vorm van een sprekende boom. 's Middags prutst de technicus nog met wat draadjes. 's Avonds grinnikt hij op afstand als de boom de verbaasde voorbijganger toefluistert dat hij staat te bibberen van angst als het onweert. En dan zou hij wel eens onder de mensen willen schuilen. Ook zou een wandelingetje fijn zijn, de duiven op de Dam voeren en dan 's avonds weer terug naar zijn plaatsje aan het water.
Noorderzon zit vol aardige grappen, zoals een botendraaimolen waarmee je naar de andere kant van de vijver wordt gebracht. Beeldend kunstenaar Peer Holthuizen heeft een breed assortiment dierlijke lichaamsdelen gemaakt, waarmee kinderen hun eigen rijdende droombeest in elkaar kunnen flansen.
Geen dromen en geen illusies bij Krang, de anarcho-rockband van Andre Manuel, die de avond op gepaste wijze aan flarden speelt. Deze 'praktizerende atheÂ‹st' zingt over de 'loser aan het kruis' en de gevallen engel die in een glas bier zeikt. Het is moeilijk om in Nederland een band te vinden die zich in woord en muziek zo radicaal opstelt.
Het kleine versterkertje van de Amsterdamse straatgroep Cross Over laat het afweten. De danseressen stellen zich tevreden met het weinig maatvaste handgeklap van de toeschouwers, en dansen even ongelijk. Wellicht had Krang te veel elektriciteit opgeslokt.
Patrick van den Hanenberg

