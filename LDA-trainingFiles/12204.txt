Luik-Bastenaken-Luik.
Luik-Bastenaken-Luik (Frans: "Liège-Bastogne-Liège") is een wielerklassieker die sinds 1892 wordt verreden. Het is het traditionele sluitstuk van de voorjaarsklassiekers.
Geschiedenis.
De wedstrijd wordt vanaf 1908 voor beroepswielrenners georganiseerd. In hetzelfde gebied werd al eerder een wedstrijd voor amateurs gereden. Door de uitslagen daarvan op te nemen claimt de organisatie van LBL de oudste klassieker te zijn, vanaf 1892. De bijnaam van "LBL" is dan ook "La Doyenne". Letterlijk betekent dit "de ouderdomsdeken".
In de jaren 50 en 60 vormde de wedstrijd samen met de Waalse Pijl het Ardens wielerweekend, waarover ook een gezamenlijk klassement werd opgemaakt. Sinds de Amstel Gold race tussen de Waalse Pijl en LBL gereden wordt, zit er anderhalve week tussen de Waalse koersen in en wordt een dergelijk klassement nog slechts officieus opgemaakt.
Memorabel was de editie van 20 april 1980 die bijna volledig in de sneeuw werd gereden. Reeds na 100 km hebben 100 van de 174 vertrekkers opgegeven. Uiteindelijk wint Bernard Hinault de wedstrijd. Slechts 21 renners bereiken de finish.
Vanaf 2005 was Luik-Bastenaken-Luik drie jaar onderdeel van de UCI ProTour en vanaf 2008 van de Historische kalender. Vanaf 2011 behoort hij tot de UCI World Tour.
Tegenwoordig is de organisatie van de wedstrijd in handen van de Société du Tour de France, die ook de Ronde van Frankrijk organiseert.
Luik-Bastenaken-Luik vormt samen met Milaan San Remo, de Ronde van Vlaanderen, Parijs-Roubaix, en de Ronde van Lombardije de vijf "Monumenten" van het wielrennen.
Parcours.
De wedstrijd begint in Luik en gaat van daar naar Bastenaken, nabij de Luxemburgse grens en vervolgens weer terug naar Luik, waarbij de finish de laatste jaren meestal in een voorstad ligt.
De weg slingert zich over allerlei Ardense beklimmingen, waarvan het merendeel in het tweede deel van de wedstrijd ligt. Enkele jaren terug introduceerde de organisatie de zwaarste beklimming van België, de Haussire, maar omdat deze zo vroeg in de wedstrijd viel, werd het een maat voor niks en werd de klim geschrapt. De steile Saint-Roche in Houffalize luidt het begin van de finale met La Redoute, de Stockeu en de Wanne als meest tot de verbeelding sprekende hellingen. Boven op de Stockeu staat een monument voor Eddy Merckx. De aankomst ligt niet altijd in de stad Luik zelf; de voorbije jaren was Ans de vaste aankomstplaats, een deelgemeente van Luik met een kort klimmetje net voor de meet. De laatste jaren viel de beslissing in de wedstrijd bijna steevast op de Saint-Nicolas, een korte steile klim op ongeveer 5 km van de finishlijn. In 2008 werd echter een nieuwe beklimming toegevoegd: de Roche-aux-Faucons. Deze beklimming was al in de eerste editie waarin hij werd opgenomen, bepalend voor het koersverloop. In 2016 werd de Naniot aan de wedstrijd toegevoegd op twee kilometer van de finish.
Winnaars.
Noot: In 1957 waren er twee winnaars.
Meervoudige winnaars.
Renners in het cursief gedrukt zijn renners die nu nog actief zijn.
Vrouwen.
Vanaf 2017 wordt er ook een vrouwenwedstrijd van Luik-Bastenaken-Luik verreden, op dezelfde dag als de mannenwedstrijd. Er wordt gestart in Bastenaken (dus eigenlijk "Bastenaken-Luik") en de finale vanaf La Redoute is identiek aan die van de mannen. De vrouweneditie maakt vanaf het eerste jaar deel uit van de UCI Women's World Tour en vormt samen met de heringevoerde Amstel Gold Race en de reeds bestaande Waalse Pijl het volledige "Ardens drieluik" voor vrouwen. De Nederlandse Anna van der Breggen won de eerste editie en won in dat jaar ook de andere wedstrijden van het drieluik.
