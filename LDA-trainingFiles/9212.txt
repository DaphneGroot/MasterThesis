Saterland.
Het Saterland (Saterfries: "Seelterlound", Westerlauwers Fries: "Sealterlân") is een gemeente in het Landkreis Cloppenburg in de Duitse deelstaat Nedersaksen. De gemeente telt inwoners en een oppervlakte van 123 km². De gemeente is in 1974 ontstaan door een fusie van vier voormalige gemeenten tot de nieuwe gemeente Saterland.
In de gemeente woont een Friestalige minderheid, die waarschijnlijk teruggaat tot de 12e eeuw, toen het gebied werd gekoloniseerd door voor overstromingen gevluchte Oost-Friezen.
In de gemeente is een zenderpark gevestigd van de Duitse Marine.
Bestuurlijke indeling.
Tweetalig kombord van het dorp Scharrel
Geschiedenis en taal.
Het Saterland was oorspronkelijk een 15 km lang en een 1 tot 4 km breed zanderig eiland in een veengebied. Tussen 1100 en 1400 werd het eilandje door Friezen uit Oost-Friesland in gebruik genomen als woongebied. Tot ver in de negentiende eeuw was het een extreem geïsoleerd gebied, dat uitsluitend 's zomers per boot en 's winters over het bevroren veen te bereiken was. Vanwege die geïsoleerde ligging hebben de Saterlanders het Fries van hun Oost-Friese voorouders eeuwenlang bewaard, terwijl het in Oost-Friesland zelf is uitgestorven. Door de geïsoleerde ligging kon zich een eigen dialect ontwikkelen. Tegenwoordig zijn er in Saterland naar schatting nog 1000-2500 sprekers van het Saterfries, vooral ouderen. Er zijn nog maar enkele tientallen jonge Friestaligen in Saterland, maar de laatste jaren lijken activiteiten van onder andere de schrijfster Margarethe Grosser, het Roomelster gezin Herre en de jongerenorganisaties SeWi, FYK en YEN de interesse voor de eigen taal en cultuur bij Saterfriese jongeren enigszins aan te wakkeren.
In de Middeleeuwen beschikte het Saterland over een eigen grondwet en een eigen rechtspraak. Het Saterland had echter nog meer privileges verleend gekregen en was een zeer onafhankelijk gebied.
In 1803 werd het gebied door het hertogdom Oldenburg geannexeerd. In 1934 werd een eerste gemeente Saterland opgericht met naast Ramsloh en Scharrel ook het thans tot Friesoythe behorende dorp Neuscharrel. Op 1 maart 1974 ontstond de huidige gemeente Saterland.
Jumelage.
De gemeente Saterland heeft een partnerschap Środa Śląska (Duits: "Neumarkt in Schlesien") in Polen.
Wapenbeschrijving.
Het gemeentewapen toont Karel de Grote, die de Friezen naar een legende vrijheidsrechten toegekend zou hebben. Hij wordt afgebeeld in een koningsgewaad op een gouden troon, in de linkerhand een gouden scepter, in de rechterhand een rijksappel. Aan de troon is het oude rijkswapen van het keizerrijk (dubbelkoppige adelaar op een gouden schild).
