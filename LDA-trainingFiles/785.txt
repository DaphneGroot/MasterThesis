	Brits schip met nucleair afval onderweg naar Japan
	Reuter, AFP
CHERBOURG
Het Britse vrachtschip Pacific Teal is maandagochtend, geladen met 20 ton nucleair afval, vanuit het Franse Cherbourg naar Japan vertrokken. De milieubeweging Greenpeace had ernstig bezwaar aangetekend tegen het transport.
Het radioactief afval is afkomstig uit Japan, maar in de Franse fabriek van Cogema in La Hague opgewerkt. Greenpeace-activisten spoten gisterochtend in een laatste protest op de kade de tekst 'Geen opwerking meer' en 'Frankrijk is geen vuilnisvat'. De contracten tussen Japanse elektriciteitsmaatschappijen en Cogema dateren uit de jaren zeventig.
Cogema zal vandaag de route van de Pacific Teal bekend maken. De Fransen probeerden in het verleden de vaarroutes van nucleaire transporten geheim te houden, vooral uit angst voor Greenpeace-acties in volle zee. Nieuw-Zeeland heeft echter van Frankrijk openbaarheid gevraagd.

