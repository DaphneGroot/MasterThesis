	Lynch schept dromen en lost zelf in mist op
	Lost Highway van David Lynch. Met Bill Pullman, Patricia Arquette, Robert Blake. In zeventien theaters, waaronder Calypso 1, Kriterion 1 en Movies 1 Amsterdam, Babylon 1 Den Haag, Calypso 1 en Lantaren/
Venster 1 Rotterdam.
In de spaarzame minuten dat David Lynch gedurende de eerste helft van Lost Highway ruimte biedt voor even nadenken, wordt in elk geval duidelijk dat hij na zijn diepe inzinking met Fire Walk With Me, vijf jaar geleden, weer enigszins terug is op het peil van Twin Peaks, Blue Velvet en Wild at Heart. Vanaf de eerste beelden, een verlaten weg in de nacht, zuigt Lynch je een duistere, psychologisch geladen wereld binnen, waar elk moment een gevaarlijke freak kan toeslaan.
De spanning neemt niet af wanneer we kennismaken met Fred (Bill Pullman) en Renee (Patricia Arquette), wier leven wordt bedreigd door geheimzinnige videobanden waarop beelden staan van hun huis, henzelf in bed en dan van een moord in hun slaapkamer. We zijn dan drie kwartier onderweg en Lynch heeft weer een situatie gecreerd waarin Fred onverhoeds wordt beschuldigd van moord. In zijn dodencel krijgt Fred visioenen en opeens zit daar een andere man. De nachtmerrie krijgt een nieuwe vorm.
Met deze nieuwe figuur Pete (Balthazar Getty) draait de film een totaal andere richting op. Pete werkt in een garage, doet klusjes voor een gangster en is betrokken bij een misdaad, daartoe aangezet door een jongedame die Alice heet en opnieuw gespeeld wordt door Patricia Arquette.
Inmiddels heeft zich een nieuwe raadselachtige figuur gemeld (Robert Blake) die beweert op verschillende plaatsen tegelijk te kunnen zijn en dat ook bewijst.
De lijn van de film, voor zover aanwezig, is dan helemaal zoek geraakt. Gaat het hier om een schizofrene persoon en zijn Fred en Pete twee kanten van dezelfde man? Is er sprake van een al of niet door drugs veroorzaakte droom? zijn Renee en Alice juist wel of niet dezelfde?
David Lynch lost de raadsels niet op, doet wel een suggestie dat alles op een zeker moment zo rond is als een cirkel, maar verdwijnt in het duister als een tovenaar die alleen een onlegbare puzzel op tafel heeft gelegd.
En hoewel alles zich geheel voltrekt in de zeer persoonlijke, qua techniek, visuele effecten en geluid onovertroffen David-Lynchstijl is het tweede deel van Lost Highway toch een vorm van krankzinnigheid zonder bodem. De inhoud en vorm van de film krijgen na een superieur begin de schizofrene aard van de karakters die doelloos voortjagen. Halverwege raakt David Lynch het spoor bijster en laat zichzelf als een goochelaar in een grote mistwolk verdwijnen. Zijn publiek verdoofd, verbijsterd of ontgoocheld achterlatend. Met als cadeautje de prachtige sound track, dat wel.
Natuurlijk weet de psychiater raad. Het huis van Fred en Renee is de stabiele factor in Lost Highway, de verschillende kamers hebben hun eigen geheim. En de film is een grote droom, een samenraapsel van irrationele beelden. Lynch als patint, het publiek als psychiater. K n, maar het is iets te gemakkelijk om op die manier een zeker falen te verdoezelen.
Peter van Bueren

Foto
	Patricia Arquette in Lost Highway.

