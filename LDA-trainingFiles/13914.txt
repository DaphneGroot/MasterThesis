OV-chipkaart.
De OV-chipkaart is een elektronische betaalpas met nfc-chip (tot eind 2008 RFID-chip) voor het openbaar vervoer in Nederland. Kinderen jonger dan 4 jaar kunnen kosteloos meereizen en hebben hierdoor geen OV-chipkaart nodig.
Korte geschiedenis.
Vanaf 1980 werden al diverse proeven gedaan met elektronische betaalsystemen in het Nederlandse openbaar vervoer. De meest in het oog springende proeven waren die met de Magneetkaart van Siemens en de Tripperpas.
De ontwikkeling van het OV-chipkaartsysteem begon in oktober 2001 met de oprichting van Trans Link Systems. Om ervaring op te doen ging de Nederlandse Spoorwegen al in 1999 op werkbezoek in Hongkong, waar twee jaar eerder de Octopus card was ingevoerd. Hierop is het systeem dat in Nederland wordt gebruikt grotendeels gebaseerd. In 2002 werden voor het eerst poortjes getest bij de RET in Rotterdam met de "tournicard" en in 2003 deed de NS testen met poortjes op de Hoekse Lijn. In 2005 was het systeem dusdanig ontwikkeld dat reizigers in Rotterdam de OV-chipkaart konden uitproberen. Het duurde nog tot 2012 voordat het systeem landelijk was geïmplementeerd.
In- en uitchecken.
Aan het begin van de reis moet de OV-chipkaart tegen een OV-chipkaartlezer van de vervoersmaatschappij worden gehouden, het “inchecken”. Deze kaartlezers kunnen zich in de vervoermiddelen bevinden of juist erbuiten, op de stations of haltes. Ze zijn te herkennen aan het pictogram van een hand die een gestileerde roze ov-chipkaart vasthoudt; dit pictogram markeert de plaats waar men de kaart moet presenteren. Ook hebben ze veelal het logo van de betreffende vervoersmaatschappij, wat van belang is op stations die worden bediend door verschillende bedrijven. Iedere vervoerder heeft namelijk eigen kaartlezers (ook nog gesplitst per vervoerwijze, zoals stadstram en sneltram). Op stations en haltes waar verschillende in- en uitchecksystemen naast elkaar worden gebruikt moeten reizigers dus oppassen de benodigde handeling niet bij de verkeerde lezer te verrichten.
Reizigers met stads- en streekbussen, stadstrams, de RandstadRail, fiets- en voetveer Vlissingen-Breskens en de Waterbus Rotterdam-Drechtsteden moeten bij het in- en uitstappen in- en uitchecken bij de kaartlezer in het voertuig (in bussen meestal in de buurt van de deur). Om te reizen met de treinen (afgezien van Randstadrail), sneltram of metro moet men juist inchecken op station of halte, kortere of langere tijd voor het instappen. De kaartlezers kunnen zich bevinden op de perrons, bij de ingang van het station, of ergens daartussenin. Op de meeste treinstations en de haltes van de sneltrams staan OV-chipkaartpalen waarin de lezer is geïntegreerd. Metrostations en sommige treinstations hebben toegangspoortjes, meestal met hekjes.
Als er voldoende saldo of een geldig reisproduct (bijvoorbeeld abonnement) op de kaart staat, gaat het poortje open of geeft de kaartlezer een toegangssignaal en brandt er een groen lampje. Aan het eind van de reis dient men de kaart wederom bij een kaartlezer te houden om uit te checken. Het systeem berekent dan wat de reis heeft gekost en welk saldo op de kaart overblijft en toont dit op het beeldschermpje.
Bij een overstap van trein op trein of van metro op metro van dezelfde vervoersmaatschappij hoeft tussentijds niet uit- en weer ingecheckt te worden. Bij een overstap tussen verschillende treinvervoerders is dit (nog) wel nodig. Bij Arriva wordt een ander soort systeem getest (zie Touch&Travel). Door het overstappen op een andere vervoerder wordt de reis duurder dan wanneer men het hele traject bij dezelfde vervoerder aflegt.
Uitzonderingen.
In de meeste provincies zijn in de bus naast de OV-chipkaart eigen lokale papieren vervoerbewijzen in gebruik. GVB Amsterdam en Arriva hebben hebben het besluit genomen om contante betalingen bij chauffeurs te vervangen door elektronische betalingen met pinautomaten. Vanaf 1 januari 2017 voor de GVB en Arriva zal de maatregel invoeren op de verschillende buslijnen tussen juli 2016 tot januari 2018.
Lange tijd was het niet mogelijk om op saldo te reizen met de OV-chipkaart op Vlieland, Terschelling en Ameland, maar sinds 10 januari 2017 is dit wel mogelijk. Alleen op Schiermonnikoog is dit nog niet mogelijk. Er zijn wel lokale papieren vervoerbewijzen te koop. Landelijk geldige abonnementen, zoals het studentenreisproduct, zijn wel geldig en kunnen door de chauffeur worden gecontroleerd met een handlezer. Ook in sommige buurtbuslijnen kan niet op saldo worden gereisd.
Bij GVB Amsterdam en RET Rotterdam wordt bij de chauffeur een papieren OV-chipkaart verkocht. In de regiotaxi's die tot het openbaar vervoer worden gerekend, is de OV-chipkaart niet te gebruiken. In bepaalde nachtbussen is de OV-chipkaart geldig, maar geldt een hoger tarief.
Reizen over de Nederlandse grens.
Met andere buitenlandse openbaarvervoerbedrijven is geen regeling getroffen en daar is de OV-chipkaart niet geldig. Bij grensoverschrijdende reizen met NS International dient een internationaal vervoerbewijs voor de gehele reis te worden gekocht. Afhankelijk van het abonnement dat op de OV-chipkaart staat kan dit een kaartje met korting of vrij reizen voor het Nederlandse traject zijn. Op het gehele traject (inclusief aansluitende binnenlandse treinen) hoeft niet in- en uitgecheckt te worden. De conducteur kan het abonnement dat op de OV-chipkaart staat op geldigheid controleren.
Omchecken.
Omchecken is uitchecken en direct daarna weer inchecken met dezelfde of een andere kaart; dit is soms nodig of voordeliger. Het kan soms lastig zijn, namelijk als men speciaal daarvoor moet uitstappen. Deze situatie doet zich voor als men tijdens de spits vertrekt (dus vol tarief) en met korting verder wil reizen.
Het is niet mogelijk binnen korte tijd twee keer met dezelfde chipkaart bij dezelfde paal te checken, maar het lukt wel als men tussentijds een andere chipkaart (en dat hoeft geen OV-chipkaart te zijn) tegen de paal houdt.
Bezoek aan het station.
Zijn er toegangspoortjes op het station, dan is een chipkaart ook nodig voor bezoekers die niet op reis gaan. Wordt er binnen 60 minuten in- en weer uitgecheckt, dan betaalt men niets.
Het is echter wel nodig dat er voldoende saldo op de kaart staat. Als men "automatisch opwaarderen" heeft ingesteld, dan bestaat de kans dat er op dit moment wordt opgewaardeerd.
Bezoek aan een bus is niet gratis: wie in een bus incheckt, ontdekt dat hij in de verkeerde bus zit en weer uitcheckt, betaalt een minimumtarief, al heeft de bus geen meter gereden.
OV-chipkaarttypes.
Er zijn verschillende kaartsoorten. Anders dan elders in Europa (bijvoorbeeld Engeland en Zwitserland) of elders in de wereld (bijvoorbeeld Singapore en Japan) is de elektronische kaart meestal niet kosteloos verkrijgbaar en wordt het aankoopbedrag niet geretourneerd bij inlevering.
Wegwerpkaart.
Het elektronische binnenwerk van de wegwerp-OV-chipkaart van NS, na verwijdering van de papieren voor- en achterzijde. De chip van ruim 0,5 × 0,5 mm is uitvergroot.
Een wegwerpkaart of eenmalige OV-chipkaart is een "papieren" OV-chipkaart waarop een niet te veranderen reisrecht staat. Het elektronische hart bevindt zich tussen twee dunne kunststof folies. Hierop zijn aan voor- en achterzijde papieren vellen geplakt. De kaart heeft de prijs van het product dat erop gedrukt staat. Op de kaart kunnen allerlei reisgegevens gedrukt en/of ingevuld worden. Met de kaart kunnen ook de toegangspoortjes van een vervoerder geopend worden. Het reisrecht is alleen geldig wanneer er op de juiste manier in- en uitgecheckt wordt. Het uitchecken na de laatste rit heeft geen gevolgen voor de reiziger, behalve voor schadevergoedingen bij reisklachten.
Het papieren treinkaartje is sinds 9 juli 2014 ook van een chip voorzien (eenmalige chipkaart). Voor dit kaartje geldt 1 euro toeslag, omdat de productiekosten van een chipkaart hoger zouden zijn dan die van een papieren kaartje. Deze worden verkocht via de loketten en de automaten. Dit treinkaartje kan sinds april 2015 bij NS tot 8 dagen vooruit worden aangeschaft. Het is pas geldig als er is ingecheckt.
Verder verkopen de stadsvervoerbedrijven RET, GVB, de HTM wegwerpkaarten. Deze kaarten kunnen soms voor meerdere ritten worden gebruikt (het langste is 7 dagen, bij een GVB weekabonnement). Ook deze kaarten zijn vaak duurder ten opzichte van reizen op saldo.
Anonieme OV-chipkaart.
Een anonieme OV-chipkaart staat niet op naam en kan door meerdere personen gebruikt worden, maar niet tegelijk. De kaart is geschikt voor reizen op saldo en een beperkt aantal reisproducten zonder persoonlijke korting. Volgens sommigen kunnen opsporingsdiensten (gerecht, politie, etc) aan de hand van gebruikte betaalkaarten voor saldo opladen of de kaartaanschaf de identiteit van de gebruiker achterhalen.
Persoonlijke OV-chipkaart.
De persoonlijke ov-chipkaart staat op naam en is ook voorzien van een pasfoto en de geboortedatum van de kaarthouder, die door de producent op de kaart worden afgedrukt. De kaart is behalve voor reizen op saldo ook geschikt voor alle andere reisproducten, zoals abonnementen en kortingsregelingen. In de beginjaren konden alleen houders van een persoonlijke chipkaart op de ov-chipkaartenwebsite een overzicht van hun reisgegevens opvragen.
Persoonlijke chipkaarten kunnen in plaats van het standaard uiterlijk ook het logo of de huisstijl dragen van het (vervoers)bedrijf waar de kaart is aangeschaft. Dit is puur visueel: op een "NS-kaart" kan bijvoorbeeld ook een abonnement van Connexxion staan of omgekeerd. Ook kan het abonnement inmiddels verlopen zijn, terwijl de kaart zelf vijf jaar geldig blijft. Studenten kregen aanvankelijk een kaart met het toenmalige logo van het ministerie van onderwijs (de ‘studenten-ov-chipkaart’), maar sinds medio 2011 worden studenten geacht zelf voor een persoonlijke ov-chipkaart te zorgen en daar het ‘studentenreisproduct’ op te zetten.
Ondanks de persoonlijke gegevens en pasfoto op de persoonlijke ov-chipkaart, telt deze niet als identiteitsbewijs. Wie is vergeten in te checken zal aan de conducteur die een boete of uitstel van betaling uitschrijft, een apart identiteitsbewijs moeten laten zien, zoals een identiteitskaart. Daartegenover staat dat de persoonlijke ov-chipkaart niet hoeft te worden afgehaald en dat de pasfoto niet hoeft te voldoen aan de strenge eisen voor foto's op identiteitsbewijzen.
Reizen op saldo.
Een OV-chipkaart kan worden voorzien van maximaal 150 euro saldo om te kunnen reizen.
Instaptarief (borg).
Het instaptarief (door sommige kaartlezers "inifee" genoemd, afkorting van "initial fee"; niet te verwarren met "opstaptarief", een ander woord voor het verderop besproken basistarief) wordt bij het inchecken als borg van het saldo afgetrokken en afhankelijk van de daadwerkelijke ritprijs wordt het restant bij het uitchecken teruggeboekt of alsnog afgeschreven.
Dit instaptarief (borg) verschilt per vervoerder en loopt van € 4,– tot € 20,–. Dit is min of meer gebaseerd op de de gemiddelde ritprijs. Het minimumbedrag om te kunnen inchecken is vier euro lager. Het instaptarief kan ook afhangen van de kaartsoort (anoniem of persoonlijk) of van de aanwezigheid van een abonnement; de keuze voor 1e of 2e klas in de trein maakt niet uit.
Basis- en kilometertarief.
Bij reizen op saldo begint de reissom met een "basistarief" (ook wel "opstaptarief", niet te verwarren met het hierboven besproken "instaptarief", de borg).
Bij een overstap binnen 35 minuten na uitchecken binnen het stads- en streekvervoer wordt het basistarief niet opnieuw berekend, mits op beide lijnen op vol tarief wordt gereisd of dezelfde kortingregeling geldt (bij een dalurenproduct: binnen dezelfde tijdcategorie, spits of daluur).
Boven op het basistarief komt een kilometertarief. Bij het uitchecken wordt berekend hoeveel kilometer is afgelegd en zo komt het totaalbedrag voor de reis tot stand. Het kilometertarief verschilt per regio of verbinding en ligt in 2015 in de meeste gevallen tussen de €0,12 en €0,19 per kilometer vol tarief. Hierop kan ook nog een korting gelden, bijvoorbeeld leeftijdskorting of korting via een reisproduct. Op bepaalde verbindingen geldt een maximumtarief (aftoppen), waarbij het reisbedrag nooit hoger wordt dan het bepaalde bedrag. De prijs tussen de heenreis en terugreis over exact hetzelfde traject kan verschillen, omdat de routes apart zijn ingemeten. In bepaalde plaatsen geldt een vast tarief (basistarief plus kilometertarief).
Voor de trein geldt een ander tariefsysteem. Als na een NS uitcheck binnen 35 minuten weer wordt ingecheckt bij NS wordt dit beschouwd als een reisonderbreking en wordt de boodschap ‘overstap’ getoond.
Reizen op saldo bij de NS.
Bij de Nederlandse Spoorwegen kan pas op saldo gereisd worden wanneer de OV-chipkaart ervoor 'geactiveerd' is. Dit is nodig om de klasse in te stellen (eerste of tweede klas). Dit activeren kan op drie manieren, zoals door minimaal één keer bij een NS-kaartautomaat het saldo op te laden. Het activeren van een NS-kortingproduct (zoals voordeelurenkorting) activeert ook automatisch het reizen op saldo. Bij nieuwe persoonlijke kaarten ter vervanging van een vervallen kaart met een dergelijk product is activeren helemaal niet nodig. In andere gevallen kan men via de optie “Laden overige producten” op de kaartjesautomaat de kaart ook geschikt maken voor “Reizen op saldo zonder NS-abonnement”.
Vervoerbewijzen.
Een OV-chipkaart kan naast saldo ook één of meerdere abonnementen, kortingsrechten, dagkaarten, toeslagbewijzen (zoals de Toeslag 2-1 of de toeslag voor Intercity Direct) en van te voren bestelde vervoersbewijzen voor een enkele rit bevatten. Dit wordt door de vervoerders vaak een reisproduct genoemd. Ook de dagkaart voor fiets of hond is een reisproduct, evenals het bovengenoemde “Reizen op saldo zonder NS-abonnement” (dit in tegenstelling tot andere vervoerders, waar men zonder reisproduct zonder korting op saldo kan reizen).
Bij het inchecken gaat het OV-chipkaartsysteem na welke reisproducten op dat moment van toepassing zijn, zodat de juiste tarieven worden toegepast. Sommige abonnementen of reisproducten geven onderling conflicten, bijvoorbeeld dezelfde korting op hetzelfde moment; dan kunnen ze beter niet op één OV-chipkaart staan. Als op een bepaald tijdstip geen kortingsrecht van toepassing is, kan een reisproduct soms toch enig voordeel geven (bij een NS-abonnement is het instaptarief lager voor abonnementhouders, ook in de spits).
Er zijn meer dan 170 abonnementen om goedkoper mee te kunnen reizen.
Naast de abonnementen die recht geven op vrij reizen (100% korting, dergelijke abonnementen hebben vaak het woord 'Vrij' in de naam) wordt het woord ‘abonnement’ tegenwoordig soms ook gebruikt voor reisproducten die recht geven op een korting van bijvoorbeeld 20, 40 of 50% (voorheen kortingskaarten).
Reisproducten zijn verkrijgbaar via de vervoermaatschappijen, via hun website, via een servicebalie of (ook) via een kaartautomaat van de vervoerder (onder meer NS, GVB, RET en HTM hebben eigen kaartautomaten). Wanneer reisproducten worden besteld via internet moeten deze nog wel op de kaart worden geladen bij een ophaal- of oplaadautomaat. Abonnementen kunnen alleen op een persoonlijke OV-chipkaart worden gezet.
Landelijk, voor al het openbaar vervoer.
In februari 2017 lanceerde NS de OV-Dagkaart onder de naam: "Holland Travel Ticket" voor € 59.00 en de OV-Dagkaart Daluren onder de naam: "Holland Travel Ticket Off Peak" voor € 39.00. Deze dagkaart is uitsluitend in de NS-automaat te verkrijgen.
Landelijk – trein.
Er is een aantal treinabonnementen die bij alle treinvervoerders in Nederland geldig zijn. Ze zijn verkrijgbaar via de Nederlandse Spoorwegen. Deze treinabonnementen zijn meestal een jaar geldig en kunnen in dat jaar niet worden gestopt. Na dit jaar kan het treinabonnementen elke maand worden opgezegd. Ze kunnen na bestelling op een persoonlijke OV-chipkaart worden gezet via een oplaadautomaat of men krijgt indien gewenst het abonnement op een gratis nieuwe persoonlijke OV-chipkaart thuisgestuurd.
Kinderen.
Kinderen van 4 t/m 11 jaar konden voordelig met de trein reizen. Een Railrunner was verkrijgbaar in de automaat als eenmalige chipkaart of op te laden op de OV-chipkaart van het kind. Hiervoor moest er wel een betalende volwassene mee. Tegenwoordig is het voor alle kinderen t/m 11 jaar gratis om te reizen met de trein, door op de OV-chipkaart het product Kids Vrij te laden, mits zij worden vergezeld door een volwassene. Dit wordt betaald door alle mensen die vergeten uit te checken.
Een Railrunner is tegenwoordig te koop als eenmalig chipkaartje van € 2,50, juist bedoeld voor alleen reizende kinderen.
Voor het stads- en streekvervoer was er voorheen een roze strippenkaart waarmee alle kinderen onder de twaalf met korting konden reizen. Tegenwoordig moeten kinderen een persoonlijke ov-chipkaart hebben om korting te krijgen, op basis van de geboortedatum die in de kaart is vastgelegd krijgen ze 34% korting op alle reizen met andere vervoerders dan NS.
Landelijk – bus, tram en metro.
Bij de landelijke abonnementen voor bus, tram en metro valt op dat een landelijk "Dal Vrij"-product ontbreekt. Voor vrij reizen is men aangewezen op het Netabonnement dat zelfs nog flink duurder is dan de eerste klas versie van Dal Vrij voor de trein.
Onderstaande abonnementen kunnen alleen op een persoonlijke OV-chipkaart worden geladen. Ze zijn te bestellen via een regionale vervoersmaatschappij.
Regionaal.
Het aanbod verschilt per regio en/of vervoerder. In veel regio's zijn nog abonnementen verkrijgbaar op basis van zones als vervanger van het per 1 januari 2013 afgeschafte VBN-sterabonnement. Daarnaast worden er vaak abonnementen aangeboden die korting geven (bijvoorbeeld 20%, 50% of 100%) op het basis- en kilometertarief bij reizen op saldo met de OV-chipkaart in een bepaalde periode (bijvoorbeeld de daluren, de avond of in het weekend) in een bepaalde regio of op bepaalde lijnen. Sommige abonnementen zijn bedoeld voor een specifieke leeftijdscategorie, bijvoorbeeld scholieren van 12 t/m 18 jaar of senioren.
Er zijn ook enkele initiatieven waarbij senioren (met een laag inkomen) of iedereen met een laag inkomen in aanmerking komen voor een abonnement waarmee gratis met het openbaar vervoer in de regio mag worden gereisd.
Parkeren.
Op het parkeerterrein P3 in Groningen is op 22 april 2013 betaald parkeren ingevoerd. In de betaalautomaat kan de parkeerkaart met een gebruikte OV-chipkaart (minimaal 1 kilometer) gebruikt worden om gratis uit te rijden (bij meer dan 24 uur parkeren geldt het normale parkeertarief). "Dit kan ook met het P+R buskaartje met barcode."
Op sommige parkeerterreinen krijgt men korting op parkeren als men de OV-chipkaart heeft gebruikt. Het betalen voor parkeren is (nog) niet mogelijk met de OV-chipkaart, maar dient apart afgerekend te worden met contant geld of een betaalkaart.
Fietsenstalling.
In een deel van de bewaakte fietsenstallingen is de OV-chipkaart ingevoerd voor betaling en controle op de stallingsduur. Fietsers checken hun fiets in met de OV-chipkaart in bij de ingang incheckpunt en checken later uit bij de beheerder, die de stallingsduur controleert en het geld int. De gebruiker van een OV-chipkaart kan zich ook laten registreren op internet, kaartgegevens koppelen aan een bankrekening en achteraf betalen. Er zijn ook stallingen waar (op basis van afspraken met de gemeente) de eerste dag gratis is.
Wachttijd kaartlezers.
De wachttijd van kaartlezers (ook wel "anti-passback-tijd" genoemd) bij bussen, trams en poortjes, paaltjes bij stations en perrons voorkomt dat een reiziger die heeft ingecheckt, onbedoeld direct weer uit kan checken als de kaart per ongeluk tweemaal achter elkaar voor de lezer wordt gehouden (of na uitchecken onbedoeld direct weer inchecken). Er zijn ook reizigers die twijfelen of ze wel juist zijn ingecheckt of uitgecheckt en het voor de zekerheid nog eens doen. Daarom zit er in kaartlezers en toegangspoortjes een beveiliging ingebouwd middels een wachttijd. De wachttijd verschilt per vervoerder en varieert bij spoorvervoerders van 100 seconden tot 3 minuten en bij per bus-, tram- en metrovervoerders van 0 seconden tot 1 minuut.
Restitutie bij fouten.
Meestal wordt het instaptarief minus de minimale ritprijs uitgekeerd. Er is geen restitutieregeling voor anonieme OV-chipkaarten.
Per jaar verliezen reizigers in totaal miljoenen euro's door mislukte/foutieve transacties. Niet alle reizigers vragen hun geld terug. Op 19 april 2011 is een motie van de SP in de Tweede Kamer aangenomen, die stelt dat te veel betaald saldo door reizigers die zijn vergeten uit te checken, ten goede moet komen aan investeringen in beter openbaar vervoer. In september 2014 werd bekend dat de vervoerders nog 16 miljoen euro per jaar incasseren doordat reizigers vergeten uit te checken. Dit geld wordt vanaf 2015 gebruikt om kinderen tot 12 jaar gratis te laten meereizen in de trein (met de Railrunner of Kids Vrij abonnement).
Transactieoverzicht.
Het transactieoverzicht van een OV-chipkaart bestaat uit een logboek van gemaakte reizen en de eventueel daaraan verbonden kosten. De laatste transacties zijn opgeslagen op de OV-chipkaart zelf en kunnen bij de meeste ophaalpunten worden uitgelezen en soms worden uitgeprint. Een uitgebreid transactieoverzicht is te bekijken via internet. In verband met de privacywetgeving moet "expliciet" op de website worden aangegeven dat de reiziger de transacties online wil kunnen inzien.
Tijdens een treinrit wordt bij controle door Arriva de tijd en controleur als "Inspectie" op de ov-chipkaart bijgeschreven. Dit is vergelijkbaar met het stempel dat op een papieren vervoerbewijs wordt gezet.
Wettelijke bepalingen.
De Wet personenvervoer 2000 regelt onder meer de regionale tariefvrijheid. Het op die wet gebaseerde Besluit personenvervoer 2000 spreekt van een elektronisch vervoerbewijs, in artikel 1 gedefinieerd als een vervoerbewijs waarmee de reiziger zich na elektronische registratie toegang kan verschaffen tot het openbaar vervoer. Artikel 47 lid 2b van diezelfde wet zegt dat een voorwaarde voor geldigheid is dat het vertrekpunt elektronisch is geregistreerd. Zelfs een houder van een vrij-reizenabonnement kan dus wettelijk gezien beboet worden als de kaart niet is ingecheckt.
