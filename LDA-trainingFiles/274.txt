	Onderzoekster dringt aan op radicale maatregelen voor verdeling huishoudelijk werk; 'Zorgtaak man vergt werkweek 32 uur'
	Van onze verslaggeefster
Mirjam Schöttelndreier

AMSTERDAM
Korter werken, het zorgen voor de huishouding, kinderen of zieke familieleden moet ook voor mannen volstrekt normaal worden. Vanaf modaal moet er een 32-urige werkweek komen. Langer werken moet worden ontmoedigd, bijvoorbeeld door de extra uren zwaarder te belasten.
Dit bepleit M. Grünell, onderzoekster aan de Vrije Universiteit in Amsterdam. In haar onderzoeksrapport Mannen die zorgen, zijn de kerels van morgen constateert zij dat mannen er niet langer aan ontkomen thuis hun handen uit de mouwen te steken. Die noodzaak is des te groter nu de vraag naar zorg stijgt, maar het aanbod aan betaalde en vrijwillige 'mantelzorg' afneemt.
Een kortere werkweek is volgens haar vooral voor mannen van belang, omdat de meesten nog altijd als de dood zijn dat deeltijdwerk hun carrière onherstelbaar schaadt. 'Mensen zijn kuddedieren, mannen bij uitstek.'
Een kortere werkweek moet er ook te leiden dat werknemers taken afstoten. 'Want het gekke is dat, vooral in hogere functies, men er alles aan doet om dezelfde taken in minder uren te proppen.
'Opmerkelijk is ook dat zij die in hoge, leidingevende posities zitten, hun werk niet meer in taken kunnen opsplitsen. Men ziet het werk als een grote, ondeelbare verantwoordelijkheid, een klus die geheel alleen moet worden geklaard. Vooral voor mannen is de illusie van onmisbaarheid, het idee representant van de Schepper te zijn, enorm belangrijk.'
Grünell wacht met spanning af wat minister Melkert, die emancipatiezaken in zijn portefeuille heeft, gaat doen. 'Hij heeft emancipatie aan de sociale partners overgelaten. Dus heeft de vakbeweging deze kwestie op haar bordje gekregen, want de werkgevers hoor je er niet over.
'Van hem als sociaal-democraat zou je verwachten dat hij er consequenties aan verbindt, als er niets uit de cao-partijen komt. Maar in een kabinet met liberalen kan het ook heel anders lopen. Toch denk ik dat we door het dal van de deregulering heen zijn. Er circuleren bijvoorbeeld al plannen voor een nationaal zorgfonds.'
Voor het door het CDA geopperde opvoedgeld voelt ze niets. 'Je hoeft niet te kunnen tellen om te weten wie er dan thuisblijft.'
Om mannen mentaal tot andere gedachten en gedragingen te bewegen, lijkt humor haar het belangrijkste instrument. 'De FNV-slogan ter bevordering van deeltijdwerk (''Hallo, ik ben je vader'') vond ik ijzersterk.'
Koken en voor kinderen zorgen is niet meer bedreigend voor de mannelijke identiteit, stelt ze. 'Vergeleken met de jaren vijftig is zorg inmiddels te verenigen met het man-zijn.' Maar dat wil niet zeggen dat mannen de afgelopen decennia als een haas de traditionele zorgtaken zijn gaan overnemen van de vrouwen, die steeds vaker buitenshuis zijn gaan werken.
Er gaapt een steeds grotere 'zorgkloof' in de maatschappij, aldus Grünell. 'Bezuinigen op professionele zorg en overheveling daarvan naar de vrijwilligers, werkt niet. Je ziet dat ministers als Borst en Terpstra steeds terug moeten naar het kabinet voor meer geld.'
Zorgende mannen zijn niet alleen of vooral in het belang van geëmancipeerde vrouwen, maar zo langzamerhand een maatschappelijke noodzaak. 'De organisatie van de zorg dient een hoger belang. Het is een politieke verantwoordelijkheid. Premier Kok zou er eens iets serieus over kunnen zeggen', aldus Grünell.
In emancipatie van de man gelooft ze niet meer zo, al ging de man de afgelopen twintig jaar gemiddeld twee uur per week meer aan huishoudelijk werk en verzorgingstaken besteden. 'Aan emancipatie hebben de meeste mannen een broertje dood. Vrouwen ontlasten? Ach, dat verhaal werkt niet. Eerlijk delen, ja, dat willen ze wel. Maar wat is eerlijk?'
De Amsterdamse onderzoekster meent dat de vergrijzing van de samenleving, plus de almaar stijgende deelname van vrouwen aan het arbeidsleven, tot radicale beslissingen dwingt.
'Met 40 procent tweeverdieners en 32 procent eenverdieners, is de overheersende trend geschetst. De invoering van die 32-urige werkweek is hard nodig.'
Mannen die zorgen, zijn de kerels van morgen. Hoe jongens, dertigers en vijftig-plussers zich laten aanspreken op het onbetaalde werk. Marianne Grünell, uitg Jan van Arkel.

Foto
	M. Grünell FOTO XANDER REMKES

