Karien van Gennip.
Catharina Elisabeth Godefrida (Karien) van Gennip (Leidschendam, 3 oktober 1968) is een Nederlands ingenieur en politica. Ze was staatssecretaris van Economische Zaken in de kabinetten Balkenende-II en -III. Zij is een dochter van Jos van Gennip, oud-directeur van het Wetenschappelijk Instituut voor het CDA.
Biografie.
Na het behalen van het diploma vwo aan het Aloysius College te Den Haag studeerde Van Gennip aan de Faculteit der Technische Natuurkunde van de Technische Universiteit Delft (diploma Natuurkundig Ingenieur 1993). Haar afstudeeropdracht verrichtte zij in dienst van het ministerie van Welzijn, Volksgezondheid en Cultuur en het Rijksinstituut voor Volksgezondheid en Milieuhygiëne. In 1995 behaalde zij tevens een Master of Business Administration (MBA) aan het European Institute of Business Administration (INSEAD) te Fontainebleau, Frankrijk.
Van Gennip was in 1994 en van 1996 tot 2002 werkzaam bij McKinsey & Company, te Amsterdam en San Francisco. Vanaf september 2002 was zij projectleider reorganisatie bij de Autoriteit Financiële Markten, waar zij in mei 2003 werd benoemd tot directeur. Zij was in 2002-2003 bestuurslid van het CDA in de gemeente Amsterdam.
Van Gennip werd op 27 mei 2003 benoemd tot staatssecretaris van Economische Zaken in het Tweede Kabinet-Balkenende. Zij was in 2004 het eerste lid van de regering die zwangerschapsverlof nam en ook de eerste bewindsvrouw in functie die een kind kreeg. Over haar ervaringen als moeder/staatssecretaris schreef zij een column in het weekblad Margriet. Eind 2005 nam Van Gennip nogmaals zwangerschapsverlof op, zij beviel in januari 2006 van een tweeling. Na het zomerreces van 2006 hervatte zij haar werkzaamheden. In Balkenende-IV keerde Van Gennip niet terug in het kabinet. Vanaf 22 november 2006 was zij lid van de Tweede Kamer voor het CDA.
In september 2008 heeft Van Gennip de Tweede Kamer verlaten; zij heeft een functie aanvaard bij ING.
Trots.
Bij de campagne voor de Tweede Kamerverkiezingen 2006 gebruikte Van Gennip de leus "Trots op Nederland" die later in 2007 door Rita Verdonk werd gebruikt als partijnaam.
