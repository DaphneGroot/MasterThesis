 GELDERSE PAPIER ZIET HERSTEL 2E HALFJR. 
 AMSTERDAM, 21 aug (Reuter) - Gelderse Papiergroep NV verwacht dat zij in het tweede halfjaar van 1996 voldoende winst zal boeken om het verlies van 3,9 miljoen gulden over de eerste jaarhelft te compenseren. 
 Het bedrijf, dat voor 70 procent in handen is van NV Koninklijke KNP BT, liet in maart weten een bescheiden jaarwinst over 1996 te verwachten. 
 "Hoewel de celluloseprijzen sinds kort weer stijgen, verwachten wij een resultaat over het tweede halfjaar 1996 dat voldoende positief zal zijn om het verlies over het eerste halfjaar te compenseren," aldus de directie in het halfjaarbericht. 
 In het over het eerste halfjaar geleden verlies van 3,9 miljoen gulden was een afwaardering van voorraden van circa vijf miljoen begrepen in verband met de gedaalde celluloseprijzen. 
 Het bedrijf tekent bij haar halfjaarcijfers aan dat het resultaat uit gewone bedrijfsuitoefening wel "aanmerkelijk beter" was dan in het tweede halfjaar van 1995. 
 In de tweede helft van vorig jaar werd namelijk nog een verlies uit gewone bedrijfsuitoefening van 14,9 miljoen gulden geleden. 
 Volgens Gelderse Papiergroep is de verbetering veroorzaakt door een herstel van volumes en marges en doordat de vaste kosten omlaag werden gebracht. 
 "Sinds het eerste kwartaal 1996 vertoont de orderontvangst een stijgende lijn, mede als gevolg van de beeindiging van de voorraadafbouw in de keten van afnemers," aldus de directie die verder signaleert dat de marges zijn verbeterd. 
 "De in januari aangekondigde reorganisatie verloopt volgens plan en zal tot verdere kostenreduktie leiden in het tweede halfjaar," aldus Gelderse Papiergroep. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
