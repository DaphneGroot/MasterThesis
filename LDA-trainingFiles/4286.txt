	Een orgie van drank, drugs en vechtpartijen Bekentenissen van een neonazistische oost-duitser
	WAARMEE JAAG JE je ouders de kast op? Door te doen wat zij verafschuwen en meningen te verkondigen waarvan zij walgen. Succes verzekerd. Zo onschuldig begon de rebellie van de Oost-Duitser Ingo Hasselbach. Later mondde die uit in toetreding tot de neonazi's.
In Meedogenloos bundelde de Nederlandse uitgever twee in Duitsland verschenen boeken ('De afrekening' en 'De bedreiging') van Hasselbach. Daarin schetst deze zijn neonazi-bestaan en beschrijft hij zijn vrees voor wraakneming waaronder hij tot op heden gebukt gaat.
Het is interessant van binnenuit het levensverhaal van een Oost-Duitse neonazi beschreven te zien. Daardoor wordt het beter voorstelbaar hoe iemand in zo'n beweging belandt en hoe moeilijk het is hem eruit los te rukken, al was het maar omdat de groep bescherming biedt tegen strafvervolging. Wie vertrekt, pleegt verraad en is vogelvrij. Hasselbach is echter geen goede verteller en brengt zijn gevoelens en gedachten slechts summier en tamelijk onbeholpen onder woorden.
Ingo Hasselbach groeide op in Oost-Berlijn. Zijn moeder was daar geboren en werkte als journaliste bij het DDR-persagentschap APN. Zijn vader kende hij tot zijn zevende jaar als 'oom Hans', die af en toe op bezoek kwam. Hij was een West-Duitse communist. Wegens ondergrondse activiteiten kwam 'oom Hans' in de Bondsrepubliek in de gevangenis terecht. Na zijn vrijlating, in 1964, vluchtte hij over de Muur, oostwaarts wel te verstaan.
Ingo, geboren in 1968, woonde de eerste jaren van zijn leven in Prenzlauer Berg, een oude buurt op menselijke maat, grenzend aan de Muur. Hij leefde met zijn moeder bij zijn grootouders. Later verhuisde hij naar Lichtenberg, een kille, grauwe nieuwbouwwijk. Intussen was zijn moeder getrouwd met een collega, die zijn stiefzoon spreekwoordelijk slecht behandelde en hem sloeg. De kinderopvang voor werkende moeders was in de DDR goed geregeld. Door de week verbleef Ingo in een kindertehuis buiten de stad, in het weekend mocht hij naar huis. Hij haatte de strenge juffrouwen en was bang voor zijn stiefvader.
Eenmaal wat groter zwierf hij op straat of zocht hij toevlucht bij zijn grootouders. In hun flat had zich een hippie-commune genesteld. Ingo ontmoette voor het eerst mensen die zich onttrokken aan de Oost-Duitse strafwerk-maatschappij. Tot zijn verbazing deden ze alleen waar ze zin in hadden. Ingo, toen een jaar of dertien, begon te drinken, snoof vlekkenwater en benzine. 's Middags ging hij met een vriendje op dievenpad. Hij jatte flessen drank uit de supermarkt en bracht de buit naar de hippies.
Zijn moeder en stiefvader merkten niet wat hij uitspookte en vroegen er niet naar. 'Ze werden geheel in beslag genomen door hun werk. Alle Kraft fr den Sozialismus', schrijft Hasselbach.
Freddy, Ingo's makker uit Lichtenberg, besloot punker te worden en modelleerde een woeste hanenkam op zijn kop. Het resultaat was verbluffend. Brave burgers raakten bij het zien van Freddy compleet overstuur. Freddy en Ingo maakten het provoceren tot hun levensstijl. Ze vielen toeristen lastig, pestten Vopo's, voerden de dieren in de dierentuin dronken en stalen wat los en vast zat.
Op een dag liepen ze tegen de lamp. Freddy kreeg twee jaar cel, Ingo kwam ervan af met een voorwaardelijke straf dankzij de hoge positie van zijn vader, 'oom Hans'. Deze had zich in korte tijd opgewerkt tot een top-propagandist van het DDR-regime: hij was directeur van de staatsradio. Oom Hans nam Ingo in huis en probeerde hem te kneden tot een oppassende socialistische burger.
Ingo kreeg het alleen maar benauwd van die politiek o zo correcte preken en na een knallende ruzie schopte z'n vader hem het huis uit. Vlak daarop bezocht Ingo een feest ter ere van de Sovjet-strijdkrachten en schreeuwde hij, halfzat, in het gezicht van de Russische soldaten: 'De Muur moet weg' Een jaar cel, en nu onvoorwaardelijk, was de beloning voor deze ongehoorde brutaliteit. Het cachot was volgens Ingo Hasselbach een leerschool voor neonazi's. Oudere medegevangenen droegen hun nazi-ideen over op de jongeren.
Hasselbach schrijft dat de autoriteiten met opzet skinheads in de cel plaatsten met de paar veroordeelde nazi-misdadigers die de DDR telde. De bedoeling was de jeugdige gevangenen voorgoed van hun hang naar het fascisme te genezen, maar het effect was omgekeerd. De nazi-misdadigers werden de helden van de skinheads, want niemand wist hun haat tegen de DDR zo goed aan te wakkeren als zij.
In de gevangenis leerde Ingo zijn gevoelens uit te schakelen, niemand te vertrouwen, meedogenloos te zijn. 'Ik geloof dat deze in de gevangenis aangeleerde eigenschappen bijna ideaal zijn voor het latere leven in de neonazi-wereld', schrijft hij. Na zijn vrijlating, het is dan najaar 1987, sluit hij zich aan bij een groep skinheads. Hun overval op de Zionskerk in Berlijn, waar op dat moment een punkband speelt, is het begin van een golf van neonazi-geweld die Oost-Duitsland zou overspoelen.
Toen de DDR nog bestond, zo is de indruk die Hasselbach wekt, had die beweging voornamelijk het karakter van protest, geweld en vandalisme. Wie een hakenkruis droeg, was tegen de communisten. Zo simpel was het. Van wat er verder vastzat aan de nazi-ideologie - antisemitisme, xenofobie, kadaverdiscipline, militarisme - hadden de Oost-Duitse jongeren slechts een vaag vermoeden.
Na de val van de Muur werd de DDR overspoeld met pamfletten uit West-Duitsland en de VS, met biografien van nazi-helden en zogenaamde bewijzen dat Auschwitz een leugen was. De organisatorische, financile en ideologische impulsen van de neonazi's uit de Bondsrepubliek vielen in vruchtbare aarde. Binnen de kortste keren ontstond een omvangrijke en uiterst gewelddadige beweging in de DDR.
Hasselbach werd leider van de eerste ultrarechtse partij die in de DDR geregistreerd werd, Nationale Alternative. In 1990, het laatste jaar in het bestaan van de DDR, raakten de Oost-Duitse neonazi's in een roes. De schok van de vrijheid, in combinatie met het wegvallen van het gezag, maakte dat ze geen grenzen meer voelden en zichzelf overgaven aan een orgie van drank, drugs, vechtpartijen, overvallen en brandstichting.
Het was een koud kunstje aan wapens te komen. De Sovjet-soldaten waren bereid voor een handvol marken en een fles wodka hun uitrusting van de hand te doen. Wessi's trainden de Ossi's in het maken van bommen en het omgaan met wapens. De politie, ook na de hereniging, was totaal onvoorbereid.
Volgens Hasselbach was het buitengewoon eenvoudig om aan straf te ontkomen. Van tevoren spraken de daders en hun kompanen een alibi-verhaal af. Werd iemand gepakt, dan beschermden ze hem met z'n allen. Uit angst voor wraak durfden getuigen meestal geen verklaringen tegen de neonazi's af te leggen.
Na drie jaar breekt Hasselbach met de neonazi-scene. De filmmaker Winfried Bonengel, die twee documentaires met hulp van Hasselbach maakt, slaagt erin hem los te weken van zijn omgeving. Op het persoonlijke vlak klikt het tussen de twee. Bonengel schenkt Hasselbach aandacht en zelfs vriendschap, en zet hem intussen aan het denken door met hem in discussie te gaan.
De breuk met zijn kameraden is voor hem net zo moeilijk als het uittreden uit een sekte. Zonder Bonengel was het niet gelukt, zegt hij. Om de weg terug af te sluiten, maakt hij een theatraal gebaar: hij verbrandt voor de camera een portret van Hitler. Zijn vroegere makkers willen wraak nemen; als ze Hasselbach niet vinden, sturen ze een bombrief aan z'n moeder. Die komt niet tot ontploffing, maar voor Ingo is het de aanleiding bescherming te zoeken bij de politie en een boekje open te doen over de neonazi-scene. Mede op grond van zijn verklaringen zijn de belangrijkste neonazi's inmiddels veroordeeld.
Hella Rottenberg
Ingo Hasselbach in samenwerking met Winfried Bonengel: Meedogenloos - Getuigenissen van een voormalig neonazi.
Van Reemst; 254 pagina's;  34,90.
ISBN 90 410 9026 6.

Foto
	Demonstratie van neonazi's in Dresden, juni 1991. FOTO GEERT VAN KESTEREN

