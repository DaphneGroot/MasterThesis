Geslacht (biologie).
In de taxonomie, de indelingsleer van de biologie, is een geslacht of genus (meervoud "genera") een taxonomische rang boven de rang van soort. De wetenschappelijke naam van een soort bestaat altijd uit de geslachtsnaam, beginnend met een hoofdletter, met daarop volgend het epitheton dat altijd met kleine letters wordt geschreven.
Soorten binnen eenzelfde geslacht zijn nauwer aan elkaar verwant dan aan soorten in andere geslachten. Dat de tijger ("Panthera tigris") en de leeuw ("Panthera leo") in hetzelfde geslacht "Panthera" geplaatst worden geeft een dergelijke verwantschap aan.
Wetenschappelijke geslachtsnamen behoren in gedrukte tekst "cursief" weergegeven te worden en altijd met een hoofdletter: "Panthera". Nederlandstalige namen worden nooit cursief weergegeven.
Van sommige geslachten is de wetenschappelijke naam overgenomen in het algemeen spraakgebruik, zoals "aster" ("Aster") en "dahlia" ("Dahlia"), maar daarbij is het niet vanzelfsprekend dat wat in de volksmond met die naam wordt aangeduid ook overeenkomt met wat bedoeld wordt met de wetenschappelijke naam. Zo is een "rododendron" wel altijd een "Rhododendron"-soort, maar het omgekeerde is niet waar, want planten die vaak met de naam "azalea" worden aangeduid, behoren volgens de wetenschappelijke indeling ook tot het geslacht "Rhododendron". De tot de Vlinderbloemenfamilie behorende "acacia" ("Robinia pseudoacacia") en "mimosa" ("Acacia" sp.) hebben ook misleidende namen. Kruidje-roer-mij-niet behoort weer tot het geslacht "Mimosa".
Andere geslachtsnamen klinken bekend vanwege het product dat door leden van het geslacht geleverd wordt: zo klinkt "Nicotiana" bekend vanwege de nicotine, uit de tabaksplant ("Nicotiana tabacum"). Sommige geslachtsnamen zijn overgenomen in termen met een ongunstige klank: fytoftora (van "Phytophtora") of bacil van "Bacillus".
