	Wiegers (16) eindigt als tweede bij EK shorttrack in Malmo
Ellen Wiegers heeft bij de Europese kampioenschappen shorttrack in het Zweedse Malmö de zilveren medaille veroverd. De zestienjarige Twentse schaatsster, die vrijdag de 1500 meter had gewonnen, had na vier afstanden in het eindklassement vier punten achterstand op de Italiaanse Marinella Canclini, die op alle andere onderdelen zegevierde.
Wiegers werd op de 1000 en 3000 meter derde. De rijdster uit Hengelo behaalde in de finale van de 500 meter de vierde plaats. De tweede Nederlandse vertegenwoordigster, Penelope di Lella, eindigde als zevende.
Bij de mannen werd Dave Versteeg zesde en Marc Velzeboer veertiende. De Europese titel ging naar de Italiaan Fabio Carta, voor zijn landgenoot Mirko Vuillermin en de Fransman Bruno Loscos. In de koppelkoers werden de Nederlandse mannen tweede. De vrouwenploeg van coach O'Reilly werd vierde.
De internationale schaatsunie besloot met ingang van dit seizoen het Europese shorttrack op te waarderen. De wereldtop komt uit Azië en Noord-Amerika. In voorgaande jaren had de Europa Cup een vrijblijvend karakter. Dat is nu de eerste Europese titelstrijd geworden die de aanzet tot een volwaardig evenement moet vormen.

