Margaretha II van Denemarken.
Monogram van koningin Margrethe II van Denemarken
Margrethe Alexandrine Þórhildur Ingrid (Kopenhagen, 16 april 1940) is sinds 16 januari 1972 koningin van Denemarken. Zij is de vijfde monarch uit het huis Sleeswijk-Holstein-Sonderburg-Glücksburg, dat sinds 1863 regeert.
Na de dood van haar vader Frederik IX van Denemarken werd zij in 1972 als "Margrethe II" koningin van Denemarken. In het Nederlands taalgebied noemt men haar wel "Margaretha II". Zij is de tweede Margrethe die over Denemarken regeert: Margrethe I was vorstin van 1387 tot 1412.
Margrethe is de doopmeter van de Nederlandse koning Willem-Alexander. De koning van het buurland Zweden, Karel XVI Gustaaf, is haar volle neef.
Jeugd.
Margrethe II werd op 16 april 1940 in de Amalienborg te Kopenhagen geboren als eerste kind van koning Frederik IX en koningin Ingrid. De geboorte vond een week na de Duitse invasie van Denemarken plaats. Haar naam "Margrethe Alexandrine Þórhildur Ingrid" verwijst naar diverse familieleden: Margrethe naar haar grootmoeder aan moederszijde, Alexandrine naar haar grootmoeder aan vaderszijde en Ingrid naar haar moeder. De IJslandse naam "Þórhildur" ("Thorhildur", van Thor + "hildr" (strijd)) is gekozen omdat haar grootvader toen ook koning van IJsland was.
Margrethe groeide in haar eerste jaren op onder Duitse bezetting. Later kreeg zij twee zusters: Benedikte (1944), gehuwd met prins Richard zu Sayn-Wittgenstein-Berleburg, en Anne Marie (1946), gehuwd met ex-koning Constantijn II van Griekenland.
Kroonprinses.
Op grond van de Salische wet was Margrethe aanvankelijk geen kroonprinses, omdat de wet geen vrouwelijke erfopvolging duldde. De wettelijke troonopvolger was haar oom, erfprins Knud Christian. Bij het Deense referendum tot grondwetsherziening in 1953 werd de Salische wet geschrapt en werd Margrethe officieel kroonprinses. Vanaf haar achttiende kreeg zij een zetel in de Statsrådet, de Deense Raad van State.
Margrethe studeerde in 1960 en 1961 prehistorische archeologie aan Girton College van de Universiteit van Cambridge. In het daaropvolgende studiejaar studeerde ze politicologie aan de Universiteit van Aarhus. In 1963 studeerde zij aan de Universiteit van Parijs en in 1965 aan de London School of Economics. Zij heeft geen academische graad behaald.
Op 10 juni 1967 trouwde Margrethe met Henri de Laborde de Monpezat, een Franse diplomaat en graaf in de Holmens Kirke te Kopenhagen. Bijna één jaar later, op 26 mei 1968, werd hun zoon Frederik geboren. Naar traditie wordt de (mannelijke) troonopvolger altijd Frederik of Christian genoemd. Een jaar later, op 7 juni 1969, werd hun tweede zoon Joachim geboren.
Koningin.
Koning Frederik IX werd begin 1972 ziek, kort na Nieuwjaar en de gebruikelijke Nieuwjaarsboodschap. Hij overleed op 14 januari 1972, waarmee Margrethe "Danmarks Dronning" werd. Op 15 januari werd zij door premier Jens Otto Krag in de Christiansborg ingehuldigd. Margrethe werd tevens de voorzitster van de Statsrådet.
De Deense vorstin heeft een constitutionele rol als voorzitster van de regering. Net zoals vroeger in Nederland vindt na de verkiezingen de "Dronningsrunde" plaats, waarbij de partijleiders ieder een bezoek aan de vorst afleggen. Vervolgens benoemt de vorstin een (in)formateur. Verder benoemt de vorst de ministers, al worden die in de praktijk door het kabinet voorgedragen.
