	De krachtpatser van het Gemeentevervoerbedrijf
	Soms is het oorlog in de directiekamer van het Amsterdamse Gemeentevervoerbedrijf. In de nevenvertrekken zijn dan explosies en mitrailleurgeratel te horen. Niemand die er van op kijkt. Het is jonkheer Andr축 Testa, de nieuwe algemeen directeur, die zich afreageert op een flipperkast.
De flipperkast is ontworpen op de figuur van Rambo. Het Gemeentevervoerbedrijf (GVB) lijkt zo'n krachtpatser nodig te hebben, al wil Testa niet met hem worden vergeleken: Rambo gaat wat wild en ongenuanceerd de strijd aan.
Bij het GVB moeten de zaken in elk geval rigoureus worden aangepakt. Het bedrijf is een grote puinhoop. Financieel, maar ook materieel. Niet alleen de trams, bussen en metro zijn aan vervanging toe. Zelfs het elektrisch bijzetkacheltje in de directiekamer werkt pas als Testa er een trap tegen geeft.
Het is alweer bijna een jaar geleden dat burgemeester Patijn en drie wethouders vierduizend GVB-medewerkers in de Jaap Edenhal uitlegden dat het bedrijf aan de rand van de afgrond stond. De boodschap luidde: om erger te voorkomen moeten vierhonderd arbeidsplaatsen verdwijnen, gedwongen ontslagen zijn niet uitgesloten en wie mag blijven, moet harder werken.
Daarna werd in hoog tempo jonkheer Testa aangetrokken als directeur. Hij kon, omdat hij geen vaste baan had, in september meteen aan de slag. Terwijl hij een dun sjaggie in de brand steekt, zegt hij te zijn begonnen aan de 'leukste klus die hij ooit heeft mogen doen'.
Bij zijn aantreden trof Testa het GVB een sombere tent aan: te weinig sjeu, te weinig uitstraling. 'Het lijkt wel of er een zelfvernietigingsproces gaande is. De mensen reageren niet meer normaal. Een grapje kan je niet maken. Iedereen is erg touchy. Het is niet werkbaar.'
Met de handen diep in de broekzakken ijsbeert hij door zijn kamer en noemt de toestand bij het GVB 'overkookt'. 'De stemming is al jaren een van: het is allemaal klote en niks gaat goed. Als je iemand iets vraagt, krijg je te horen: wat denk je er zelf van?'
Mensen met idee출n krijgen volgens hem geen kans. 'Elk initiatief wordt afgebrand. Er wordt heel primair gereageerd. Amsterdammers hebben gewoon niet wat Rotterdammers wel hebben: de mentaliteit van samen de schouders eronder.'
Behalve een verziekte werksfeer heeft Testa vastgesteld dat bij het GVB bijna niemand weet wat er in de verkeers- en vervoerswereld te koop is: 'Buiten de grachtengordel houdt de wereld op. In al zijn geledingen is de focus ingesteld op de gemeente.'
Een ander punt van ergernis is de overleg-cultuur. 'Iedereen vergadert zich te pletter. Mag dat wat minder? Het GVB heeft toch geen tijd voor dit soort bureaucratie? We moeten een doel bereiken. Dat is ook het probleem dat ik heb met die ATV-dagen, vierdaagse werkweken, vakanties: iemand die je hebben moet, is er niet.'
De aanwezigheid van Testa heeft tot nu toe geen zichtbare veranderingen opgeleverd. Het bedrijf is nog steeds 'out of control', bekende de voor het GVB verantwoordelijke wethouder Guusje ter Horst vorige week. Er bestaat geen goed inzicht in de financi출le administratie. Elk ander bedrijf dat al jaren niet weet wat precies de inkomsten en uitgaven zijn, was allang op de fles geweest.
De gemeenteraad verweet wethouder Ter Horst dat er te weinig schot zit in de redding van het GVB. Al een half jaar onderhandelen vakbonden, gemeente en GVB over het Sociaal Plan voor het personeel. Zonder akkoord kan de reorganisatie niet beginnen.
Directeur Testa kreeg van de raadsleden ook een sneer. Zijn analyse van de toestand van het bedrijf werd niet serieus genomen: 'De kretologie is in orde. En nu de inhoud, meneer Testa.'
De vakbonden, die veel invloed onder het personeel hebben, hebben dezelfde kritiek: 'We hebben we van Testa geen concreet voorstel of vernieuwende gedachte vernomen.' Voorzitter G. Geldhof van de ondernemingsraad is daarover ook teleurgesteld. 'Als je vraagt: heeft Testa een eigen toekomstvisie? Dan moet ik zeggen: ik weet het niet. Dat is, vrees ik, een oordeel.'
Zo weet directeur Testa waar hij aan toe is: de situatie is explosief en de mitrailleurnesten liggen overal. Maar hij lijkt onverstoorbaar. Terwijl het niet onlogisch was geweest als Testa zich juist snel had willen profileren als een doortastend en daadkrachtig manager.
Immers, ondanks zwaar verzet van gemeenteraad, gemeentelijke topambtenaren, vakbonden en ondernemingsraad, haalden burgemeester en wethouders hem binnen. De oppositie beschouwt de in de vervoerswereld weinig geliefde Testa niet als de meeste geschikte redder van het GVB.
Testa haalt de schouders op. Het komt wel goed met zijn imago. Beeldvorming is misschien wel zijn sterkste punt. Als directeur van de NZH wist hij ook het beeld te scheppen dat hij een kei is en zijn streekvervoerbedrijf het grootste en beste van Nederland. Waarom zou dat bij het GVB niet lukken?
Bij het personeel van het succesvolle NZH kon Testa weinig kwaad doen. Voor de GVB-medewerkers is hij de man die de nieuwe bedrijfskleding heeft geregeld. De zo vurig gewenste uniformen waren weliswaar al besteld toen de nieuwe directeur aantrad, maar hij had het geluk ze te kunnen presenteren. Die slag is gewonnen.
Verder weet geen van de aangesproken bestuurders en conducteurs iets over Testa te zeggen. Ze kennen hem niet. Niemand noemt het kerstpakket dat het personeel voor het eerst sinds vele jaren kreeg. Dat was toch een aardige blijk van waardering voor de medewerkers. Want ondanks alle ellende blijft het openbaar vervoer in Amsterdam functioneren. Wonder boven wonder.
Evenmin komen ze in de wachthuisjes terug op de nieuwjaarsbijeenkomst, waarvan Testa een feest maakte alsof het GVB het boekjaar met grote winst had afgesloten. De directeur stond te rock'n rollen, liet Gordon zingen en beloofde dat het GVB vrolijker zou worden.
Meer lol en betere prestaties. Dat gaat meestal samen, meent Testa. Hij wil van het GVB een van de meest toonaangevende vervoersbedrijven in West-Europa maken. Hoe? 'Dat hoor je nog. Eerst moeten andere dingen worden geregeld. Maar ik zeg je: het goud ligt op straat. Openbaar vervoer heeft de wind mee. We werken niet in de Nederlandse scheepsbouw.'
Testa ziet zichzelf als een curator die de zaak op orde brengt. 'Het GVB is te vergelijken met een bedrijf in surseance van betaling. We gaan een doorstart maken. Zeg maar dat we met ingang van dit jaar een nieuw GVB maken.'
De gemeenteraadsleden slikken dit soort vrijpostigheden niet. 'Het GVB is niet onder curatele gesteld. Bedrijfsonderdelen kunnen niet worden afgestoten en de verliezen, ruim 300 miljoen gulden, blijven drukken op het bedrijf.' De GVB-directeur heeft ook geen extra bevoegdheden. Integendeel, het gemeentebestuur heeft een commissie ingesteld, die alle inkomsten en uitgaven maandelijks controleert.
Niettemin houdt Testa vol dat het oude GVB heeft afgedaan. 'Het bedrijf is volledig uitgewoond. Er is een gigantische achterstand wat betreft onderhoud en investeringen. Trams, bussen, metro's zien er smerig en haveloos uit. De houding van het personeel is vaak ver beneden peil. Er zijn honderden miljoenen nodig om het bedrijf vanaf de grond weer op te bouwen.'
De wederopbouw begint bij de leiding, zegt Testa. 'Voor bepaalde klussen heb je een team nodig. De top van het GVB is niet of verkeerd bezet. Er moeten nieuwe mensen komen. Daar gaat veel tijd in zitten. Omdat de hele organisatie op z'n gat ligt, komt de selectie op mij neer.'
Dat is meteen zijn antwoord op de vraag waar hij zich de laatste tijd mee bezig heeft gehouden. De GVB-directeur slaat zichzelf op de schouder dat hij per 1 januari een nieuwe financieel directeur heeft aangesteld. 'Doe jij me dat maar eens na, jochie. In zo'n korte tijd.'
Een half jaar is niks om het management op sterkte te brengen, doceert Testa. En het werk kan pas beginnen als het 'Mickey-Mouseteam' tot op de laatste plaats is bezet. Zonder elftal kan je niet voetballen.
Belangrijk is dat de ploeg het eens is over de omgangsvormen. 'Ik wil dat de dingen soepel gaan. Zonder zware procedures en reglementen. We spreken de tien boerenlullenregels van Andr축 Testa af, zoals: geen lange tenen en iemand die denkt dat-ie beter weet, mag het zeggen.'
Pas als vervolgens de strategie is bepaald, wil coach Testa het veld op. Hij kan niet zeggen hoelang het duurt voordat het managementteam gereed is voor de redding van het GVB. Dat doet er ook niet toe. Volgens hem is er geen andere manier om de organisatie op poten te krijgen.
'Het is crisis. Het vormen van het team heeft de hoogste prioriteit.' Hij zegt daarvoor al zijn tijd nodig te hebben. Daarom praat hij niet met de vakbonden. Daarom zit hij niet bij de onderhandelingen over het Sociaal Plan - 'bovendien heb ik daar geen verstand van'.
Testa vraagt tijd en ruimte. Hij wil geen gezeur aan z'n hoofd over wat hij toch doet. 'Als een dokter bij een ernstig zieke is, zegt-ie tegen de familie: ga maar even in de wachtkamer zitten. Aandeelhouders van een nieuw bedrijf verwachten ook niet meteen winst. Geef me evenveel tijd die de beste vakman van Nederland nodig zou hebben. Pas dan kan het normale bedrijf verrijzen dat we graag willen hebben.'
Wethouder Ter Horst is het met hem eens. Ze zegt vertrouwen in Testa te hebben, maar houdt hem strak aan de teugels. Hij krijgt tot de zomer de tijd om de boekhouding op orde te brengen. 'A hell of a job', zegt Testa onderkoeld en draait zorgvuldig een nieuw sjaggie.

Foto
	Andre Testa   FOTO MARCEL MOLLE-DE VOLKSKRANT

