	ABN Amro moet getuigen tegen vakbondsleider
	
Van onze verslaggever
AMSTERDAM
ABN Amro is betrokken geraakt bij het proces tegen de Indonesische vakbondsleider Pakpahan. De directeur van de vestiging in Jakarta moet optreden als getuige tegen de vakbondsman.

De FNV Dienstenbond, die zich inzet voor Pakpahan, vindt dat ABN Amro zich in deze zaak opstelt zoals Shell dat deed in de zaak Ken Saro-Wiwa. 'Ze zeggen alleen dat ze zich aan de regels ter plaatse willen houden; ze hebben daar geen eigen mening', klaagt bestuurder Dik Hamaker.
De Indonesische justitie wil informatie over de rekening die Pakpahans bond heeft bij de bank. Volgens Indonesische oppositiekringen wordt ABN Amro onder druk gezet om te komen met gegevens die tegen Pakpahan kunnen worden gebruikt. Pakpahan is aangeklaagd wegens 'subversieve activiteiten'. Hem wordt verweten achter de rellen te zitten die afgelopen zomer in Jakarta uitbraken naar aanleiding van de ontruiming van het hoofdkwartier de oppositie partij PDI.
Hamaker neemt voor zeker aan dat een bedrag van enkele duizenden guldens, dat afkomstig is van de FNV, daarin een belangrijke rol zal spelen. 'Wij weten dat dat bedrag is gebruikt voor scholingsactiviteiten en niet voor subversieve activiteiten. Maar wij denken dat de rechter niet zal vragen naar de besteding van dat geld. We hebben ABN Amro gevraagd om dat zelf naar voren te brengen, maar dat doen ze niet.'
Een woordvoerder van de bank wil nauwelijks op de zaak ingaan. 'Alleen in het algemeen wil ik zeggen: als iemand moet getuigen, dan zal dat ook gebeuren.' Of er juridische middelen worden ingezet om de getuigenis te voorkomen, wilde hij niet zeggen. 'We willen geen mededelingen doen over deze zaak. Op plaatsen waar wij te gast zijn, zijn we altijd erg terughoudend met communicatie via de pers.' Daarbij komt dat de zaak onder de rechter is én dat het gaat om informatie over een individuele cliënt, betoogt de bank.
De woordvoerder wist niet of en zo ja welke informatie moet worden gegeven. 'Er geldt wel een bankgeheim, maar er zijn ook wel weer uitzonderingen. Dan moeten er wel zwaarwegende argumenten zijn.'
Hamaker heeft echter geen enkele illusie. 'Pakpahan is al vrijwel niet meer achter de tralies vandaan te halen. Als je ziet dat ze zestig getuigen oproepen, weet je dat er altijd wel iemand is die zal zeggen dat dat geld voor subversieve doeleinden is gebruikt. Dan moet die bankier getuigen.'
De inhoud van die getuigenis zal volgens Hamaker niet veel voorstellen. 'Stel nou dat hij zou zeggen dat dat geld wel legaal is besteed; dan moet hij dat bewijzen en dat kan hij niet. Dat zou hij wel kunnen als de ABN Amro de verklaringen wilde aannemen van onze accountant in Indonesië, want die bewijzen wel degelijk dat alles legaal was. Maar dat wil de bank niet.'
De getuigende bankier zal ook geen steunverklaring afgeven voor een vrije vakbond, verwacht Hamaker. 'Dan zal de positie van ABN Amro in Indonesië wel erg moeilijk worden, dus dat zal niet gebeuren.'

