	Ook missie van Advocaat volbracht
	Van onze verslaggever
John Volkers
 EINDHOVEN
Bij de voetbalcoach Dick Advocaat past een lange lofrede: op 's mans karakter, eergevoel, werkdrift en successen. Maar als altijd ging het gisteren, na het veertiende eredivisiekampioenschap van 'zijn' PSV, weer over de cijfers achter de komma. De reputatie van Advocaat, de protg van de grote Michels, blijft gebaseerd op misvattingen.
In de eerste helft van het kampioensduel tegen Willem II werd de coach van PSV weggestuurd. Volgens vierde official Roelofsen en scheidsrechter Jol had Advocaat zich verbaal misdragen. Op de dag dat het grootste succes uit zijn trainersloopbaan zijn beslag kreeg moest de kleine Haagse baas als een kind achter het hek plaats nemen.
Een toptrainer zou dat niet zijn overkomen, werd geopperd in de overbevolkte catacomben van het Philips-stadion. 'Dan ben ik waarschijnlijk geen topcoach', sipte Advocaat. De toevoeging was gevat: 'Maar ik ben wel een trainer met een eredivisietitel achter zijn naam.'
Advocaat voelde zich mishandeld door zijn stadgenoot Jol. 'Ik zei: je bent zeker een vriendje van Blankenstein. Is dat zo erg? Maar dan nog. Zelfs als ik iets veel ergers had gezegd, had ik toch eerst een waarschuwing moeten krijgen. Ik moest nu meteen weg.' De aftocht had n voordeel. 'Dat verhaal van Arie Haan dat Jol en ik vrienden zouden zijn, is nu wel uit de wereld.'
Na afloop bleef Advocaat ('ik ben geen man om op tafel te staan') lang weg van het veld. Zijn spelers hadden al anderhalve ereronde achter de rug toen de trainer pas de spelonken van het Philips-stadion tevoorschijn kwam. Met de oogopslag van een debutant: 'Ik wist niet of ik na afloop wel het veld op mocht. Ik heb lang gewacht. Tot de jongens me het veld op trokken.'
Alle gedoe om Advocaats emotionele aftocht leidde de aandacht van de ware gebeurtenissen af. 'Het verhaal hoort natuurlijk over het kampioenschap van PSV te gaan', zo dicteerde de oud-bondscoach. Dan weer cynisch: 'Daarop heeft mijn wegsturen een positieve invloed gehad. In kort tijdsbestek werd het 2-1 en 3-1.'
Voor Advocaat was de hoogste eer in de eredivisie het vierde kampioenschap uit zijn trainersloopbaan. 'Met SVV ben ik kampioen van de eerste divisie geworden, met heel aanvallend voetbal en met het hoogste doelsaldo. Met de amateurs van DSVP ben ik twee keer kampioen geweest, ongeslagen. En bij PSV maken we al twee jaar achtereen de meeste doelpunten.'
'Met het Nederlands elftal speelde ik zelfs in de ogen van de pers te aanvallend voetbal, maar toch heb ik de reputatie een verdedigend ingestelde coach te zijn. Hoe ze daar bij komen, snap ik nog steeds niet. Het moet uit mijn Haarlem-tijd stammen. Toen heb ik een seizoen noodgedwongen verdedigend laten spelen, omdat ik geen materiaal had om aan te vallen. Met Kerst waren we al veilig. 'En trainer heeft daar toen iets over geroepen. En dat is altijd blijven hangen. Tja. En als ik er nu niet van verlost raak, dan gebeurt het nooit meer.'
Advocaat begint trekjes van een succescoach te krijgen die zijn opjectieven (eerste UEFA Cup-plaats, toen de beker, nu de titel) bij PSV op schema uitgevoerd wist te krijgen. Hij wenst die kwalificatie over zichzelf niet uit eigen mond te laten komen. De Mos werd er ooit om gehoond. 'Ik laat dat maar aan de kenners over. Van hen kijg ik wel de erkenning.'
De architect van het PSV-succes -bron Bill Maeyer- keek in al zijn vreugde toch kritisch tegen het afgelopen seizoen aan. 'De afgelopen twee seizoenen hebben we progressie gemaakt. We waren zelfs dicht tegen Ajax aangekropen en we hebben de vierde ronde van de UEFA Cup gehaald. Die lijn wilde ik doortrekken, maar we zijn ongeveer op hetzelfde niveau gebleven. Die sprong is voor volgend jaar. We hebben het redelijk gedaan, maar wel met vallen en opstaan.'
Er waren oorzaken voor de stagnatie die altijd nog goed genoeg bleek voor de eerste plaats op de ranglijst. 'Niemand praat erover maar we hebben het verlies van Ronaldo, de beste spits van de wereld, moeten opvangen. Wouters was weg, Eijkelkamp raakte geblesseerd. We hadden lang een probleem in de punt van de aanval.
'De komst van De Bilde heeft dat opgelost. Na zijn eerste wedstrijd, tegen NAC, heb ik gezegd dat we kampioen zouden worden. Ik kende hem. Zijn naam zat in de kaartenbak. We hadden immers een spitsenprobleem op te lossen. Maar zonder het incident was hij voor ons onhaalbaar geweest. Hij had het naar zijn zin bij Anderlecht.'
Wie op het succes van Advocaat wil afdingen, moet zeggen dat PSV zich nu in de Champions League moet bewijzen. Of dat zijn ploeg kampioen is geworden van een zwakke competitie. Fel: 'Ik kom veel bij buitenlandse wedstrijden. Ik vind de Nederlandse competitie niet slecht. Zeker niet.'

Foto
	Trainer Advocaat wordt door scheidsrechter Jol naar de tribune verwezen.

