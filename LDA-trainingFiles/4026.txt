	Eerherstel van het schenken
	AAN SINTERKLAAS is in de bundel Het geschenk, waarin auteurs uit vrijwel alle hoeken van de sociale wetenschappen hun licht laten schijnen over de verschillende betekenissen van 'geven', een apart hoofdstuk gewijd. De Utrechtse sociologe Mirjam van Leer plaatst daarin de lotgevallen van de goedheilig man in een historisch-sociologisch perspectief. Wat blijkt? Al zegt Van Leer het wat anders, de geschiedenis van Sinterklaas is eigenlijk de emancipatie van het geschenk.
In vroeger tijden was het geven sterk verweven met een dwingend bevel of een gecalculeerde ruil. Gaandeweg kreeg het 'belangeloze geschenk' scherpere contouren. Mensen gingen meer geven 'voor de aardigheid' en minder uit angst of in de verwachting er beter van te worden.
Deze emancipatie van het geven betekent overigens niet dat de disciplinerende werking ervan minder is geworden. Integendeel, juist doordat de genegenheid steeds meer een argument is dat voor zichzelf spreekt, is het moeilijker niet te voldoen aan de stilzwijgende verwachting van wederkerigheid.
Sinterklaas symboliseert daarmee het Nederlandse beschavingsproces in micro-formaat. Zonder enige officile dwang putten elk jaar miljoenen mensen zich uit om te midden van de dagelijkse beslommeringen elkaar aangenaam te verrassen. Bovendien - en dat is niet gering - leren zij hun kinderen te geloven in een goedgeefse halfgod om luttele jaren daarna te erkennen dat de man niet bestaat en dat mensen het gewoon zelf doen. Geen staat, geen kerk, geen vereniging die dit organiseert. Alleen de middenstand biedt uit eigen belang hulpvaardig zijn diensten aan. Onder zoveel aardigheid zou een mens haast bezwijken, ware het niet dat goedwillende humor of spot de last van de solidariteit verlicht.
Geven gaat vanzelf, leert Het geschenk. Wie lang over de wederkerigheid dubt, kan het geven vergeten. Zo is het, tenzij mensen de goede maat zijn kwijt geraakt en te veel of te weinig geven. Ook daarvan geeft de bundel enkele voorbeelden. Ze maken duidelijk hoe ingewikkeld het spel van geven en ontvangen is geworden, hoe geraffineerd of verfijnd, en hoe nauw het steekt, juist omdat de schijn van het gemak moet worden hoog gehouden.
In de laatste bijdrage, over 'gastvrijheid', voeren samenstelster Aafke Komter en Mirjam van Leer een Groningse boerin op die haar huis open had gesteld voor Bosnische vluchtelingen. Ze zei over deze daad van gastvrijheid: 'Zoiets doe je, of je doet het niet, maar je moet er niet te lang over spreken'. Zo is het. Geven komt uit het hart, en als je je gaat afvragen hoe dat komt, is de aardigheid eraf.
Voor de meeste auteurs is geven echter meer dan je hart laten spreken. Hoe belangeloos en spontaan het ook mag lijken, steeds veronderstelt het geven van de n - bewust of onbewust - een teruggave van de ander, op welke manier dan ook. Een mooi voorbeeld biedt de bijdrage van de Amsterdamse antropoloog Klaas van der Veen, die zich als jonge onderzoeker verbaasde over de bruidsschat die sommige Indiase vrouwen begeleidt bij hun huwelijk. Waarom deze gift boven op het geschenk dat de vrouw zelf reeds is?
Van der Veens verbazing was terecht, zoals blijkt uit de bijdrage van de Nijmeegse antropologe Willy Jansen over Algerijnse vrouwen die bij hun huwelijk geschenken krijgen, omdat zij zichzelf geven. Maar waarom ontbrak in India deze wederkerigheid die als regel aan 'het geven' is verbonden? Van der Veen vond het antwoord. De extra gift was van origine aan rijke families voorbehouden, die daarmee hun status of prestige bevestigden. Zij kregen dus wel degelijk iets terug, juist door 'belangeloos' te geven.
Dit 'prestigieuze' schenken komt ook ter sprake in de bijdrage van de historicus Peter Burgers over het oude Rome. Politici en krijgsheren wedijverden daar in vrijgevigheid, totdat deze concurrentiestrijd n overwinnaar had voortgebracht. Dat was de keizer, die zich het monopolie over 'het geven' toe-eigende en de wijze van beloning regelde.
Deze voorbeelden wekken wellicht de suggestie dat het 'belangeloos' geven is voorbehouden aan sociaal hogere lagen, die hun prestige ermee oppoetsen. Zo is het niet. Ook 'het volk' geeft aan zijn vorst of aan andere hooggeplaatsten, en al is het motief het winnen of behouden van een gunst, ook hier moet op z'n minst de schijn worden opgehouden dat louter omwille van het geven zelf wordt geschonken.
Van het geschenk 'van hoog naar laag' en 'van laag naar hoog', waarbij de wederkerigheid wordt verhuld, biedt de godsdienst een duidelijk voorbeeld. God schenkt om niet, terwijl zijn gelovigen niets anders rest dan deze 'genade' in ontvangst te nemen. Toch doen ze ook iets terug, uit dankbaarheid, maar ook in de hoop deze genade te behouden.
Dat gebeurde vaak door het offeren van dieren, maar dit ritueel is, zoals de Duitse godsdienstpedagoog Hans-Martin Gutmann in zijn bijdrage vaststelt, in de loop van de tijd meer symbolisch geworden en tegelijkertijd 'verinnerlijkt'. De dankbaarheid voor de goddelijke gave werd tot een persoonlijke overgave, die op zijn beurt als een persoonlijke overtuiging werd gevoeld.
Gutmann sluit met deze moderniseringsthese aan bij de civilisatietheorie van de socioloog Norbert Elias, die zelf weinig heeft geschreven over de plaats van godsdienst in zijn theorie, zodat Gutmann een aanvulling biedt. Het is overigens jammer dat hij geen gebruik maakt van wat de intellectuele pleitbezorger van Elias, de Amsterdamse socioloog Johan Goudsblom, te berde heeft gebracht over het ouderwetse offer.
Genspireerd door de Amerikaanse antropoloog Marvin Harris oppert Goudsblom de ontnuchterende mogelijkheid dat het offeren van n dier aan God in feite een verbod inhield om andere exemplaren van de soort voor menselijke consumptie te slachten. Het religieus offerritueel kwam dus niet voort uit dankbaarheid, maar uit sociale disciplinering, waartoe voedselschaarste dwong.
Hiermee is niet gezegd dat elk religieus offer tot voedselschaarste kan worden herleid. Wel treft het dat 'geven' meer in het algemeen disciplinerende of controlerende functies heeft, juist door het wederkerige karakter ervan. Op die manier lijkt 'geven' al gauw een soort hypocriete ruil, waarbij het eigenlijke motief, het eigen belang, wordt verhuld.
Dat is een misverstand, waarbij de bijdrage van twee economen, Arjo Klamer en Irene van Staveren, kan helpen. Zij maken - zij het in wat andere bewoordingen - een onderscheid tussen drie typen sociale controle . Het eerste type is gebaseerd op dwang en uit zich in een bevel. Het tweede type is gebaseerd op eigenbelang en uit zich in ruil. Het derde type is gebaseerd op gevoelens van solidariteit of identificatie en uit zich bijvoorbeeld in 'het geschenk'.
Over het laatste ontfermen Klamer en Van Staveren zich. 'Geven' lijkt weliswaar door zijn wederkerigheid op ruil, maar juist omdat het is gebaseerd op andere motieven en gevoelens, wordt deze gelijkenis bij het geven zelf gemeden en wordt de wederkerigheidsverwachting toegedekt.
Het onderscheid dat Klamer en Van Staveren benadrukken, heeft bij hen een polemische functie. Zij kanten zich tegen hun eigen vakgenoten, die door de aard van hun vakgebied, de markt, alle menselijke verhoudingen tot ruilverhoudingen zouden reduceren ten koste van de rol van het bevel aan de ene kant en die van de solidariteit aan de andere kant.
Hun kritiek richt zich vooral op het neoliberalisme, dat inderdaad het regime van de markt centraal stelt en een beperkt zicht heeft op het bevelsregime van de staat en het solidariteitsregime van de moraal. Vooral dit laatste krijgt de aandacht in hun bijdrage, die net als het boek in zijn geheel een soort eerherstel van 'het geven' biedt.
Paul Kapteyn
Aafke Komter (redactie): Het geschenk - Over de verschillende betekenissen van het geven.
Amsterdam University Press; 256 pagina's;  49,50.
ISBN 90 5356 199 4.

Foto
	FOTO MARCEL VAN DEN BERGH

