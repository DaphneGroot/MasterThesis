Dimitri Reinderman.
Dimitri Reinderman (Hoorn, 12 augustus 1972) is een Nederlandse schaker. In 1993 werd hij meester, in 1998 grootmeester. In 2013 werd hij Nederlands kampioen schaken.
Biografie.
Reinderman woont in Amsterdam en was jarenlang actief in De Digitale Metro, een virtuele wereld die ontstond bij De Digitale Stad. Hij viel enige tijd op door zijn kleurrijke kapsels en maakt ook schaakfoto's waarvan er ettelijke op Wikipedia te zien zijn.
Tot 2007 was Reinderman semi-prof. Nadat zijn baan bij internetprovider niet verlengd werd, maakte hij van de nood een deugd en werd fulltime prof.
Reinderman heeft een goede score tegen wereldkampioenen: 1.5 uit 3 tegen Vladimir Kramnik, 1 uit 2 tegen Veselin Topalov en 1.5 uit 2 tegen Rustam Kasimdzjanov.
