Roodborstlijster.
De roodborstlijster ("Turdus migratorius") is een vogel uit de familie Turdidae (lijsters).
In Amerika wordt hij met "robin" aangeduid, terwijl diezelfde naam in Engeland gebruikt wordt voor het roodborstje ("Erithacus rubecula"). Hoewel beide "robins" tot de Turdidae (Lijsters) behoren is de Amerikaan een echte lijster ("Turdus"), de Europese vogel niet.
Kenmerken.
Het verenkleed heeft een rode onderzijde, een donkerbruine rug en een nog donkerder kop, met als beste kenmerken de kleine witte vlekjes boven en onder het oog. De vogel gedraagt zich als een merel. Zijn roep luidt: 'tsip'; zijn alarmroep: 'tchoek-tchoek'. De lichaamslengte bedraagt 25 cm.
Leefwijze.
Deze vogels leven van wormen en andere ongewervelden, maar ook vruchten.
Voortplanting.
Het omvangrijk, komvormige nest van takjes, gras en modder, wordt door beide partners gebouwd op allerlei plaatsen en hoogten, van boomtoppen tot op de grond.
Elk jaar brengen ze 2 tot 3 broedsels groot, met 4 tot 5 (zelden 6) groenblauwe eieren zonder bevlekking.
Verspreiding.
Deze soort komt voor in de VS, waar hij de tegenhanger is van de Europese merel. Verder komt hij voor in Canada, Mexico en Guatemala.
Hij is een vogel van parken en tuinen bij menselijke nederzettingen. 's Winters is hij ook te vinden in moerasbossen. De vogel dwaalt een enkele keer weleens naar Europa af. Gezien zijn vertrouwdheid met menselijke aanwezigheid zijn is het voorkomen van dwaalgasten die per schip toekwamen niet uitgesloten.
