	Werk van W.O.J. Nieuwenkamp te zien in drie steden Eenheid van mens en natuur in schoonheid en perfectie
	
Van onze verslaggeefster
Truus Ruiter
ASSEN/ROTTERDAM/HOORN
Wanneer de jonge Amsterdamse kunstenaar Wijnand Otto Jan Nieuwenkamp in 1897 Justus van Maurik ontmoet, is zijn lot in feite al bezegeld. Enthousiast vertelt de schrijver (tevens sigarenhandelaar) over zijn reis naar Nederlands-Indi. De 22-jarige Nieuwenkamp, die tot dan slechts in West-Europa heeft gereisd, is direct verkocht. Hij vat een liefde op voor de Oost die een levenlang zal duren.
Van Maurik doet hem het aanbod zijn boek met reiservaringen Indrukken van een Totok (totok is een Europeaan in Indi) te illustreren - Nieuwenkamp heeft dan al een aardige reputatie opgebouwd als illustrator van tijdschriften en boeken. Nieuwenkamp stelt hem niet teleur en Van Maurik schenkt hem vijfhonderd gulden voor een studiereis naar Nederlands-Indi. Nieuwenkamp staat te popelen - 'indofiel' als hij is, nog voor hij het land met eigen ogen heeft aanschouwd.
Nieuwenkamps vader, koopman en reder te Amsterdam legt zich dan eindelijk neer bij de beroepskeuze van zijn zoon en verdubbelt de reisbeurs. Eind januari 1898 arriveert Nieuwenkamp in Batavia, hoofdstad van Nederlands-Indi, waar hij direct op onderzoek uit gaat in de Chinese en Hollandse wijken. Op korte trips bezoekt hij onder meer de magnifieke Boroboedoer Tempel, die zijn hele leven een bron van inspiratie zal zijn.
In Batavia, waar schrijver P.A.Daum hem een introductie bezorgt bij belangrijke figuren in de koloniale kringen, blijkt een grote honger naar kunst te bestaan. Nieuwenkamp krijgt uitnodigingen zijn etsen en tekeningen te exposeren en zelfs kunstonderwijs te geven, en een uitgever vraagt hem de uitgave Een gids voor Bandoeng, Garoet en Omstreken te illustreren. Voor het eerst beklimt hij een vulkaan, Goenoeng Goentoer.
Tijdens zijn eerste verblijf in Batavia ontmoet hij ook de befaamde etnograaf G.P. Souffaer, wiens boek over batik veel Europese art nouveau-kunstenaars (Lion Cachet, Thorn Prikker) tot batik-kunst zou inspireren. Souffaer was een grote promotor van de Indische kunst en cultuur en trad op als contactpersoon voor musea en instituten in Europa - een functie die ook Nieuwenkamp op zich neemt.
Nadat men eeuwenlang de kolonin slechts als leverancier van grondstoffen, edelmetalen en specerijen heeft gezien, ontstaat rond de eeuwwisseling voor het eerst belangstelling voor uitheemse culturen. Er komen volkenkundige collecties van de grond, de Wereldtentoonstelling in Parijs in 1900 toont kunst en voorwerpen uit de kolonin, en op kermissen vergaapt men zich massaal aan Afrikaanse krijgers, Eskimo-gezinnen en Indianen.
Souffaer, die in Nieuwenkamp een zielsgenoot herkent en direct vriendschap met de jonge kunstenaar sluit, brengt Nieuwenkamp op het idee Bali te bezoeken, 'het godeneiland', dat rond 1900 voor westerlingen nog terra incognita is. Bali wordt Nieuwenkamps 'beloofde land'.
Terug in Nederland werkt Nieuwenkamp op zijn woonboot (annex galerie) De Zwerver zijn talloze schetsen uit - zelden vervaardigt hij een defintieve versie op locatie. Aantekeningen en schetsjes blijven soms jaren in portefeuille voordat hij er mee aan de slag gaat. Naast zijn pentekeningen, maakt hij etsen en houtgravures. Nieuwenkamp toont zich een perfectionist die de techniek volledig naar zijn hand weet te zetten. Zijn houtgravures zijn genspireerd op het werk van de Japanse meesters. Het is technisch knap werk - de details zijn soms duizelingwekkend.
Drie tentoonstellingen zijn er nu te zien met werk van W.O.J. Nieuwenkamp, in het Drents Museum in Assen, in de Kunsthal in Rotterdam en in het Westfries Museum in Hoorn. Assen geeft het meest biografische overzicht, Rotterdam toont uitsluitend Indische tekeningen, prenten en schilderijen, en objecten uit zijn etnografische verzameling en in Hoorn hangen zijn (Noord)Hollandse stadsgezichten - jarenlang woont Nieuwenkamp in Edam.
Het is lastig het werk van Nieuwenkamp te vergelijken met dat van andere kunstenaars. Een enkel boekomslag, ex-libris of poster is art nouveau-achtig, vroege etsen passen in de negentiende-eeuwse Engelse traditie, maar zijn Indische tekeningen en grafisch werk zijn typisch Nieuwenkamp, dat wil zeggen eerder monumentaal en architecturaal dan schilderachtig. Zelfs zijn schilderijen, waarop hij zich op latere leeftijd ging toeleggen, zijn decoratief. Het kleurgebruik is niet altijd even subtiel, zijn groene schilderijen zijn wel erg groen.
De tentoonstelling in De Kunsthal getuigt van Nieuwenkamps grote liefde voor Bali, het eiland dat vier eeuwen na de officile 'ontdekking' pas echt op de kaart werd gezet door het pionierswerk van de taalkundige H.M. van der Tuuk en dat van W.O.J. Nieuwenkamp. Als Nieuwenkamp op 17 maart 1904 in Bali aankomt, slaat hij binnen n uur al aan het tekenen, verrukt als hij is van het landschap. Op Bali ontdekt hij een eenheid van mens en natuur in een schoonheid en perfectie die hij niet voor mogelijk heeft gehouden.
Letterlijk alles is voor hem interessant als onderwerp: niet alleen de bergen, vulkanen, tempels en dorpstaferelen, maar ook handvatten van krissen, sieraden, houtsnijwerk van deuren en motieven van batik en andere stoffen - Nieuwenkamp documenteert de Balinese cultuur grondig. Hij tekent de tempel Poera Jati op Zuid-Balie, die geen westerling heeft gezien (en kort daarna onder lava zou verdwijnen), een boom vol kleipotten met placenta's en ontmoet de laatste koppensnellers, de Meo's. De bevolking kijkt met vriendelijke verbazing naar die grote blonde man op zijn fiets, een voertuig dat ze niet kennen. Hij wordt vereeuwigd in een steenrelif: een man op een fiets met wielen als bloemen.
In 1906 reist Nieuwenkamp mee met een militaire missie onder leiding van generaal Von Heutsz. Hij is ooggetuige van een massale zelfmoord van honderden Balinezen die zich niet willen overgeven aan het Nederlandse leger, maar als hij, geschokt als hij is, een verontwaardigde reportage schrijft voor het Algemeen Dagblad, wordt hij in Nederland afgedaan als een 'overgevoelige kunstenaar'.
Nieuwenkamp maakt zich geregeld kwaad over het gebrek aan interesse in de Oost, voert polemieken in het Tijdschrift van het Koninklijk Nederlandsch Aardrijkskundig Genootschap en ziet tot zijn afschuw dat de 'ontdekking' van Bali zijn keerzijde krijgt. Toerisme heeft 'het eiland van de blote borsten' en het 'lelijke' cement gebracht. 'Bali is niet langer onbedorven, maar onteerd door talrijke nieuwe maaksels. Onze bruggen en gebouwen vloeken met de omgeving', schrijft Nieuwenkamp in 1922 in het voorwoord van een herdruk van zijn populaire boek Bali en Lombok.
Na een lange wereldreis emigreert Nieuwenkamp in 1920 met zijn vrouw naar Itali, waar hij zich uiteindelijk vestigt in de buurt van Florence. Het bisschoppelijke paleisje 'Riposo dei Vescovi' wordt zijn paradijs, waar hij eindelijk toekomt aan schilderen.
Met zijn grafiek is hij rigoureus gestopt - hij vernietigt zelfs zijn koperplaten - omdat hij vindt dat hij dit medium ten volle heeft gexploreerd. Naar zijn zeggen was zijn grafische werk slechts een manier om goed te leren tekenen, een voorbereiding op het schilderen. Maar misschien was Nieuwenkamp wel teveel tekenaar om een echt 'vrije' schilder te worden.
W.O.J. Nieuwenkamp (1874-1950). De Kunsthal, Rotterdam, t/m 1 maart; Drents Museum, Assen, t/m 1 maart; Westfries Museum, Hoorn, t/m 1 februari.
Er zijn twee publicaties: W.O.J. Nieuwenkamp, first artist in Bali, door B.W. Carpenter, Archipelago Press, Singapore (Uniepers Abcoude),  99,-; W.O.J. Nieuwenkamp 1874-1950, Gezien door tijdgenoten, door J.F.K. Kits Nieuwenkamp, uitgeverij Bekking, Amersfoort,  44,90.

Foto
	Wijnand Otto Jan Nieuwenkamp bekwaamt zich in de Balinese schilderkuns t. Bali, circa 1906. W. Nieuwenkamp: Souvenir-verkoopster. Bali, 1937.

