 HOLEC HOLLAND VERWERFT JAPANSE ORDER. 
 HENGELO, 8 nov (Reuter) - Holec Holland NV heeft meegedeeld dat zij van de Japanse Chiyoda Corp een opdracht heeft gekregen ter waarde van bijna negen miljoen gulden. 
 Holec Holland zal schakelinstallaties voor laag-en middenspanning, voorzien van automatiseringsfuncties, leveren voor een kunststoffenfabriek die volgend jaar in Saoedi-Arabie zal worden gebouwd. 
 De order biedt volgens Holec Holland, dat eerder meedeelde eind 1998 terug naar de Amsterdamse effectenbeurs te willen, de kans om zich te profileren op een snel ontwikkelende markt. 
 Holec had eerder al een eigen notering totdat het concern in 1990 werd overgenomen door de Begemann Groep. 
 Toen die onderneming met een uitverkoop van diverse dochters begon werd de hoogspanningsdivisie van Holec in 1994 verkocht aan de Oostenrijkse onderneming Elin. 
 De resterende activiteiten werden vervolgens gekocht door UBS Equity, onderdeel van Union Bank of Switzerland, die het bedrijf omvormde tot Holec Holland. De aandelen daarvan zijn nu voor 55,6 procent van UBS, participatiemaatschappij CINven heeft 40,9 procent in bezit en het management en personeel van Holec hebben belangen van respectievelijk 1,4 en 2,1 procent. 
 Holec-directeur Guido Declerq zei in oktober in een interview tegen Reuters dat alle of vrijwel alle aandelen naar de beurs zullen worden gebracht. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
