	Mensen op hun onvoordeligst
	 Er zijn plichten in een kinderleven die zo afschuwelijk zijn dat alleen een ongeluk uitkomst biedt. De 11-jarige Erwin kerft in Zomersonate, een nieuwe novelle van Chaja Polak (Vassallucci;  24,90), met een scheermes een snee in zijn vinger. Zo kan de jonge, talentvolle cellist die avond onmogelijk spelen.
Zoals meestal met pogingen het lot te ontlopen, maakt de verwonding het allemaal nog veel erger. Erwin wordt door zijn woedende moeder meegesleept naar het huisconcert bij zijn celloleraar. Daar moet hij, met om de vinger een wanstaltig verband, schaamtevol luisteren naar zijn medeleerlingen die er weinig van terechtbrengen. 'Deze meneer hier heeft zich in zijn vinger gesneden om de boel te verstjeren', had de moeder bij binnenkomst luid gemeld.
Bijna iedere volwassene had, of is, zo'n ouder die ooit z'n kind, met bot onbegrip voor kinderangst, voor schut heeft gezet. De ervaring leert kennelijk niet, op dit gebied. De moeder had niet opgelet: Erwin was niet bang voor het optreden, maar voor iemand uit het publiek, 'de nicht'. Deze vrouw, die bij de celloleraar inwoonde, had hij een keer hysterisch op de gang aangetroffen, nadat zij het toilet met haar bloed had ondergesmeerd. Ze is knettergek, een oorlogstrauma: vlak voor haar trouwdag werd haar verloofde door de Duitsers doodgeschoten.
De celloleraar Br en zijn vrouw, lieve oude mensen met begrip voor de jongen, leggen het hem uit: de nicht wil bewijzen dat ze wel degelijk een vrouw is. Erwin neemt zich voor haar gerust te stellen - zeggen dat ze er echt als een vrouw uitziet, maar hij durft niet.
Eigenlijk moet hij zichzelf geruststellen. Bij Erwin thuis gonst het van de halve waarheden, verdoezelde feiten en tegenstrijdige verlangens. En ze hebben allemaal te maken met dat ene, het onbekende gedoe tussen mannen en vrouwen waarvan de griezelige nicht een karikatuur is.
Erwin heeft een moeder, een stiefvader en een stiefbroer. Als ze ruziemaken, en dat doen zij bijna altijd, zit hij er stilletjes bij. Als moeder en vriend het al even luidruchtig bijleggen, kijkt hij door een kier. Maar van wie is hij, en wie is van hem?
Chaja Polak laat in zeventig pagina's, in een handvol sleutelscnes, zien hoe makkelijk het is de ziel van een jongetje in een gevoelige leeftijd te verwonden. Zij doet dat in een rustige, bijna laconieke stijl. Polak betrapt mensen op hun onvoordeligste momenten. De moeder heeft wel wat belangrijkers aan haar hoofd dan het kind, ook al beweert ze dat ze 'zijn alles' is en drukt ze smachtende kusjes op zijn hoofd. Het is volop jaren vijftig: ze heeft een nieuwe baan, ze ziet er patent uit. Er moet een man gestrikt en een groter huis betrokken. Voor schuldgevoel of gezanik over vroeger heeft ze geen tijd. Langs een subtiele omweg, door de ogen van het kind dat zijn moeder nooit zou afvallen, tekent Polak een scherp portret van deze vrouw.
Dat zijdelingse portret maakt deze novelle de moeite waard, al is het einde wat rafelig. Tijdens een strandvakantie raakt Erwin in de ban van de mooie Mary. Ook Erwin gaat meedoen in het vileine spel der seksen, maar voordat die gedachte zich heeft genesteld, zijn ze het beeld al uitgewandeld. Het gaat allemaal erg snel en schoksgewijs in Zomersonate. De leden van dit kreupele gezin zijn net zo irritant intrigerend als die in Polaks roman Tweede vader. Je zou willen dat ze wat langer bleven.
Aleid Truijens

