Top 2000 (Nederland).
De Top 2000 is een jaarlijks radioprogramma van het Nederlandse station NPO Radio 2. In het programma worden de 2000 populairst bevonden platen achter elkaar gedraaid, zoals die in de weken voorafgaand aan de uitzending door middel van een stemming door de luisteraars zijn bepaald.
De Top-2000 wordt sinds 1999 tijdens de laatste dagen van elk kalenderjaar uitgezonden. De eerste editie, die van 26 tot en met 31 december 1999 werd uitgezonden, werd een groot succes. Radio 2 besloot vervolgens het programma voortaan jaarlijks te herhalen. In de jaren na 1999 begon men gebruik te maken van een steeds uitgebreidere keuzelijst en kon er gestemd worden via internet, waarbij tevens van de keuzelijst kon worden afgeweken. De Top-2000 werd met afstand het best beluisterde radioprogramma van Nederland. De uitzending begint sinds 2015 om 9.00 uur op eerste kerstdag en gaat non-stop door tot middernacht in de oudejaarsnacht. In eerdere edities begon de uitzending om 12.00 uur, en nog eerder om 0:00 op tweede kerstdag. De uitzending wordt alleen onderbroken door reclame en de reguliere nieuwsberichten, alle andere radioprogramma's komen tijdens het uitzenden van de Top-2000 te vervallen.
In de tot nu toe 18 edities werd 14 maal het nummer "Bohemian Rhapsody" van Queen gekozen tot nummer 1 van de lijst. In 2005 stond "Avond" van Boudewijn de Groot bovenaan, en in de twaalfde editie, in 2010, stond de eerdere nummer 2 "Hotel California" van Eagles op nummer 1. Ook in 2014 stond dit nummer helemaal bovenaan. In 2015 werd "Imagine" van John Lennon de nieuwe nummer 1. Hierdoor had de Top 2000 voor het eerst twee keer achter elkaar een andere nummer 1.
Het programma wordt uitgezonden in het Media Park vanuit het Top 2000 Café, dat onder beheer staat van het Nederlands Instituut voor Beeld en Geluid.
1999-2004.
De Top 2000 was oorspronkelijk bedoeld als een eenmalig initiatief rond de millenniumwisseling. Het idee was om het jaar 1999 uit en 2000 in te luiden met de beste 2000 platen ooit gemaakt. Aan luisteraars werd gevraagd om een plaat met herinnering in te sturen via (brief-)post of internet. Vanaf januari van dat jaar mochten de luisteraars zodoende stemmen op hun eigen "plaat van de eeuw". In de loop van 1999 werden op die manier 2000 zogenaamde millenniumplaten verzameld. Begin november 1999 werden deze 2000 platen in alfabetische volgorde op internet en teletekst geplaatst. Er mocht ook gestemd worden voor de volgorde.
Voor de eerste editie uit 1999 stond de EO speciaal zendtijd af. Bijzonder was verder dat de Top 2000 ook 's nachts doorging, terwijl Radio 2 normaal gesproken 's nachts niet in de lucht was.
De eerste zes jaar werd de lijst gedomineerd door "Bohemian Rhapsody" van Queen. Stemmen kon alleen op nummers in een vooraf gegeven keuzelijst; waarbij het aantal nummers elk jaar licht groeide. In 1999 bestond de keuzelijst uit door de luisteraars aangedragen 'millenniumplaten', die vervolgens in een 'volgorde' gestemd konden worden. In 2000 werd er eenmalig gebruikgemaakt van een volledig vrije keuze.
2005.
De Top 2000 kreeg in 2005, na zes jaar, een nieuwe nummer 1: "Avond" van Boudewijn de Groot steeg toen, als gevolg van een promotieactie van Radio 2, van plaats 5 naar de eerste plaats. Ook de stemprocedure wijzigde: voorafgaand aan het stemmen konden mensen hun favorieten die nog niet in de keuzelijst stonden, opgeven voor een tiplijst, die later werd toegevoegd aan de stemlijst. Hierdoor kwamen enkele nieuwe, maar ook oude, platen hoog binnen in de lijst. Een andere opvallende nieuwkomer in de lijst was Nirvana met "Smells Like Teen Spirit", dat de lijst binnenkwam op nummer 105. Hoogste nieuwe binnenkomer was Katie Melua met "Nine Million Bicycles".
2006.
Tijdens de uitzendingen van 2006 wist de zender 6,2 miljoen luisteraars aan zich te binden.
De top 10 werd deze keer bepaald in een belspelachtig televisieprogramma, hetgeen bij veel Top 2000-fans in het verkeerde keelgat schoot. Uiteindelijk werd de grens van twee miljoen stemmen behaald. "Bohemian Rhapsody" van Queen, dat na het internetstemmen de nummer 1-positie weer bleek te hebben ingenomen, hield deze positie gedurende de finale vast.
2007.
Voor het eerst in het negenjarig bestaan van de Top 2000 werd besloten twee nummers te weigeren. Het ging om de christelijke band Hillsong United met "Tell the World" en het nummer t Het nog nooit zo donker west" gezongen door Ede Staal. Het nummer van Ede Staal stond al jarenlang op nummer 1 van de vergelijkbare lijst van Radio Noord, waar Radio 2-baas Kees Toering zijn carrière begon. De twee nummers dreigden de top 10 te bereiken door lobbyacties. Ard Mostert ontketende via mail en Hyves een grootschalige oproep om Hillsong United als extra stem te nemen. Het "Dagblad van het Noorden" riep zijn lezers op om op het nummer van Ede Staal te stemmen, waardoor er oneerlijke concurrentie zou ontstaan. Volgens Toering kregen de beide nummers het jaar ervoor respectievelijk nul en slechts 'een paar' stemmen.
Veel groepen waar al lang voor gepleit was door fans kwamen dit jaar ook binnen. Onder andere Radiohead, Joy Division, Pearl Jam, Visage en The Clash verschenen dit jaar in de lijst. Ook kwamen er in verhouding veel Nederlandstalige nummers binnen.
2008.
De tiende editie van de Radio 2 Top 2000 werd via radio, tv en internet door 10,6 miljoen mensen gevolgd. Vanwege het jubileum werd deze editie anders samengesteld dan de voorgaande. Er werd deze keer niet apart gestemd, maar alle stemmen van de afgelopen 9 jaar (7,1 miljoen in totaal) werden bij elkaar opgeteld. Het ging dus niet om de gemiddelde plaatsen op de lijsten van de betreffende jaren, maar om het totaal aantal stemmen.. Als zodanig waren verschillen met 2007 niet geheel representatief.
2009.
De uitzendtijd werd uitgebreid van 144 uur naar 156 uur: de uitzending van de Top-2000 begon vanaf nu op eerste kerstdag om 12 uur 's middags.
Dit jaar was de top 3 ongewijzigd en waren er 217 nieuwe binnenkomers, waarvan drie in de top 50: "Viva la vida" van Coldplay op 11, "Dochters" van Marco Borsato op 25 en "Make You Feel My Love" van Adele op 28.
Dit jaar kwamen er vanwege de dood van Ramses Shaffy, drie dagen voor het einde van het tellen van de stemmen, drie nummers van hem in de top 10 van de Top 2000. Van de eveneens dit jaar overleden Michael Jackson stonden er drie keer meer nummers in de lijst dan in 2008 (27 in 2009 tegen 9 in 2008).
2010.
Dit jaar was er een andere nummer 1: "Hotel California" van The Eagles. The Beatles hadden de meeste noteringen: 52, met als hoogste notering op 24 "Hey Jude". Michael Jackson viel, ruim een jaar na zijn overlijden, terug van 27 naar 14 nummers in de lijst.
2011.
Hoogste nieuwe binnenkomer was "Someone Like You" van Adele op 6: hiermee was zij tevens de hoogste nieuwe binnenkomer ooit. De aftrap van deze editie vond plaats vanuit het internationale ruimtestation ISS door astronaut André Kuipers, die nummer 2000, "Torn" van Natalie Imbruglia, aankondigde. De lijst van 2011 bereikte 11,2 miljoen mensen via radio, televisie en internet.
2012.
Cliff Richard was al jarenlang aan het verliezen: van de eerdere 18 solosingles in de Top 2000 verdwenen de laatste drie in 2012. Alleen "Living Doll", dat hij samen met The Young Ones zong, bleef over op 1574.
2013.
De Top 2000 trok in 2013 via radio, televisie en internet 10,8 miljoen mensen.
De grootste stijgers van dit jaar waren "Redemption Song" van Bob Marley en "Mag ik dan bij jou" van Claudia de Breij. De snelste dalers waren "Call Me Maybe" van Carly Rae Jepsen en "The Power of Love" van Céline Dion.
2014.
Een grote stijger was Claudia de Breij die met "Mag ik dan bij jou" van 472 naar 19 sprong. De grootste stijger is "Home Again" van Kensington, dat 1680 plekken stijgt naar nummer 180. De hoogste binnenkomer was "Home" van Dotan op plek 82. Ook de twee daaropvolgende hoge binnenkomers zijn van Nederlandse bodem: de Songfestivalinzending "Calm after the Storm" van The Common Linnets (145) en "Shoes of Lightning" van Racoon (184). "Angel of Death" van Slayer was na één jaar afwezigheid de hoogste niet-Nederlandse binnenkomer op plek 210. In de top tien stond Pink Floyd wederom met drie nummers genoteerd. "Piano Man" van Billy Joel kwam voor het eerst de top tien binnen, op plek 7. The Beatles kregen een flinke klap te verduren en verliezen in één keer 9 nummers ten opzichte van het jaar ervoor. De vaakst genoteerde artiesten in 2014 waren The Beatles (41), The Rolling Stones (30), Queen (26, waarvan één met David Bowie en één met George Michael), Michael Jackson (22), U2 (22, waarvan één met Mary J. Blige) en ABBA (21). Er is in 2014 een recordaantal stemmen uitgebracht van ruim 3,8 miljoen. Dat is 15 procent meer dan in 2013. Wel moet in ogenschouw genomen worden dat het hier gaat om het aantal stemmen, dus niet over het aantal stemmers. Per stemmer kunnen namelijk 20 stemmen uitgebracht worden.
2015.
De uitzending begon dit jaar drie uur eerder dan in de voorgaande jaren sinds 2009.
Voor het eerst stond "Imagine" van John Lennon op nummer 1. Naar alle waarschijnlijkheid hangt dit samen met de gebeurtenissen in Parijs eerder in november, waarbij de in Duitsland wonende pianist Davide Martello ter nagedachtenis op verschillende plaatsen in Parijs het nummer ten gehore bracht. Voor en tijdens de stemweek werd dit nummer daarnaast vaak genoemd om als geste op te stemmen (om een statement te maken).
Muse had de meeste nieuwe platen in deze editie en ging van 4 naar 9 noteringen. De anime-intro "Gotta catch 'em all" was ook een opmerkelijke nieuwkomer.
2016.
Op 2 december sloot de stemweek af met de bekendmaking van de top 3. Queen stond wederom op 1 met "Bohemian Rhapsody", gevolgd door de Eagles met "Hotel California", terwijl de derde plek was gereserveerd voor Led Zeppelin met "Stairway to Heaven". Een opvallende stijger was "Heroes" van de op 10 januari van dat jaar overleden David Bowie, dat van nummer 60 naar nummer 7 ging. "Purple Rain" van de eveneens in 2016 overleden Prince steeg van 62 naar 13.
Het Top 2000 Café kreeg bij deze editie meer bezoekers dan ooit. Het record van 25.000 bezoekers uit 2013 werd op de voorlaatste dag (30 december) al overtroffen.
Prijzen.
In 2003 won het programma de Marconi Award voor beste amusementsprogramma van het jaar. In 2007 won het programma het Gouden Radio-Oortje, als beste radio-evenement van het jaar. In 2015 won het programma de Gouden Roos, een belangrijke Europese prijs voor radio- en tv-programma's.
Spin-offs.
Er is een aantal boeken, cd's, televisieprogramma's en evenementen gebaseerd op de Top 2000. Zo wordt sinds 2000 er nagenoeg ieder jaar een cd-box uitgegeven met daarop een selectie uit de Top 2000. Tussen 2011 en 2014 werd er jaarlijks een Top 2000-magazine uitgebracht met daarin de complete lijst en feiten over de Top 2000.
Top 2000 à Go-Go.
De NPS begon in 2002 met de uitzendingen van het tv-programma Top 2000 à Go-Go, gepresenteerd door Matthijs van Nieuwkerk met Leo Blokhuis. Top 2000 à Go-Go belicht elke Top 2000-avond een deel van de lijst met clips, reportages en interviews, een quiz en een muziekles van "pop-professor" Blokhuis.
Concerten.
Sinds 2003 organiseren Radio 2 en de NPS (NTR) ook elk jaar een concert waar een aantal Nederlandse artiesten een eigen nummer en een nummer van een andere artiest uit de Top 2000 speelt. Het concert wordt vervolgens op tv uitgezonden. In 2008 was geen nieuw concert, maar werd een compilatie uitgezonden van de vorige edities. In 2013 werd Top 2000 in Concert eenmalig vervangen door de "Top 2000 Sing a Long" en in 2015 heet het programma "Helden van de Top 2000".
Daarnaast vindt sinds 2012 een theatertournee onder de naam Top 2000 Live plaats. Tijdens de show voeren gerenommeerde zangers, met ondersteuning van een blaasorkest, een selectie van de Top 2000 uit. Tevens worden er sinds 2012 "Top 2000-kerkdiensten" georganiseerd door zeven protestantse kerken om met de Top 2000-liedjes geloof en popmuziek dichter bij elkaar te brengen.
SubTop 2000 / Top 2000 Afkickdag.
In 2003 is begonnen met een zogenoemde SubTop 2000: platen die de Top 2000 nét niet gehaald hebben. Deze uitzending vindt plaats op 1 januari, in sommige jaren ook op 2 januari. Sinds 2012 heet het de Top 2000 Afkickdag. Op 1 januari 2017 is men hiervan afgestapt en is de reguliere programmering begonnen.
Top 2000 Quiz.
Jaarlijks wordt in november, voorafgaand aan de stemperiode voor de Top 2000 een Top 2000 Quiz uitgezonden, waarin zes BN'ers aan de hand van fragmenten en muzikale vragen worden getest op hun kennis van de Top 2000.
Top 2000-boeken.
De Top 2000 is in de loop der jaren ook inspiratie geweest voor een aantal verschillende boekwerken. Een over de lijst zoals die de eerste vijf jaar was, drie over de liedjes in de lijst en eentje vanuit wetenschappelijk oogpunt.
Digitaal kanaal.
De publieke omroep begon in 2005 een digitaal kanaal met alleen repertoire uit de Top 2000 Tussen Kerst en Oud en Nieuw wordt de Top 2000 naast de jaarlijkse uitzending op NPO Radio 2 ook non-stop live uitgezonden op NPO Cultura met beelden vanuit het Top 2000-café in het Nederlands Instituut voor Beeld en Geluid.
