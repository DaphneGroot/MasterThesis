	Drama's blijven nu achterwege in Harlingen
	Van onze verslaggever
Henk Strabbing

PINGJUM
Bij de vorige tochten, in 1985 en 1986, waren er hoogst dramatische taferelen. In Kimswerd stonden de EHBO'ers en plaatselijke controleurs bezwerend op het ijs. Schei er nou toch mee uit, smeekten ze, je kunt geen snars meer zien, en je krijgt geen been meer voor het ander. De stempelpost in Harlingen is al dicht, en hier hebben we tenminste snert en berenburg in het café aan de overkant.
Maar echt tegenhouden konden ze de laatste strompelaars nooit. Dat mocht reglementair alleen bij een gesloten, officiële controlepost. 'We lullen ze wel van het ijs', zeiden de controleurs in Kimswerd zelfbewust. Je had er talloze Rudy's-uit-Assen met dezelfde eerlijke tranen.
Toch ontstond er vaak ruzie. Er vielen soms klappen, maar de rijders dolven altijd het onderspit. Want kracht, dat hadden ze natuurlijk voor geen sikkepit meer. Je had er ook die smekend knielden op het ijs: laat me dan tenminste door tot Franeker, want daar is het feest, heb ik gehoord - de plotselinge faam van de Sterrekiekers zinderde langs de hele route. Ga je gang, werd dan soms gezegd, maar in Harlingen werden ze alsnog resoluut van het ijs geplukt.
In de weilanden buiten Pingjum kwam zaterdag, zoals altijd, 's morgens om negen uur de kopgroep langs. Het ging weer onvoorstelbaar hard. Per traditie was er ook het wachten op de eerste toerrijder, en het proberen uit te rekenen hoe diep die al in de regionen der wedstrijdrijders was doorgedrongen. In 1985 was dat kortebaancrack Piet de Boer die flierefluitend langskwam temidden van kreunende stumpers die wél nummers op hun benen hadden. Ditmaal was het Jan-Roelof Kruithof, verbeten jagend in een groepje jongens van wie hij de vader of zelfs grootvader kon zijn. Late heroïek - Jan-Roelof had minstens vijf Elfstedentochten gewonnen, als ze toen maar gehouden waren.
Om kwart over zes sluit ditmaal de post Harlingen. Daar moet je bij zijn, want drama's liggen er voor het opscheppen. Maar het is anders dan anders. Een kwartier voor de sluiting vraagt een toerrijder bij het stempelhok waar hij iets kan eten. Hij heeft zijn stempel, maar maakt geen aanstalten om in Leeuwarden te geraken. Hoezo? 'Ik was al op weg naar Franeker, maar ik ben gevallen, en als ik doorschaats raak ik echt geblesseerd, denk ik. Mijn vrouw is over een uur hier om me op te halen.'
Dat is toch niet de echte elfstedenmentaliteit? Hij zegt: 'Het seizoen is vast nog lang; ik wil nog meer schaatsen. Dat was in 1985 en 1986 anders. Toen was het afgelopen na de tocht.'
Zou het daarom zo rustig zijn gebleven in het anders zo hectische Harlingen? Om half zes hadden de Glasblazers bij de brug in het Franekereind nog een finale ingezet van heb ik jou daar. Er werd gezongen, gedeind en hartstochtelijk gejuicht voor elke durfal die in het duister de tocht naar Franeker, en misschien Dokkum of zelfs de Bonke nog waagde. Maar om kwart over zes is het hier over. Echt over. Geen gezeur, geen gezanik. Er zitten opvallend veel schaatsers in zaal Trebol aan de hutspot, die het stempeltje van Harlingen wél hebben gehaald en dat als hun dierbaarste trofee beschouwen. Meer zat er niet in, want de omstandigheden waren er niet naar. Er wordt heel veel met thuis gecommuniceerd via mobiele telefoons.
Het wordt snel kouder, en en het blijft waaien. Op het station van Harlingen speelt een hoempa-orkestje met de naam 'Rubber Band'. De Wadloper van de NS, met een dubbel aantal coupés, raakt propvol, want een aantal handige types is al in Franeker ingestapt om zo via een illegaal retourtje een zitplaats te bemachtigen. De conducteur adviseert: 'Doe die wc-deur maar open, daar kunnen er nog minstens vier staan. Nee, dan moet je natuurlijk níet gaan zitten, dombo'
De Wadloper vertrekt richting Franeker en Leeuwarden. Er blijven nog een paar schaatsers achter in de restauratie. Nogmaals Harlingen in wandelen, blijkt zinloos. Om zeven uur is het stempelhok al afgebroken, net als de eettentjes. Op een eenzaam spandoek staat: 'Hi Ha Hulzebos'.
Eén straat verder herinnert al niets meer aan de Elfstedentocht. Schuifelen door de rode schilfers van oudjaar. Op de brug in het Franekereind staat een aangeschoten jongeman in zijn eentje de mexican wave te doen. Hij foetert: 'Ben ik hier eindelijk, komt er niemand meer voorbij.'

