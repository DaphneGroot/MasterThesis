Zondagsletter.
De zondagsletter (Lat. "Littera Dominicalis") van een jaar is de letter van de eerste zondag van dat jaar als de dagen van de week cyclisch aangeduid worden met de letters A, B, C, D, E, F en G, beginnend met A voor 1 januari. De zondagsletter geeft aan welke kalender voor dat jaar gebruikt moet worden. Om ook met schrikkeljaren rekening te houden, worden de lettercombinaties AG, BA, CB, DC, ED, FE en GF toegekend aan schrikkeljaren. De eerste letter is de zondagsletter van de eerste zondag en de tweede de zondagsletter voor zondagen na de schrikkeldag.
Zo heeft het jaar 2007 de zondagsletter G, omdat 1 januari een maandag was en dus de letter A kreeg en bijgevolg de eerstvolgende zondag een G. Het jaar 2004 was een schrikkeljaar dat begon met een donderdag, zodat de eerste zondag een D kreeg. De zondagsletter voor 2004 is dus de combinatie DC.
Het gaat in wezen slechts om de vraag of het een gewoon jaar of een schrikkeljaar betreft en op wat voor dag 1 januari valt. Daarmee zijn 14 kalenders mogelijk, die alle in de praktijk voorkomen. De zondagsletter geeft voor een bepaald kalenderjaar in beknopte vorm aan welke van deze 14 kalenders van toepassing is. Dit kan men berekenen of opzoeken in een tabel.
Deze wijze van definiëren gaat terug op het gebruik van eeuwigdurende kalenders. Logischerwijs is er ook een direct verband tussen de aanvang van de weken volgens de iso-weeknummering en de zondagsletters. Daarnaast wordt de zondagsletter ook gebruikt bij de bepaling van de paasdatum, omdat paaszondag – de naam zegt het al – op een zondag valt.
