 NEDCON VERWERFT ORDER HEATHROW AIRPORT. 
 DOETINCHEM, 10 okt (Reuter) - Magazijninrichter Nedcon Groep NV heeft meegedeeld dat zij opdracht heeft gekregen om een stellingensysteem te leveren voor het World Cargo Centre van British Airways op Heathrow Airport bij Londen. 
 De bouw van dit vrachtcentrum vergt in totaal ruim 150 miljoen pond sterling. Het deel dat door Nedcon wordt geleverd heeft een waarde van ruim zes miljoen gulden. 
 "Met deze opdrachten is de waarde van de orderontvangsten eind september 1996 opgelopen tot ruim 100 miljoen gulden, waarbij het aandeel van de UK markt meer dan 10 procent bedraagt," aldus Nedcon. 
 Het voor British Airways te bouwen stellingensysteem wordt 12 meter hoog op een oppervlakte van 300 bij 50 meter. Volgens Nedcon is deze order een "uitstekend visitekaartje". 
 Dit jaar heeft het bedrijf meer Britse opdrachten binnengehaald, waaronder een doorrolsysteem voor pallets voor PepsiFoodCo, een uitbreiding van het bedrijf Dixons en een hoogbouwmagazijn voor RS-Components. 
 - redactie Amsterdam, 020 504 5000, fax 020 5040. 
 (c) Reuters Limited 1996. 
