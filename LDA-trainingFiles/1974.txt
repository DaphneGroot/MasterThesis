	Bij Prime slaapt 's nachts een medewerker naast de telefoon
	Van onze verslaggeefster
Ineke Jungschleger

DEN HAAG
Een gedreven Iraanse intellectueel, Ahmed Pouri, met een netwerk van contacten in alle asielzoekerscentra, een bestuur van drie kundige Nederlanders en een budget van krap drieduizend gulden per maand: dat is de vluchtelingenorganisatie Prime (Participating Refugees In Multicultural Europe).
Deze week zijn Pouri en zijn medewerkers veelvuldig in het nieuws omdat zij de Iraanse hongerstakers ondersteunen. Een jaar geleden trok de organisatie aandacht door goed onderbouwde cijfers over zelfmoorden in asielzoekerscentra naar buiten te brengen die veel hoger waren dan het officiÂ‰le cijfer van het ministerie van justitie.
Het kantoor van Prime, op een zolder aan de rand van de Haagse Schilderswijk, is altijd bereikbaar want 's nachts slaapt er een medewerker naast de telefoon. Die bereikbaarheid, in combinatie met het netwerk van contactpersonen in de asielzoekerscentra, is de kracht van de organisatie. Depressiviteit en paniek houden zich niet aan kantooruren, weet iedereen die met asielzoekers werkt.
'Wij zijn niet voor hongerstaken als middel, maar respecteren de mensen die het gebruiken', zegt G. Groenewegen, secretaris van het bestuur van Prime. Hij heeft 35 jaar als missionaris in Afrika gewerkt. 'Toen ik vier jaar geleden in Nederland terugkwam, was ik min of meer een allochtoon', zegt hij. Zijn kloosterorde stelde hem in de gelegenheid 'iets nuttigs' te gaan doen in de Schilderswijk met een pand dat daar plotseling beschikbaar kwam. Pouri, twaalf jaar geleden als erkende vluchteling op uitnodiging naar Nederland gekomen en al jaren actief in vluchtelingenorganisaties, kreeg van hem de zolder als kantoor.
Ongeveer twee jaar lang bedelde de oud-missionaris ook het geld voor de telefoonrekening bij elkaar. Toen dat opliep tot tweeduizend gulden per maand, werd het hem te gortig en is hij gaan aandringen op het vormen van een stichting met een echt bestuur. Dat is er nu, sinds begin april. De penningmeester, bestuurskundige R. te Velde, knoopt van doorgaans kleine giften de eindjes aan elkaar. Krap drieduizend gulden per maand.
'Ik heb acceptgiro's laten drukken. Een flink deel daarvan komt terug uit asielzoekerscentra, meestal met een tientje. Dat ontroert me, ik weet van hoe weinig asielzoekers moeten rondkomen. Gelukkig vinden we ook af en toe een sponsor die met een gift van een paar duizend gulden het faillissement van de stichting voorkomt.'
'Het is misschien te lullig om te vermelden', zegt Te Velde, 'maar bij allerlei instanties, ook de asielzoekerscentra, komt Ahmed met zijn buitenlands accent vaak niet de telefoniste voorbij. Dan bel ik, met mijn licht bekakte stem.'
Als bestuurskundige, afgestudeerd op internationale betrekkingen, kwam Te Velde via kennissen in contact met asielzoekers die geen touw konden vastknopen aan de brieven vol juridische termen die ze ontvingen. 'Nou weet ik wel dat daar de vereniging VluchtelingenWerk voor is, maar die hebben vaak ook maar een of twee vertegenwoordigers in zo'n centrum.'
De voorzitter van het Prime-bestuur, advocaat J. van Zundert, kreeg grote bekendheid onder Iraanse vluchtelingen toen hij in januari enkele zaken won op grond van een rapport van M. Copithorne, rapporteur over Iran voor de Mensenrechtencommissie van de Verenigde Naties. Dat rapport weerlegde het ambtsbericht over Iran waarop het uitzettingsbeleid gebaseerd is.
Van Zundert benadrukt dat Prime niet alleen de belangen van Iraanse asielzoekers behartigt, maar openstaat voor asielzoekers van alle nationaliteiten. 'De wens van het bestuur is dat Prime zich meer verbindt met andere vluchtelingenorganisaties.'
Het regelen van die verbreding laat Pouri over aan zijn medewerker A. Verzijl - bijna dagelijks op kantoor en verantwoordelijk voor het verzenden van persberichten in goed Nederlands - en aan het bestuur.
Hij ziet in dat het onderhouden van persoonlijke contacten in de asielzoekerscentra zijn sterke kant is. Onvermoeibaar reist hij het land rond. Eens in de twee maanden is er een vergadering van dertig tot veertig vaste rapporteurs uit de centra op het kantoor in Den Haag.
'Vader Groenewegen', zoals Pouri hem noemt, heeft er lang op aangedrongen dat Ahmed zijn in Iran afgebroken studie wiskunde en informatica weer oppakt, maar dat komt er niet van.
Groenewegen: 'Ahmed is een wild paard, bezeten van dit werk. De sociale dienst accepteert het als werk, want hij leeft van een uitkering. Ik ben vaak bang dat hij zich over de kop werkt, maar de laatste tijd heeft hij toch bewezen dat hij kan delegeren.'

