Zeeschorpioenen.
Zeeschorpioenen (Eurypterida) zijn een groep uitgestorven geleedpotigen, behorend tot de Chelicerata, die leefden van 500 tot 245 miljoen jaar geleden.
Bouw.
Eurypterida hadden een lichaamsbouw die het midden hield tussen hedendaagse schorpioenen en kreeften, met zes looppoten, twee flinke scharen en twee zwempoten. Aan de staart zat een extra aanhangsel, het zogenaamde telson. Dit had soms de vorm van een angel (waarschijnlijk zonder gif) soms van een platte vin. Eurypterida met een plat telson zwommen waarschijnlijk op de manier van walvissen en dolfijnen.
Sommige Eurypterida waren grote roofdieren; enkele soorten werden tot 3 meter lang. De meeste soorten waren echter klein, zo'n 20 centimeter.
Levenswijze.
Ze voedden zich waarschijnlijk door met hun scharen prooien te vangen en te verscheuren. Een studie uit 2010 naar "Acutiramus" wijst echter uit dat de scharen hiervoor mogelijk te zwak waren.
Mogelijk kwamen ze net als degenkrabben bij volle maan aan land om zich voort te planten. De larven leefden in een gevaarlijke wereld: ze moesten oppassen voor volwassen Eurypterida, belemnieten en later ook kaakvissen.
