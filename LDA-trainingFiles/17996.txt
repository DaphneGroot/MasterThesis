 BOUWFONDS NED. GEMEENTEN WINST '96 STIJGT 10 PCT. 
 HOEVELAKEN, 13 jan (Reuter) - NV Bouwfonds Nederlandse Gemeenten heeft meegedeeld dat haar winst in 1996 met ongeveer 10 procent is gestegen. 
 "Het netto resultaat, exclusief buitengewone baten en lasten, zal naar verwachting uitkomen op circa 120 miljoen gulden, waarmee de 10-procent groeidoelstelling voor 1996 zal worden gerealiseerd," aldus het fonds in een persbericht. 
 Voor 1997 verwacht Bouwfonds opnieuw een winstgroei van 10 procent te kunnen realiseren. 
 In het afgelopen jaar werd voor circa 4,4 miljard gulden aan hypotheken verstrekt. 
 De woningproductie steeg tot 4300 woningen en er werd 120.000 vierkante meter commercieel onroerend goed in aanbouw genomen tegen 25.000 vierkante meter in 1995. 
 Bouwfonds verstrekte in 1996 verder ruim 600 miljoen gulden aan projectfinancieringen. 
 Het balanstotaal zal vermoedelijk uitkomen op ruim 23 miljard gulden en de BIS-ratio op 10,2 procent. 
 De aandelen Bouwfonds zijn nu nog in handen van de Nederlandse Gemeenten maar deze kunnen tot medio volgende maand laten weten of zij hun belang willen afstoten dan wel aandelen willen bijkopen. 
 Bouwfonds verwacht, op basis van de nu bekende gegevens, dat het aanbod van aandelen relatief gering zal zijn. 
 - redactie Amsterdam, tel 020 504 5000, fax 020 504 5040. 
 (c) Reuters Limited 1997. 
