	Minister Pronk gelooft berichten over Rwandese deelname aan slachtingen in buurland; Europa wil Congo pas hulp geven als moorden ophoudt
	Van onze verslaggever
Fred de Vries
 AMSTERDAM
Het Rwandese leger is volgens de EU-ministers direct betrokken bij de voortdurende moordpartijen in Oost-Congo. 'Daar zijn nu voldoende geloofwaardige aanwijzingen voor', zei een voorzichtig formulerende Pronk, die altijd heeft volgehouden dat hij pas in Rwandese inmenging gelooft als daar keiharde bewijzen voor zijn. 'Ik heb ze niet gezien. Maar mijn collega's noemen de Rwandese bataljons met name die gesignaleerd zijn.'
De ministers houden Kabila echter in de eerste plaats verantwoordelijk voor de slachtingen. Pronk: 'Hij heeft de macht zozeer formeel naar zichzelf toegetrokken dat hij daarmee de verantwoordelijkheid op zich heeft genomen.'
Pronk sprak de zelfbenoemde Congolese president twee keer. 'Ik heb nooit gezegd dat ik vertrouwen in hem heb. Het is geen democraat van nature. Het is iemand van vroeger. Hij is slim. Hij leert snel bij. Het is een survivor. Hij heeft een zeker charisma, waardoor de jonge generatie in hem gelooft. Dat is zijn kracht. Het is iemand die je het voordeel van de twijfel moet geven. Zeker na het Mobutu-tijdperk.'
De belangrijke vraag is nu of Rwanda's sterke man, vice-president Paul Kagame, iedereen zomaar wat op de mouw heeft gespeld. Hij geldt als een van de Afrikaanse leiders die groot vertrouwen geniet van Pronk. Samen met de Ugandese president Museveni, de Ethiopir Zenawi en de Eritrer Aferworki behoort hij tot de 'nieuwe generatie Afrikaanse leiders', die niet langs etnische lijnen zouden handelen, die hard zijn, maar die wel een voor het Westen acceptabele vorm van democratie voorstaan. Kagame heeft de Rwandese inmenging in Congo altijd stellig ontkend.
'Ik vond dat de groep rond Kagame oprecht geprobeerd heeft om iets nieuws te starten', zegt Pronk. 'Ik heb hem nooit betrapt op een leugen. Hij heeft altijd zijn beloften gehouden. Bovendien zijn de vluchtelingen die eind vorig jaar uit Congo naar Rwanda zijn teruggekeerd daar met open armen ontvangen. Dat was bewust regeringsbeleid.'
Maar na die terugkeer van bijna een miljoen vluchtelingen is er volgens Pronk iets veranderd in Rwanda. 'We wisten dat er hardliners waren in het leger en daarbuiten. En we wisten dat die hun positie het afgelopen half jaar hebben versterkt. We wisten ook dat er in Rwanda bij Ruhengeri dingen gebeurd zijn die het daglicht helemaal niet konden verdragen en dat er op grote schaal is gemoord, soms met honderd mensen tegelijk. Ik heb alleen nooit het idee gehad dat dat bewust beleid was van Kagame.'
Kagame is behalve vice-president ook minister van Defensie. Het Rwandese leger zit bijzonder hecht in elkaar. Als er met hele bataljons maandenlang over de grens wordt gemoord, is het dan niet vreemd dat Kagame daar geen kennis van heeft? 'Kagame draagt verantwoordelijkheid, net als Kabila', erkent Pronk. 'Ik hoop alleen dat mijn veronderstelling juist is dat anderen meer verantwoordelijk zijn dan hij. Maar ook dat is onrustbarend. Het betekent dat er mechanismen zijn die niemand meer in de hand heeft. Ik maak me zorgen over Rwanda die bijna aan wanhoop grenzen. Want als het zo doorgaat als het nu is, dan is het een wederzijdse zelfvernietiging als in Burundi.'
Kagame, hoopte Pronk, stond een einde aan de straffeloosheid voor door het bevorderen van rechtspraak en verzoening. 'Het tegenovergestelde doet zich nu voor. Iedere stap lokt wraak uit. Die is massaal, door het hele land heen.'
Als begin van een oplossing ziet Pronk 'harde politieke gesprekken' met Kabila en Kagame op topniveau. 'Daar dring ik al weken op aan. Ik ben ervan overtuigd dat Kagame en Kabila wel willen luisteren. Maar de EU moet met kracht, op hoog niveau en eensgezind interveniren. Het continu afscheiden van verklaringen is een diarree. Dat is het enige wat er tegenwoordig nog uitkomt. Die demarches worden niet eens meer gelezen.'
Een bezoek door een trojka van EU-ministers van Buitenlandse Zaken aan Kabila en Kagame wordt door de Fransen al wekenlang tegengehouden. Politieke waarnemers menen dat de Fransen met alle liefde de boel in Congo en Rwanda in het honderd zien lopen. Op die manier zouden de oude machthebbers, die de Fransen tot op het laatst zijn blijven steunen, weer aan invloed winnen.
Pronk drukt zich diplomatiek uit. 'De Franse onwil kan iets te maken hebben met wrok over het verlies aan invloed. Mijn stelling is dat zij die aan de ene kant roepen dat het schandelijk is dat er op grote schaal mensenrechten worden geschonden, hypocriet zijn wanneer ze geen gebruik maken van de politieke middelen om daar invloed op uit te oefenen. Dan word je medeverantwoordelijk voor de continuering van het geheel.'
Nederland heeft 100 miljoen dollar ontwikkelingshulp aan Rwanda toegezegd, verspreid over een aantal jaren. Dat geld loopt vooralsnog geen gevaar, zegt Pronk, ook al maakt het Rwandese leger zich schuldig aan slachtpartijen in Congo en wordt er in Rwanda zelf door het leger gemoord. 'Dat is geen macro-hulp. Het gaat om herhuisvesting van vluchtelingen, humanitaire hulp, rechtspraak. Dat zijn dingen om de situatie gezond te maken.'
Voor Congo gelden blijkbaar andere criteria. 'Daarmee zijn nog geen afspraken over hulp gemaakt. Gedane toezeggingen terugdraaien is iets anders dan nieuwe toezeggingen ophangen aan bepaalde voorwaarden', voert Pronk aan.
Maar het is niet Kabila's fout dat de EU niet in staat is een zware politieke missie te sturen. 'Dat is inderdaad een schande', beaamt de minister. 'En dat is een van vervelende bijkomstigheden dat de hele EU zich concentreert op institutionele veranderingen binnen Europa, waardoor aan buitenlandbeleid weinig meer wordt gedaan.'

Foto
	Minister Jan Pronk FOTO DANIEL KONING - DE VOLKSKRANT

