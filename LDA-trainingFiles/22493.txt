Uithuizermeeden.
Uithuizermeeden (Gronings: "Meij" of "Mij") is een dorp in de gemeente Eemsmond, in het noorden van de Nederlandse provincie Groningen. Uithuizermeeden (in de 19e eeuw "Uithuistermeeden") is tevens de naam van de voormalige gemeente, die in 1979 is opgegaan in de inmiddels ook voormalige gemeente Hefshuizen. Het dorp ligt aan het einde van de Meedstermaar.
Geschiedenis.
Tot 1200 bestond Uithuizermeeden uit enkele wierden (terpen), ter hoogte van waar nu de Hervormde Kerk staat. Rond 1200 werd een dijk aangelegd (ter hoogte van de Oudedijksterweg, Kerkstraat en Havenweg). Daarmee was Uithuizermeeden het uiterste noordoostpunt van het eiland "Het Hoogeland", met in het noorden de Waddenzee en in het oosten de monding van Fivel. In de Fivelmonding zat een geul die Tjariet genoemd werd. In de 17e eeuw werden er op het strand touwen gedraaid (deze touwenbaan werd na inpoldering van ca. 1650 "Lijnbaan" genoemd). Dat doet vermoeden dat er in Uithuizermeeden veel zeilactiviteit was, mogelijk voor de visserij en handel. De plaats werd meermalen zwaar getroffen door overstromingen: Bij de Sint-Maartensvloed van 1686 en de Kerstvloed van 1717 vielen respectievelijk 313 en 208 slachtoffers; bij beide het hoogste aantal doden van de provincie.
De naam Uithuizermeeden betekent: de "gras- of hooilanden" (de meeden van Uithuizen; zie made). Dat dit een van oorsprong nat gebied moet zijn geweest, alleen geschikt voor grasland, wordt duidelijk aan namen als "Schapeweg" en "Hooilandseweg". Deze laatste loopt van het dorp het oorspronkelijke natte gebied in naar het oosten, tot aan de Groote Tjariet. Aan deze weg liggen Roodeschool en helemaal in het oosten Oosteinde.
Uithuizermeeden heeft verschillende borgen gehad, waarvan de Rensumaborg als enige is overgebleven. Deze dateert uit het eind van de 15e eeuw en is in 1710 grondig verbouwd.
Eemshaven.
De Eemshaven werd omstreeks 1970 aangelegd. De plannen werden ontwikkeld door de waterstaatskundigen ir. J. van Veen en ir. N. Nanninga. Het ontwerp is van de in 1959 overleden waterstaatkundig ingenieur Johan van Veen. Elf jaar na zijn overlijden konden de plannen gerealiseerd worden. Naar hem werd het centrale plein in Uithuizermeeden — het "Johan van Veenplein" — genoemd. Van Veen ontwierp de haven dusdanig dat schepen met een grote diepgang toegang kregen tot de haven.
Begraafplaats.
Op de Algemene Begraafplaats van Uithuizermeeden bevinden zich vijf oorlogsgraven uit de Tweede Wereldoorlog.
Voormalige gemeente.
De gemeente Uithuizermeeden (vroeger: Uithuistermeeden) bestond tot 1979 uit de dorpen, gehuchten en buurtschappen: Hefswal, Koningsoord, Oldenzijl, Oosteinde, Oosternieland, Oudeschip, Paapstil, Roodeschool en Valom (gedeeltelijk). Ook de Eemshaven lag grotendeels in de gemeente Uithuizermeeden.
Het voormalige gemeentehuis van Uithuizermeeden werd ontworpen door de Groninger architect A.L. van Wissen (1878-1955). In het pand bevinden zich enkele bijzondere glas-in-loodramen, waaronder een drietal van Charles Eyck (1897-1983) dat in 1949 door de provincie Limburg aan de gemeente werd geschonken als dank voor het opvangen van vluchtelingen tijdens de Tweede Wereldoorlog.
