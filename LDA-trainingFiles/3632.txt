	Vrouwen vonden taal uit om te kunnen roddelen
	'ALS JE gevlooid wordt door een aap, onderga je oeremoties', zo begint de Engelse hoogleraar psychologie Robin Dunbar zijn boek Vlooien, roddelen en de ontwikkeling van taal. 'Eerst de huivering van onzekerheid in een nog niet eerder meegemaakte situatie, dan de geleidelijke overgave aan de vingers van een ander die deskundig over je blote huid glijden, het zachte knijpen en plukken en knabbelen aan je vlees.'
Dunbar bracht in Ethiopi vele uren door met bavianen om hun sociale gedrag te bestuderen. Dit veldwerk vulde hij aan met zijn observaties van kletsende Engelse studenten en met een boekenkast vol studies over de meest uiteenlopende onderwerpen, van de invloed van stress op vruchtbaarheid tot de verhouding tussen lichaamslengte en verkiezingssucces bij Amerikaanse presidentskandidaten. Allemaal om een oeroud raadsel op te lossen: hoe en waarom is taal ontstaan?
Alle antwoorden op die vraag berusten op speculatie: fossiele resten van onze voorouders kunnen ons wijzer maken over de ontwikkeling van neocortex en strottenhoofd, maar niet over het hoe en waarom van de oertaal. Toch doet Dunbar opnieuw een gooi naar het antwoord: in den beginne was taal identiek met roddel. Kletspraatjes over het weer en kwaadspreken over de buren zijn dus geen misbruik van een instrument dat voor verhevener doeleinden geschapen is, maar het oorspronkelijke doel van de taal zelf.
Volgens een oudere theorie ontstond taal om gecordineerd jagen mogelijk te maken: mannen hadden betere kansen om te overleven en zich voort te planten als ze elkaar nauwkeurige informatie konden toeschreeuwen over de plaats waar de kudde buffels zich bevond. Nee, zegt Dunbar, het was anders: taal is juist door vrouwen uitgevonden, die al roddelend - of, positiever gezegd, 'netwerkend' - de groep hechter maakten.
Op het eerste gehoor klinkt de ene verklaring even karikaturaal als de andere, maar Dunbar draagt in ieder hoofdstuk nieuw bewijsmateriaal aan voor de roddelhypothese. Zijn vertrekpunt zijn de voorouders van homo sapiens, die net als de bavianen en chimpansees van tegenwoordig hun relaties op peil hielden door elkaar te vlooien. Waarom zijn we daar dan mee opgehouden? Niet omdat er, door het verlies van onze wilde haren, minder te vlooien valt. Het probleem was, aldus Dunbar, dat je maar n ander groepslid tegelijk kunt vlooien. Dat beperkt het aantal relaties dat je kunt onderhouden, en daardoor ook de grootte van de gehele groep. In groepen van meer dan vijftig individuen - de normale omvang van een groep bavianen en chimpansees - zou vlooien domweg te veel tijd en energie kosten.
Vlooien voldeed niet meer toen de voorouders van de mens in Afrika de bomen verlieten en de savanne betraden. Ze vormden daarbij grotere groepen, die beter aanvallen van roofdieren het hoofd konden bieden en voedselbronnen konden verdedigen. Ook werden hun hersenen groter.
Bij deze complexe reeks veranderingen hoort ook de ontwikkeling van de taal: praten kun je - anders dan vlooien - met meer groepsgenoten tegelijk. Om precies te zijn met drie anderen: volgens Dunbar is informeel converseren niet mogelijk in groepen groter dan vier. Dat correspondeert mooi (bijna te mooi om waar te zijn) met de ideale groepsomvang voor mensen, die Dunbar op honderdvijftig personen stelt, dus drie maal zo veel als bij apen. Dunbar ontdekte dat getal overal: bij clans, dorpen van primitieve boeren en compagnies soldaten. Ook de gemiddelde kring van vrienden en kennissen zou honderdvijftig personen tellen: zelfs als we in een wereldstad wonen is ons sociale netwerk niet groter dan dat van jagers en verzamelaars.
Dunbar beperkt zich niet tot het verre verleden van de taal, maar kijkt ook naar het gebruik dat er nu van wordt gemaakt. Hij liet zijn studenten bijvoorbeeld turven over welke onderwerpen mannen en vrouwen praten. Beiden bleken even graag te roddelen, maar in gemengde groepen hadden mannen het meer over hun werk. Dat doen ze, aldus Dunbar, om reclame te maken voor hun kwaliteiten als partner. Om vergelijkbare redenen besteden jonge vrouwen tweederde van de tijd waarin ze over sociale onderwerpen praten, aan praten over anderen; mannen spraken voor eenderde over anderen en voor tweederde over zichzelf. De vrouwen zetten een netwerk op, zij zijn gericht op samenwerking; de mannen op concurrentie.
Dunbars combinatie van evolutietheorie en gedragsobservatie nodigt uit tot een vergelijking met de boeken van de Nederlandse apenkenner Frans de Waal, die eveneens een evolutionaire oorsprong zoekt voor complexe menselijke gedragingen. De Waals beschrijvingen van menselijke en dierlijke individuen - bijvoorbeeld in zijn laatste boek, Van nature goed, over de biologie van de moraal - zijn gedetailleerder en hij scheidt feiten scherper van speculaties dan Dunbar. Uit zijn fijnzinnige portretten van apengemeenschappen blijkt bovendien dat Dunbar te veel belang hecht aan vlooien: apen onderhouden hun bondgenootschappen ook op allerlei andere manieren, bijvoorbeeld door voedsel te delen en seksuele gunsten te verlenen.
Als theoreticus overtuigt Dunbar niet volledig: de vlooi- en roddeltheorie is niet het laatste woord over de oorsprong van de taal. Veel van de onderzoeken die hij als argument aanhaalt, klinken op het eerste gehoor zo fantastisch dat ze eerder uitnodigen tot twijfel. Zijn succesvolle mensen werkelijk langer dan minder succesvolle, en is dat echt nagegaan door de gemiddelde lichaamslengten van verpleegkundigen en hoofdverpleegkundigen te vergelijken? Worden talen met klinkers die sterk van elkaar verschillen, echt luider gesproken, en door sprekers die meer afstand tot elkaar houden?
Aan de andere kant maken dergelijke sterke verhalen ook veel van de charme uit van Dunbars boek. Een voortreffelijk popularisator is hij namelijk wel: iedere stap in zijn redenering is helder en wordt gellustreerd met voorbeelden, anekdotes en onderzoekjes. Zo leren we dat spermabanken die veel zaad van studenten betrekken, het merken als de tentamens naderen, omdat dan het gehalte aan zaadcellen daalt. En dat leeuwen in de dierentuin voortdurend heen en weer lopen voor de tralies, omdat die beweging natuurlijke tranquilizers losmaakt in het lichaam. Net als joggen en vlooien. Dat is aardig om aan anderen te vertellen tijdens een verbale vlooisessie, of, zoals dat bij mensen heet, een rondje borrelpraat.
Peter Burger
Robin Dunbar: Vlooien, roddelen en de ontwikkeling van taal.
Vertaald uit het Engels door Tinke Davids.
Ambo; 248 pagina's;  39,90.
ISBN 90 263 1471 X.

Foto
	'Het probleem was dat je maar n ander groepslid tegelijk kunt vlooien.' FOTO COREL

