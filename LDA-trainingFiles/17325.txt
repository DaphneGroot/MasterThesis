Kruissteek.
Een kruissteek is een borduursteek die veel gebruikt wordt om grote vlakken te vullen. De steek moet meestal het gehele stramien bedekken, maar wordt soms ook losser gemaakt.
Kruissteken worden gemaakt op stramien, een weefsel dat er duidelijk grof uitziet zodat te zien is waar de kruissteken moeten komen. Soms is het stramien voorgedrukt met een borduurpatroon. Ook kan vanaf een papieren patroon gewerkt worden.
Kruissteken werden vroeger ook veel in merklappen toegepast. Daarbij blijft meestal wel het onderliggende stramien zichtbaar.
Werkwijze.
Vaak wordt voor een kruissteek gewerkt met splijtzijde. Dit is een garen dat uit zes losse draden bestaat. Voor het borduren wordt dit in twee of drie delen gesplitst, zodat elke draad uit drie of twee losse draadjes bestaat. Zo ontstaat een mooi volle kruissteek.
Elke individuele kruissteek bestaat uit twee schuine steken die elkaar kruisen. Er kan worden geborduurd in verticale en horizontale rijen, maar ook in diagonale. Het mooiste resultaat wordt bereikt als alle kruissteken in één werkstuk op dezelfde manier worden gemaakt, zodat de bovenste steek altijd dezelfde richting op wijst. Er kan op twee manieren een kruissteek gemaakt worden, met de bovenste steek van linksboven naar rechtsonder, of juist van rechtsboven naar linksonder.
