	Blauwe plekken op de benen zijn normaal
	ALS MOEDER Jane Meijer tegen vijf uur is uitgewerkt, rijdt ze tot het begin van de straat waar ze woont in Alphen aan den Rijn. Bij de bushalte staan dochter Tamara en zoon Dennis al met hun sporttas te wachten, waarna het gezin zich gezamenlijk naar de judotraining in Haarlem of Nieuwegein spoedt.
Zo gaat dat nu al jaren. Moeder eet haar van huis meegebrachte pakje brood tijdens de training. Bij wedstrijden filmt ze de tegenstanders met haar handycam en veert ze op bij een mooi punt. Sinds vader Meijer is overleden, doet moeder het allemaal zelf. 'Ik zie het niet als een opoffering. Ik heb inderdaad niet zoveel tijd voor mezelf, maar dat komt wel weer. Als ze straks hun rijbewijs hebben en zelf met de auto naar de training gaan, zal ik het missen. Dat weet ik nu al.'
Tamara Meijer was vorig jaar de jongste Nederlandse deelnemer aan de Olympische Spelen. Inmiddels achttien jaar jong, behoort ze over twee weken tot de kanshebbers op eremetaal tijdens de WK in Parijs. Ze is lichtgewicht, 1,60 meter klein en judoot in de klasse tot 52 kilogram. Vaak weegt ze nog wat meer, met name na vakanties ('Dat gewicht hoeft niet in de krant') en dan is het een kwestie van afzien om onder het streefgewicht van 52 kilogram te komen.
'Weinig eten h. Waar een wil is, is een weg. Als je gekwalificeerd bent voor de WK, moet je op de dag van de wedstrijd 52 kilogram wegen. Je zegt dan niet dat je niet meedoet omdat je te zwaar bent.'
Toen vader, hij werkte voor de PTT, zeven jaar geleden werd overgeplaatst van Groningen naar Den Haag, werden de Meijers lid van de gerenommeerde sportschool KenAmJu in Haarlem. De charismatische Cor van der Geest is daar werkzaam als trainer.
'Cor kan je goed begeleiden naar grote evenementen. In psychologisch opzicht is hij heel goed. Hij weet precies hoe je je voelt voor zo'n kampioenschap en geeft je zelfvertrouwen.
'Soms lijkt het dat hij altijd maar staat te schreeuwen, maar zo is hij alleen maar bij wedstrijden. Daarna is hij heel anders. Ik heb hem nodig. Hij maakt je heel hard. Als je verliest en je hebt slecht gejudood, dan scheldt hij je verrot. Dat hoor je wel een weekje. Hij doet dat alleen om te helpen.
'Van zo'n aanpak word je hard.' Meijer zet nu een hoog stemmetje op en doet een aanstellerig type na: 'Andere trainers zeggen: oh wat jammer, volgende keer beter h.' Wat heb je daar nou aan, wil ze maar zeggen.
Ze traint vijftien tot twintig uur in de week. Maandag anderhalf uur in het krachthonk en anderhalf uur judon in Haarlem. Dinsdag hardlopen in Alphen. Woensdag met de nationale kernploeg naar Nieuwegein. Trainen met de Heren B, dat is goed voor de weerstand. 'Het is beter om met jongens te judon. Die gaan niet zo snel liggen.'
Op donderdag is het weer twee uur Japanse vechtsport in Haarlem, vrijdag weer judon in combinatie met krachttraining, zaterdag hardlopen in het bos en zondag weer naar Nieuwegein.
Dat programma combineert ze met school. Meijer volgt de tweede klas van de meao, richting pr. 'Het is moeilijk om 's ochtends het bed uit te komen, maar ik krijg gemakkelijk vrij. Proefwerken die ik heb gemist, kan ik inhalen. Ik moet wel zelf het initiatief nemen. Als ik een week ben weggeweest, kijk ik wat de anderen hebben gedaan en zet ik hun aantekeningen in mijn schrift. Buiten school ga ik weinig met andere leerlingen om. Daar is geen tijd voor. Ze vragen wel altijd hoe het met me is gegaan op toernooien.'
Haar leven bestaat vooral uit judo en school. Daarmee is ze tevreden. December is in haar tak van sport een rustige maand en dan heeft ze ook veel tijd voor andere dingen. Vriendjes? 'Alles op zijn tijd. Ik heb genoeg tijd voor andere dingen, maar niet twee weken voor de wereldkampioenschappen. Dat gaat nou eenmaal niet.'
Altijd maar trainen dus. 'Wat moet je anders na schooltijd? Dan zit je maar thuis. Nee, je kunt net zo goed gaan trainen, dan schiet de dag tenminste ook een beetje op. Ik heb er geen behoefte aan om zo vaak uit te gaan. Een keertje is wel leuk, maar niet elk weekeinde.'
Toen vader stierf, zaten de Meijers net bij KenAmJu. Moeder nam de begeleiding over en de kinderen helpen thuis mee. Jane Meijer: 'Mijn man heeft dit opgebouwd. Dat is niet voor niets gebeurd. Voor mij was het logisch hiermee door te gaan. En de kinderen hebben alles voor het judo over.'
De dramatische gebeurtenis in het gezin heeft Meijer harder gemaakt, denkt ze. 'Een sporter die lang van huis is, bijvoorbeeld tijdens een trainingskamp, heeft vaak last van heimwee. Maar ik heb mijn vader al bijna zeven jaar niet gezien, dan maken die twee weken dat je niet thuis bent ook niet meer zoveel uit.'
Soms heeft ze geen zin om te trainen. Gewoon, recreatief judon, dat is altijd wel leuk. Maar topsport is zwaar. 'Steeds weer helemaal door het putje gaan.' Ze was onlangs op trainingskamp in Zuid-Korea. 'Daar heb ik verschrikkelijk afgezien. In Korea bestaat een heel andere cultuur. De judoka's daar gaan er veel harder tegenaan, ze zijn veel feller. Als ze niet doen wat de coach wil, worden ze met een stok op hun handen geslagen. Nou, dan willen ze wel. Maar als je terugkomt, ben je wel beter.'
Staand judon, dat vindt ze het aardigst om te doen. Je kunt dan iemand gooien en dat is een van de hoogtepunten in haar sport. Ze moet ook nog leren sneller met een worp te komen. 'Ik wacht tot het moment dat de tegenstander een fout maakt, maar in het lichtgewicht judo is het van het begin af als een gek worpen inzetten, sleuren.'
Tot de Olympische Spelen van 2004 wil ze topsporter zijn. Dan is ze 25 en is het wel goed geweest. 'Met judo kun je je brood ook niet verdienen. Nu is het leuk, maar als je over de dertig bent wil je lichaam ook niet meer. Je krijgt dan overal blessures.'
Zelf mankeert ze nauwelijks wat, hoewel haar schouder momenteel pijn doet. Blauwe plekken, op de benen vooral, als een gevolg van mislukte worpen of gemeen spel, beschouwt ze als normaal. 'Als je geen blauwe plekken wil, moet je op ballet gaan.'
Dit is de derde aflevering uit een serie over topsport en training.

Foto
	Tamara Meijer FOTO MARTIJN BEEKMAN

