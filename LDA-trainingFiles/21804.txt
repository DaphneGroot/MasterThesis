Roemeense leu.
De Roemeense leu (meervoud "lei") is de Roemeense munteenheid. Eén leu is opgedeeld in 100 bani (enkelvoud ban). De huidige ISO-code is RON.
Oude leu.
Op 1 juli 2005 vond er een revaluatie van de leu plaats. 1 nieuwe leu is nu 10.000 oude lei waard. De oude waarden waren 1000 lei, 5000 lei, 10.000 lei (Nicolae Iorga), 50.000 lei (George Enescu), 100.000 lei (Nicolae Grigoescu), 500.000 lei en 1.000.000 lei. De oude ISO-code was ROL.
Betekenis.
In de 17e eeuw circuleerden Nederlandse munten met de afbeelding van een leeuw (leeuwendaalders) in Roemenië. Deze werden vaak 'lei' genoemd (leeuwen).
Munten.
De munten van 1 en 5 bani zijn nauwelijks in gebruik. De meeste prijzen worden afgerond op de hele leu.
Bankbiljetten.
De huidige bankbiljetten werden in juli 2005 in omloop gebracht en hebben dezelfde afmetingen als eurobiljetten, zodat machines bij een toekomstige overstap naar de euro makkelijker zijn aan te passen.
De biljetten zijn gemaakt van plastic en hebben een doorzichtig 'raam'.
Wisselen.
Deze valuta is anno 2017 ook in Nederland in te wisselen, bij bijvoorbeeld de Grenswisselkantoren. De leu kan ook in Roemenië zelf worden gewisseld.
