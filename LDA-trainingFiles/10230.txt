Lauryn Hill.
Lauryn Hill tijdens een optreden in Central Park in 2005
Lauryn Hill (South Orange (New Jersey), 26 mei 1975) is een hiphop-zangeres en actrice.
Biografie.
Hill groeide in een relatief goede buurt op als dochter van een lerares Engels en een computeradviseur. Op jonge leeftijd werkte ze mee aan de soap "As the World Turns" en de film "Sister Act 2".
Toen ze op de middelbare school Pras Michel en Wyclef Jean ontmoette, begonnen zij een hiphopgroep: de Fugees. Het eerste album van de groep, "Blunted on Reality" (1994), sloeg niet aan, maar hun liveoptredens hielden de twee aan het werk. Met het tweede en tevens laatste album van de groep, "The Score" (1996), braken ze door.
Na het uiteengaan van de Fugees probeerden de diverse leden het solo. Hill bleek het succesvolst: van het album "The Miseducation of Lauryn Hill" werden wereldwijd tien miljoen exemplaren verkocht en Hill had verschillende hits. Ook werd ze de eerste vrouw die tien keer genomineerd werd voor een Grammy en er vijf won.
Vervolgens deed Hill produceer- en schrijfwerk voor onder anderen Aretha Franklin en Mary J. Blige. Ook pakte ze haar acteercarrière weer op.
Activisme en controverse.
In 2003 uitte Hill tijdens een kerstconcert in het Vaticaan kritiek op de Rooms-Katholieke Kerk ten tijde van het bekend worden van de seksuele mishandelingen van minderjarige jongens door priesters. Tegenover 7500 genodigden verklaarde ze: "Ik begrijp dat wat ik zeg sommigen van u zou kunnen kwetsen. Ik wil u vragen wat u te zeggen heeft over de levens die zijn verwoest." Ze riep de Kerk op om spijt te betuigen.
De reactie op haar oproep was gevarieerd. De Catholic League noemde Hill 'ziekelijk ellendig' en merkte op dat haar carrière 'al in verval' is en alleen maar zal verslechteren. Rino Fisichella vond de toespraak getuigen van slechte smaak, slechte manieren en gebrek aan respect. Vele bloggers vonden haar oproep echter getuigen van moed. Hills enige officiële reactie op het commentaar van Fisichella, na haar terugkomst in New York, was: "Wat ik heb gezegd was de waarheid. Betekent het vertellen van de waarheid dat je slechte manieren hebt? Wat ik de Kerk heb gevraagd is om spijt te betuigen voor wat er is gebeurd".
In 2013 zat Hill een gevangenisstraf van drie maanden uit wegens belastingontduiking.
Hitoverzicht.
Gebaseerd op gegevens van de Nederlandse Top 40.
