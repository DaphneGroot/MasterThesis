	In Achter de lach gaan maskers echt af
	Achter de lach. NCRV
Zijn publiek was te gretig. Dan lukt het hem niet om contact te maken met de zaal. Verdomme. Het geluid was trouwens ook niks.
Cabaretier Theo Maassen heeft er net een voorstelling opzitten. Het theater was uitverkocht. Maar de avond viel de cabaretier tegen. Ontevreden, ontgoocheld bijna, als een voetballer die een strafschop heeft gemist, loopt hij door de gangen van de schouwburg.
In de documentaireserie Achter de lach, waarvan de NCRV dit weekeinde de derde aflevering uitzond, interviewt journalist Coen Verbraak dertien cabaretiers over hun vak. Tijdens zijn zoektocht naar de drijfveren van kleinkunstenaars komt Verbraak op plekken die doorgaans voor derden ontoegankelijk zijn.
Verbraak kijkt met zijn cameraploeg toe bij repetities van Lenette van Dongen. De camera registreert Freek de Jonge terwijl hij zich vlak voor aanvang concentreert op een voorstelling. En net zo vanzelfsprekend wordt de teleurstelling van Theo Maassen na afloop van een mindere avond vastgelegd.
Het zijn de in de coulissen vastgelegde fragmenten die Achter de lach tot een intrigerend document maken. De kijker krijgt op die momenten inzicht in wat in woorden 'de magie van het theater' of 'de chemie van de zaal' heet.
Achter de lach is voor de hedendaagse televisie, waarop formats van een minuut of veertig de toon bepalen, een opvallend initiatief. Maar liefst vier uur televisie mocht Verbraak maken. Het resultaat wordt, verspreid over vier afleveringen, op prime time uitgezonden.
Verbraaks aanpak is overzichtelijk. Wekelijks kiest hij voor een bepaalde invalshoek. Met als gevolg dat geduldig de jacht kan worden geopend op moeilijk te vangen onderwerpen als Het maken van liedjes en confrences of Spelen met de zaal (aflevering drie).
Wat tijdens die jacht opvalt, is het vertrouwen dat er bestaat tussen de journalist en de genterviewde cabaretiers. Praten over creatieve processen - toch een intieme gelegenheid - wordt in Achter de lach nooit een schimmenspel. Als Freek de Jonge zonder ironie vertelt dat het materiaal van de voorstelling er niet toe doet, plaatst Verbraak daar een groot vraagteken bij. Waarop De Jonge - doorgaans een licht ontvlambaar type - opnieuw poogt tot een heldere formulering van zijn gedachten te komen.
Een ander ogenblik waarop de vertrouwensrelatie tussen de partijen concreet werd, was het moment waarop bij Jenny Arean de tranen over de wangen rolden - midden in een antwoord over wat zij nou eigenlijk op het toneel wilde vertellen. 'Dit gaat eruit', zegt Arean door haar tranen heen.
Voor de kijker is het mooi meegenomen dat Verbraak de scne toch gebruikte. Want duidelijker kan de grens tussen het werk en het persoonlijke, die in deze podiumkunst de kern vormt, niet worden verbeeld.
Ronald Ockhuysen

Foto
	Theo Maassen

