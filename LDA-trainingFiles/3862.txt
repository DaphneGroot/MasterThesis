	Net zo glimmend als vroeger
	Jazz Suites van Ferde Grof door The Beau Hunks o.l.v. Jan Stulen. Dr. Anton Philipszaal, Den Haag. 18 september. Tournee.
Ferde Grof, de artiestennaam van de New Yorkse emigrantenzoon Ferdinand Rudolph von Grof, verdiende zijn voetnoot in de muziekgeschiedenis als assistent bij het kraambed van Rhapsody in Blue. Grof was de man die raad wist, toen George Gershwin voor de premire in 1924 slechts een versie voor twee piano's klaar had. In een spoedoperatie werkte Grof de noten om tot de orkestversie waarin de Rhapsody beroemd zou worden.
Dat Grof buiten dat ene huzarenstukje nog veel meer op zijn repertoire had, wisten tot dusver waarschijnlijk alleen kenners van de geschiedenis van het Paul Whiteman Orkest, waarvoor Grof talrijke composities schreef.
Waar Gershwins symphonic jazz nog steeds fris klinkt, verdween Grofs eigen werk geleidelijk onder het stof. Alleen zijn Grand Canyon Suite wordt nog wel eens in de concertzaal gehoord. Grof belandde in de afdeling 'licht klassiek', waarin aan vergeten namen geen gebrek is.
Maar 1997 moet daar als het even kan verandering in brengen. In dezelfde maand waarin Grof als 'de vader van de arrangeurs' in de Verenigde Staten met een postzegel wordt bedacht, brengt het Nederlandse orkest The Beau Hunks een eerbetoon aan de in 1972 overleden componist.
Het Grof-programma markeert een ambitieuze nieuwe fase voor The Beau Hunks, die al vaker muziek van vergeten Amerikaanse pioniers naar voren haalde, maar niet eerder in zo'n grote bezetting optrad: ruim dertig muzikanten, inclusief strijkers, onder gastdirigent Jan Stulen.
De premire in Den Haag leverde een feestelijke en soms zelfs ontroerende avond op. Feestelijk vanwege de aanblik van een 'authentiek' jaren-twintigorkest, compleet met roodkoperen pauken, antieke saxofoonvarianten en een magnifiek programmaboek in art deco-stijl (vormgeving Piet Schreuders). De ontroering school in de onvoorwaardelijke liefde en toewijding waarmee deze eigenlijk al afgeschreven muziek een nieuwe kans kreeg.
Grof ging er zowaar van glimmen. Een Gershwin kwam er weliswaar niet tevoorschijn, daarvoor missen zijn noten schwung en pep. Maar in de behendige uitvoering van The Beau Hunks, die terugkeerden naar de originele partituren, bleek zijn muziek soms zelfs verrassend modern, en niet louter delicaat en evocatief; zoals in het merkwaardig opwindende Heliotrope.
De Grand Canyon Suite verloor de logheid die het stuk in de latere (symfonische) plaatversies kreeg en klonk majestueus als op de eerste scheppingsdag, tot en met de 'realistische' onweersbui in het slot, waarvoor een heuse windmachine werd ingezet. Precies zoals Grof het had gewild.
Erik van den Berg

