	Celstraf geeist tegen agent wegens poging tot doodslag
	ANP
ALKMAAR
Officier van justitie C. van Riel heeft woensdag voor de rechtbank in Alkmaar negen maanden cel geëist, waarvan vier voorwaardelijk, tegen hoofdagent P.K. uit Schagen wegens poging tot doodslag. K. schoot in de nacht van 1 op 2 september vorig jaar in Middenmeer op de vluchtauto van een inbreker, waarbij een passagier in de long werd geraakt.
Volgens de officier had de hoofdagent nooit mogen schieten omdat er geen sprake was van 'een grove aantasting van de rechtsorde'. Van Riel meent dat de agent uit frustratie heeft geschoten. 'Hij had de verdachte tot drie maal toe bijna te pakken. Toch ontsnapte hij. Deze emoties leidden bij de agent tot het excessieve gebruik van geweld.'
De hoofdagent ging na een inbraakalarm met drie collega's naar een fotozaak in Middenmeer. Hij trof de dader in een steegje naast de zaak aan en zette rennend de achtervolging in. Daarbij had hij de inbreker tot drie keer toe bijna te pakken. Uiteindelijk wist deze echter in een klaarstaande vluchtauto te stappen.
K. schoot op de rechter achterband van de wagen om te voorkomen dat hij wegreed. Door onduidelijke oorzaak vlogen de twee kogels echter door de achterruit. Eén passagier werd door de eerste kogel in zijn long geraakt.

