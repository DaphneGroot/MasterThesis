	Te smalle selectie nekt Velo
	Van onze badmintonmedewerker
WATERINGEN
De strijd in de eredivisie badminton is gestreden. De plaatsen voor de play-offs zijn verdeeld. En hoewel Velo nog gelijk kan eindigen met Duinwijck gaat de vierde plaats naar de Haarlemmers, die een grote voorsprong in partijzeges hebben.
Velo-trainer Marcel Bijen erkent zijn nederlaag: 'We hebben dit jaar geen solide team. Onze selectie is te smal.' Na de overigens verdienstelijke 4-4 tegen Nuenen gaf Bijen te kennen dat er waarschijnlijk een sterke eerste man wordt aangetrokken en dat voorts de selectie bij de vrouwen wordt verbreed.
Hoe smal de Velo-selectie is, werd zaterdag op schrijnende manier duidelijk. Op het laatste moment haakte een zieke Van den Nouweland af en Bijen moest stad en land afbellen voor vervanger.
Dat lukte aanvankelijk niet, waardoor hij zelf moest optreden in het dubbelspel. Na de eerste game wendde hij een blessure voor. Dat gaf de inderhaast opgetrommelde Dennis Tjin-Asjoe de mogelijkheid om in het enkelspel op te treden. De veteraan had er net een zware training op zitten en was kansloos.
Desondanks kwam Velo remise overeen met Nuenen. De landskampioen miste wel Ruud Kuijten, die voor BelgiÃ« meestreed in de strijd om de Helvetia Cup, een soort EK voor zwakke landen.
De Velo-spelers leverden twee opmerkelijke prestaties. Jeroen Steffers klopte voor het eerst Edwin van Dalm en de mixed Fleurbaay/Quinten van Dalm van Nuenen ging onverwacht onderuit tegen Verhoeff en Gerritse.
Stand eredivisie: Oosterhout 13-23, Nuenen 13-18, ESCA 13-17, Duinwijck 12-15, Velo 12-11, Van Zijderveld 12-8, Culemborg 12-8, Pellikaan 13-0.

