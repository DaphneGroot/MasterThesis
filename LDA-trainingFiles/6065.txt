Kabinet-Van Agt II.
Het kabinet-Van Agt II was het Nederlands kabinet van 11 september 1981 tot 29 mei 1982.
Kabinetscrisis: banenplan-crisis 1981.
De ministerraad kon het op 16 oktober 1981 tijdens de voorbereiding van de opstelling van de regeringsverklaring niet eens worden over het te voeren sociaal en financieel-economisch beleid voor 1982, waaronder de opstelling van een banenplan, en bood daarop zijn ontslag aan. Hierop werd het kabinet weer gelijmd. Deze crisis staat bekend als de kabinetscrisis over het financieel-economisch beleid of de banenplan-crisis 1981.
Nooit eerder, en ook daarna niet, bood een kabinet zijn ontslag aan voordat het zich had gepresenteerd in de Tweede Kamer. Het bleek een voorteken voor de onmogelijkheid van deze coalitie in dat tijdsgewricht.
Reden ontslagaanvragen.
De ministers van de PvdA-huize konden zich niet vinden in een besluit van de ministerraad over de hoogte en wijze van invulling van de bezuinigingen voor 1982 en 1983 zoals te omschrijven in de Voorjaarsnota. Het kabinet bood zijn ontslag aan op 13 mei 1982.
