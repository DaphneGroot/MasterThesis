	'Shell zou moeten bijdragen aan milieuonderzoek'
	Van onze verslaggeefster
Marieke Aarden
AMSTERDAM
President-directeur Herkströter van Shell trok vorig jaar oktober het boetekleed aan na de affaire met het olieplatform Brent Spar. De oliemaatschappij leed aan 'technologische arrogantie', erkende hij, en moest meer met milieugroepen gaan praten. Vrijdag is hiermee een begin gemaakt. Op uitnodiging van Shell heeft de net gepromoveerde hydrogeoloog Joost Herweijer gepraat met Shell-collega's, in de hoop hen over te halen meer onderzoek te doen naar milieuvervuiling.
Herweijer werkte tien jaar geleden zelf bij Shell en was daarna actief als milieuonderzoeker in de VS en Frankrijk. Deze week promoveerde hij aan de Vrije Universiteit Amsterdam op een onderzoek naar 'Sedimentaire heterogeniteit en putstroming': hij onderzocht hoe de vervuiling zich verspreidde onder een vliegveld in de Amerikaanse staat Mississippi.
Met drukmeters onderzocht hij de paden waarlangs de vervuiling zich bewoog. Een actueel thema, gezien de beroering die onlangs nog ontstond over de aanpak van de bodemsanering. De bodemverontreiniging verspreidde zich veel sneller dan werd gedacht, bleek uit de computerberekeningen van de natuurkundigen D. Frenkel en C. Lowe, verbonden aan het Nederlandse instituut voor atoom- en molecuulfysica.
Volgens Herweijer was al tien jaar geleden bekend dat de vervuiling zich met de ondergrondse waterstromen verspreidt. Maar het is in 1997 nog steeds moeilijk hierover exacte voorspellingen te doen. Daarom moet uit talrijke proeven materiaal worden vergaard om zo dicht mogelijk bij de waarheid te komen.
'Eerlijkheidshalve moet ik zeggen dat we nog niet de technologie bij de hand hebben om de vervuiling uit een geologisch complexe ondergrond te halen', zegt Herweijer. 'Tenminste, als dat tegen een haalbare prijs moet gebeuren. We zitten voorspellingen te doen in een stadium dat de technologie nog onvolwassen is.
Het opruimen van de vervuilde bodem heeft raakvlakken met de olie- en gaswinning. In Venezuela haalde de petroleumindustrie begin deze eeuw vaak niet meer dan 10 tot 30 procent van de olie uit de bodem. 'Nu zijn ze in de tweede ronde in diezelfde velden bezig en kunnen ze al de helft van de voorraad uit de grond pompen. Ook bij bodemsanering gaat het er om zoveel mogelijk materiaal - in dit geval dus vervuild - uit de ondergrond te verwijderen. Voor beide is hydrogeologische kennis onontbeerlijk.'
Herweijer zou daarom graag zien dat de oliemaatschappijen onderzoek financieren dat in dienst staat van de bodembescherming én de olieproductie. Verbetering van hun productie kan zo als bijkomend effect een bijdrage leveren aan het milieuonderzoek.
De gepromoveerde hamert op meer samenwerking tussen geologen, biologen, fysici, biochemici en computerdeskundigen uit het bedrijfsleven, de universiteiten en de overheid. Tot nu toe is er volgens Herweijer in Nederland te weinig toenadering. 'De universiteiten moeten meer geologen met een bedrijfskundig verleden aanstellen. Daardoor kunnen de netwerken tussen commercie en wetenschap verbeteren.'
'Nederland heeft baanbrekend onderzoek verricht voor de Oosterscheldewerken. Maar geldt dat ook voor de bodemsanering? Op dat terrein liggen nu de grote kansen. In Europees verband wordt momenteel een grote hydrogeologische deskundigheid opgebouwd.'
De nog zeer onvolledige kennis over de ondergrond heeft Herweijer tot een zeer pragmatische man gemaakt. Het volledig opruimen van vervuiling uit een complexe ondergrond is meestal geldverspilling. Begin daarom met eenvoudige vervuiling zoals bijvoorbeeld onder benzinestations, is zijn advies. Dat kost al behoorlijk wat inspanning. De kennis die daarbij wordt opgedaan, kan worden gebruikt voor ingewikkelder saneringen.
Volgens de hydrogeoloog helpen politieke druk en een strenge milieuwetgeving enorm om olie- en mijnbouwmaatschappijen over hun tegenzin te helpen. In Latijns Amerika dachten deze bedrijven alle kanten uit te kunnen, maar in een snel ontwikkelend land als Chili wordt de milieuwetgeving nu in hoog tempo aangescherpt. 'Dat helpt ons onderzoekers om de opdrachtgevers duidelijk te maken dat milieuonderzoek een goede investering is, opdat ze het niet aan de stok krijgen met de wet.'

Foto
	Hydrogeoloog Joost Herweijer. FOTO BERT VERHOEFF - DE VOLKSKRANT

