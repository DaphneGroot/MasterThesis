Zonnebaden.
Zonnebaden, ook wel "zonnen" genoemd, is bewust het lichaam blootstellen aan het zonlicht, dit in tegenstelling tot het juist opzoeken van de schaduw als het warm is. Het doel van zonnebaden is voor veel mensen de huid bruin te laten kleuren, maar zonnebaden kan ook tot doel hebben om te ontspannen en onderwijl van de warmte te genieten.
Gezonnebaad wordt in de tuin of op het balkon, op het strand, bij het openluchtzwembad, in het park, op de camping, op een boot, etc. Kinderen hebben er meestal het geduld niet voor.
Te lang zonnen en/of zonnen bij een te hoge zonkracht kan leiden tot een zonnesteek, en, vooral met geen of te weinig zonnebrandcr√®me, tot zonnebrand of zelfs tot een vorm van huidkanker, melanoom.
Dieren.
Het nemen van een zonnebad is de favoriete bezigheid van veel dieren, met name koudbloedige dieren zoals reptielen die sneller zijn als ze zijn opgewarmd. Voorbeelden zijn met name schildpadden en hagedissen. Ook slangen en krokodilachtigen zonnen graag, maar met name om de spijsvertering te ondersteunen en ze zijn dan weinig actief. Ook insecten warmen zich vaak op aan de zon, en hebben hiervoor speciale aanpassingen, zoals de libellen.
