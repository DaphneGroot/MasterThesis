	Ook magistraten staan in de belangstelling bij vandaag hervat proces tegen 'de Hakkelaar' De hond van rechter Lauwaars heet Turbo
	Van onze verslaggever
Marc van den Eerenbeemt

AMSTERDAM
Alles is persoonlijk in de rechtszaak tegen Johan V. alias de Hakkelaar, het veelbesproken proces dat vandaag wordt vervolgd. De knellende skibril van de hoofdverdachte, het strak gesneden maatkostuum van zijn advocaat en de wekelijkse kerkgang van officier van justitie Witteveen. Ook de persoonlijke achtergrond van de rechters komt in de berichtgeving over het proces voor het voetlicht. 'Voor de rechtbank een onwenselijke ontwikkeling', zegt B. Slagter, oud-strafrechter uit Amsterdam.
Magistraat F. Lauwaars (die op nieuwjaarsdag 54 werd) gaat vandaag weer op zijn fiets naar de rechtbank in Amsterdam. Misschien gaat hij vanavond, ondanks de kou, weer joggen in het Vondelpark. Zijn hond Turbo gaat dan mee. Verdachten, verdediging en Openbaar Ministerie hebben al kunnen lezen dat Lauwaarts in een eerder leven werkte bij een fabriek voor diervoederspecialiteiten, organisatie-adviseur was en assistent van het hoofd van de baggerdivisie van Ballast-Nedam. De vice-president van de Amsterdamse rechtbank, die studeerde in Leiden, heeft als rechter (sind 1982) ervaring op het gebied van het familierecht, faillisementsrecht en het strafrecht.
'De aandacht in de media voor de persoon van de rechter past in de reeds door minister Sorgdrager gesignaleerde verruwing in het strafproces', oordeelt oud-rechter en pensionaris Slagter. 'Een rechter is geen hoofdrolspeler. Hij is een beschouwer, een scheidsrechter bij wie geen spectaculair gedrag past. Al die aandacht kan een rechter verleiden eerder interveniërend op te treden om steeds opnieuw de publiciteit te halen. Niet deze rechters overigens; ze doen het keurig en bescheiden.'
In de commentaren wordt Lauwaars afgeschilderd als een gentleman in toga, beminnelijk en nuchter. Met lichtvoetige kwinkslagen bewaakt hij de procesorde: 'Iedereen is nu geïrriteerd, laten we maar even gaan pauzeren.' Na de schorsing komt hij dan weer opgeruimd terug. 'Ik was het toen ik de rechtszaal uitging alweer vergeten, hoor.' Hij neemt vaak de tijd voor persoonlijke vragen. 'Hoe gaat het nu met u, meneer V.?'
De voorzitter wordt bijgestaan door de rechters S. Boekhoudt (41) en W. van Bennekom (54). Boekhoudt studeerde sociologie in Groningen en rechten aan de Universiteit van Amsterdam en was in afwachting van haar opleiding tot rechter een jaar stewardess bij de KLM. Ze is volgens kenners 'enorm goed' in aerobics. Buiten de rechtszaal gaat zij even verzorgd en elegant gekleed als voorzitter Lauwaars.
De advocaat J. Italianer, bij wie zij tijdens haar opleiding enige tijd als advocaat werkte, noemt haar 'uiterst nauwkeurig en een goed organisator. Ze kan complexe zaken zeer genuanceerd benaderen.'
Waar Boekhoudt in het juridische denken geldt als 'klinisch', wordt haar collega Van Bennekom omschreven als 'zeer geëngageerd en beschouwend'. Hij was na zijn rechtenstudie aan de Vrije Universiteit lange tijd advocaat en werd pas in 1994 rechter. Hij heeft een uitgesproken voorliefde voor de heroïek van het wielrennen en speelt tennis, 'maar niet zo goed', aldus de advocaat F. Koers, zijn voormalige compagnon. Volgens hem heeft Van Bennekom 'een diepgaande nieuwsgierigheid die uitmondt in grote dossierkennis en aandacht voor de verdachte'.
Als advocaat maakte de rechter naam als betrokken voorvechter van het vreemdelingenrecht en in politiek getinte processen rond de IRA en de RAF. 'Hij is geïnteresseerd in de rafelranden van het recht', aldus Koers. Geamuseerd herinnert Koers zich dat Van Bennekom in 1983 opdook in de Russische staatskrant Sovjetskaja Rossia als 'hooggeplaatste' medewerker van de CIA.
Van Bennekom verdedigde in de jaren zeventig als advocaat de belangen van een jonge Bulgaar die wilde studeren in Nederland. Dat was voor de staatskrant het bewijs dat 'Van Benikon' ('grijze haren, een wijkende haargrens, ogen die wat op spleetogen lijken, pafferige wangen') de leider was van 'de orde van 'Broeders-pacifisten', een door de Amerikaanse veiligheidsdienst gefinancierd genootschap dat verraders uit socialistische landen steunde.
Dat een voormalig baggeraar, een gewezen stewardess en een vermeende CIA-agent beslissen over het lot van de Hakkelaar lijkt passend. Hij wordt immers verdacht van het leidinggeven aan wereldwijde hasjhandel, waarbij gebruik werd gemaakt van bergplaatsen op de zeebodem. Maar rechters mogen geen megasterren worden, zegt de Amsterdamse persrechter B. de Poorter. 'Op enige aandacht voor de persoon is niets tegen, maar het blijft de rechtbank.'

