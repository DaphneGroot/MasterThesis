	Toekomst van politieke partijen is hier zonniger dan in Tasmanië
	Van onze verslaggeefster
Milja de Zwart
 DEN HAAG
Zoals Shell zich voorbereidt op een olieloos tijdperk en Den Haag op een nieuw leven als Las Vegas aan de Noordzee, zo zijn ook politicologen aan het 'eenentwintigen'. 'Politieke partijen zullen niet verdwijnen, maar wel ernstig verzwakt raken als schakel tussen maatschappij en staat', concludeerde de Leidse politicoloog prof. dr. R. Andeweg maandag bij de presentatie van een bundel opstellen over de parlementaire democratie in de 21ste eeuw.
'Wéér zo'n boekje', was de veelzeggende reactie van minister Dijkstal van Binnenlandse Zaken, toen hem het eerste exemplaar van Tussen kloof en gat? De parlementaire democratie in de 21ste eeuw werd uitgereikt. (Uitgever: De Vereniging Thorbecke, Wassenaar, ISBN 90 9009644 2.) Maar Dijkstal subsidieerde zelf het werkje, dat is uitgegeven ter gelegenheid van het tienjarig bestaan van de Wassenaarse Thorbeckevereniging, die de waakhond wil zijn van de democratische besluitvorming. 'Ook al geeft het geen antwoord, het zet tot denken aan', hervatte de minister daarom.
De ledentallen van politieke partijen lopen terug en veel politici maken zich zorgen over de kloof die hen scheidt van de burgers. Maar Dijkstal is zonnig over de toekomst van de vertegenwoordigende democratie. Zijn cynisme bewaart hij voor sombere boekwerkjes over het einde van politieke partijen.
'Is er eigenlijk wel een probleem? Zo slecht gaat het in Nederland niet met de parlementaire democratie. Het is niet zo dat de kloof met de burger te groot is. We zitten eerder te dicht op elkaar. Kamerleden behoren tot de best geïnformeerde mensen in Nederland, die weten echt heel goed wat er speelt. Maar voor zover het wel slecht gaat, hebben we nu dit boekje.'
'Het is nog niet zo erg als in Tasmanië', beaamde Andeweg. 'Daar zijn meer politieke functies dan leden van politieke partijen. En ook in de hoogtijdagen van de politiek was niet meer dan 15 procent lid. En dan moet je nog bedenken dat een partij als de KVP hele kloosterbevolkingen meetelde waarvan je je ook kunt afvragen of elke monnik of non dat wel wist.'
Voor het hoofdbestuur van de VVD is het teruglopend aantal leden echter een reden om binnenkort een dag op de hei te brainstormen over de vraag of de partijorganisatie de volgende eeuw nog haalt, onthulde VVD-bestuurslid Haafkens. GroenLinks-voorzitter Harrewijn daarentegen denkt dat de politieke partijen wel weer zullen opleven als deze 'schimmige tussenfase', die hij beschreef als een politieke identiteitscrisis, voorbij is.
Medewerker Cuperus van het wetenschappelijk bureau van de PvdA is de enige die de vraag hoe het de politieke partijen in de volgende eeuw vergaat onomwonden 'niet interessant' noemde. Hij is wel cynisch over de vitaliteit van politieke partijen, zei hij, nu zelfs oud-voorzitter Rottenberg er niet in is geslaagd de PvdA tot leven te wekken. Maar uiteindelijk zijn partijen volgens hem niet van belang voor het democratisch gehalte van de staat.
'In elke dictatuur functioneren politieke partijen uitstekend. De communistische partij in de Sovjet-Unie had heel veel leden. Nederland is een democratisch paradijs, maar dat zit 'm niet in de formele voorwaarden voor democratie, maar in de cultuur van overleg en openheid. We kunnen onze democratie ook niet exporteren naar Oost-Europa bijvoorbeeld. Formeel is daar alles goed geregeld, maar het willen maar geen democratieën worden.'

