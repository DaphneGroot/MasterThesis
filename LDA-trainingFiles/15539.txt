Overberg (Utrechtse Heuvelrug).
Overberg is een dorp in de Nederlandse provincie Utrecht. Het is één van de zeven dorpen van de gemeente Utrechtse Heuvelrug.
Door het dorp loopt de spoorlijn Utrecht-Rhenen. Overberg ligt in het grensgebied van de Utrechtse Heuvelrug en de Gelderse Vallei, ten westen van Veenendaal. De Utrechtse Heuvelrug is tegenwoordig een nationaal park.
Efrathakerk.
De Efrathakerk, een Hervormde kerk van de PKN, is in gebruik genomen op tweede kerstdag van het jaar 1873. Van oktober 1978 tot februari 2012 stond in deze kerk een orgel dat was gebouwd door J. Hoogenes uit Sprang-Capelle. In februari 2012 plaatste de orgelbouwer Pels & Van Leeuwen uit 's-Hertogenbosch een ander orgel. Dit orgel was oorspronkelijk door L. Verschueren uit Heythuysen in 1965 gebouwd voor de Gereformeerde Kerk in Zandvoort. Door een fusie tot één PKN-gemeente was het Verschueren-orgel in Zandvoort overbodig geworden.
Bijzonderheden.
Tot de gemeentelijke herindeling van 1 januari 2006 hoorde Overberg met Amerongen en een deel van het dorp Elst tot de voormalige gemeente Amerongen.
Bij besluiten van de Staten van de Provincie Gelderland en de Provincie Utrecht van februari 2008 is Overberg in de procedure meegenomen om mogelijk opnieuw heringedeeld te worden bij een Gemeentelijke Herindeling tussen de huidige gemeenten Renswoude, Scherpenzeel en Woudenberg.
Via een volksraadpleging, gehouden op 28 mei 2008 koos 76% van de opgekomen kiezers ervoor om bij de gemeente Utrechtse Heuvelrug te blijven. 24% zou bij de eventuele nieuwe Valleigemeente willen behoren. Het opkomstpercentage was hierbij 59,74%. Naar aanleiding van de uitslag van de volksraadpleging werd Overberg, bij besluit van Provinciale Staten van Utrecht, niet ingedeeld bij de nieuwe Valleigemeente, maar bleef het dorp onderdeel van de gemeente Utrechtse Heuvelrug.
