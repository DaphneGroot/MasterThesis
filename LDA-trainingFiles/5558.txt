Eric Raymond.
Eric Steven Raymond, vaak afgekort tot ESR, (Boston, 4 december 1957) is een Amerikaanse programmeur en publicist. Hij is bekend om de analyse van een softwareontwikkelmodel waarbij de toegankelijkheid van de broncode een grote rol speelt. Deze analyse verscheen in het boek "De Kathedraal en de Bazaar". Hierbij bedacht Raymond ook de termen "Open source", om het model mee aan te geven, en de Wet van Linus, waarmee hij het resultaat van "peer review" bondig samenvat.
Raymond is ook de beheerder van de "Jargon File", een lexicon van termen die vaak door hackers en de Usenetgemeenschap worden gebruikt.
Raymond gebruikte de argumenten uit zijn boek om Netscape Communications Corporation te overtuigen de broncode van hun belangrijkste product, de webbrowser Netscape Navigator, openbaar te maken, en iedereen het recht te geven deze aan te passen. Hieruit ontstond het Mozilla-project. Wellicht heeft dit ertoe bijgedragen dat ook andere traditionele fabrikanten ertoe overgingen hun producten tot opensourcesoftware te maken.
Door zijn heldere analyses en overredingskracht wist Raymond zich op te werken tot de socioloog in de wereld van de publicdomainsoftware, freeware en vrije software. Merk op dat freeware niet hetzelfde als free software of vrije software. Free in freeware betreft het gratis zijn van de software. Er is geen mogelijkheid om te verbeteren. Free in free software betreft de vrijheid van gebruikers om te verbeteren en hun verbeteringen te verspreiden. Zie de site van Free Software Foundation voor een nadere beschrijving van vrije software.
Raymond leverde een gezaghebbende beschrijving van wat het betekent een hacker te zijn. Hij is een uitgesproken libertariÃ«r en voorstander van het privaat bezit van wapens. Ook was hij voorstander van de invasie van Irak door de VS in 2003.
