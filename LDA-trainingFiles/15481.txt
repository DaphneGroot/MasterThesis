Wachtebeke.
Wachtebeke is een plaats en gemeente in de Belgische provincie Oost-Vlaanderen. De gemeente telt ruim 7.500 inwoners, die Wachtebekenaars worden genoemd. Wachtebeke is gelegen aan de E34 Antwerpen - Knokke-Heist.
De gemeente wordt doorsneden door de Moervaart. De zuidgrens wordt gevormd door de Zuidlede; in het dorp loopt de Langelede.
Geschiedenis.
Ferrariskaart uit 1775 met daarop een groot deel van het huidige Wachtebeke.
Wachtebeke werd voor het eerst vermeld in 1198 als "Wagtebeke". Over de betekenis van "wagte" is men het niet eens, het zou ofwel wacht houden ofwel waadplaats kunnen betekenen.
De Romeinse heerweg vanuit Antwerpen splitste zich te Wachtebeke in de richting van Gent en de richting van Brugge. Vanaf de 13e eeuw waren het vooral de omliggende abdijen die grond in bezit hadden in Wachtebeke. De turfwinning ontstond en omdat deze winning zeer arbeidsintensief was, trokken vele mensen naar de streek om er te gaan wonen. Voor de afvoer van de turf naar Gent werd in de late middeleeuwen de Langelede gegraven. Deze waterloop werd in 1774 grondig vernieuwd.
Wachtebeke is nooit een zelfstandige heerlijkheid geweest. Het heeft steeds deel uitgemaakt van het ambacht Assenede, en behoort dus tot het Meetjesland. De parochies Wachtebeke en Sint-Kruis-Winkel vormden wel een eigen vierschaar. Bij het ontstaan van de gemeenten in 1795 werd Wachtebeke een zelfstandige gemeente.
Door de industrialisering langs het kanaal Gent-Terneuzen evolueert Wachtebeke langzaam van een arm boerendorp naar een residentieel gebied voor de hogere middenklasse.
In 1965 werd een klein gedeelte van de toen opgeheven gemeente Mendonk bij Wachtebeke gevoegd.
Kernen.
In de gemeente Wachtebeke liggen geen andere deelgemeenten meer. Er liggen wel nog enkele kernen over het grondgebied verspreid, zoals het dorp Overslag, de buurtschap Berdelingebuurte en enkele wijken.
2013-2018.
Burgemeester is Rudy Van Cronenburg (Anders). Hij leidt een coalitie bestaande uit Anders en Open Vld. Samen vormen ze de meerderheid met 12 op 19 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
