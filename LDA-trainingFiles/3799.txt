	Het verraad van Britse regenten ONTHUTSEND BOEK VAN JONATHAN DIMBLEBY OVER HONGKONG
	IN AL HET gekrakeel tussen Londen en Peking over de teruggave van Hongkong dook de afgelopen jaren n vraag steeds weer op: waarom moesten de Britten hun kroonkolonie kort voor de overdracht aan China opzadelen met democratie, terwijl ze dit in de lange, voorafgaande periode hadden nagelaten? De communistische top was ervan overtuigd dat het 'perfide Albion' met deze manoeuvre China een allerlaatste poets bakte om een rimpelloze overdracht te saboteren.
Wie echter Hongkongs laatste gouverneur, Chris Patten, vraagt naar zijn beweegredenen om gematigde hervormingen tegen de zin van Peking door te zetten, krijgt direct het antwoord: 'Ik had geen keus.' Patten houdt vol dat er 'rotzooi' was gekomen als hij geen uitlaatklep voor de volkswil had gevonden. 'Het hing in de lucht. Je voelde het als je met mensen op straat sprak. Het was een democratische tijdbom', vertelde hij journalisten.
Deze rotsvaste overtuiging bevat tevens het antwoord op een tweede vraag die in het Westen steevast wordt gesteld als Hongkong ter sprake komt: wil de bevolking wel democratie? Zo flapte staatssecretaris Patijn dit voorjaar tegenover een verbaasd Europees Parlement in Straatsburg eruit dat Hongkong niets van democratie moest hebben. Immers, die mensen willen alleen geld verdienen, meende hij.
Anderen zijn minder zeker van deze opvatting, die ook in zakenkringen veelvuldig weerklinkt. De Britten, trotse bezitters van 's werelds oudste parlement, voelden zich soms hoogst opgelaten over het gebrek aan democratie in hun laatste belangrijke kolonie. Daarom besloten ze in 1987 eindelijk de voornaamste betrokkene te raadplegen: het volk van Hongkong.
Maar deze excercitie tijdens de onderhandelingen met China over de overdracht ontaardde in een schandelijk verraad. De steekproef van het Hongkongse bureau voor statistiek begon in juli en duurde drie maanden. Snel werd duidelijk dat de onderdanen niets liever wilden dan verkiezingen; niet over lange tijd, maar meteen.
Van de 368.431 respondenten spraken 265.078 zich uit voor verkiezingen; 94.565 waren tegen en 1755 hadden geen duidelijke mening. Maar met een kunstgreep, afgekeken van communistische dictaturen en bananenrepublieken, besloten de Britse regenten het verwachtingsvolle publiek voor te liegen met de mededeling dat het zelf tegen democratie had gestemd.
Deze getallen staan in The Last Governor, het boek dat de Britse journalist Jonathan Dimbleby heeft geschreven over de laatste vijf jaar koloniale heerschappij. Hoewel in 1993 voor het eerst onthullingen over het verraad werden gedaan, heeft niemand eerder deze duistere affaire zo precies kunnen uitzoeken.
Dimbleby verkeerde in een bijzondere positie, omdat hij van Patten kort na diens benoeming in juli 1992 toestemming kreeg het laatste hoofdstuk van de koloniale geschiedenis van binnenuit te verslaan. Op voorwaarde dat hij gedurende de hele periode zijn mond stijf dichthield, mocht de BBC-coryfee alles filmen en opschrijven wat hij opving binnen de muren van het gouverneurspaleis in Hongkong, de Britse ambassade in Peking en het Foreign Office in Londen.
In deze comfortabele positie ontdekte Dimbleby dat Britse politici als Lord Howe samen met de argwanende Chinese leiders een 'nee' bekokstoofden bij de enqute van 1987. Peking kreeg het advies zijn aanhang in Hongkong te instrueren individueel op voorgedrukte formulieren tegen te stemmen. Argeloze democraten ondertekenden en masse lijsten die door de enquteurs niet per persoon, maar per formulier werden geteld, zonder rekening te houden met de hoeveelheid handtekeningen.
Op deze manier kon de regering over de hoofden van het publiek heen China sussen met de geruststelling dat er voorlopig geen verkiezingen gehouden hoefden te worden en leek een soepele machtsoverdracht binnen handbereik.
Het was een overwinning voor het Foreign Office, dat onder aanvoering van een clubje door de wol geverfde sinologen Peking zoveel mogelijk tegemoet wenste te komen. Zij waren bang dat de communisten anders het kapitalistische kroonjuweel aan de monding van de Parelrivier de nek zouden omdraaien.
Dimbleby verkeerde in een ideale positie om het gevecht in de Conservatieve Partij tussen angsthazen en voorstanders van confrontatie met Peking van nabij te verslaan. De laatsten vonden na het bloedbad van 1989 in Peking, waarbij het Volksleger weerloze demonstranten bloedig doodde en verjoeg, dat Hongkong een democratisch fundament moest krijgen, of Peking nu wilde of niet.
Na verschijning van het boek konden dienstkloppers bij de Britse geheime dienst MI6 niet uitstaan dat lezers nu deze bij tijden vuige strijd vanaf de eerste rang kunnen volgen. Ze stelden een onderzoek in of de gouverneur geen staatsgeheimen had prijsgegeven; een achterhoedegevecht, omdat het meeste wat Dimbleby openbaart al eerder, zij het gefragmenteerd, is verschenen. Hij vult veeleer enkele ontbrekende details in.
Zijn kloeke werk is niet zo zeer onthullend als wel onthutsend. Het beschrijft hoe de Conservatieven elkaar en in het bijzonder Chris Patten het leven zuur maakten. Het verklapt dat de Britse geheime dienst op cruciale momenten telefoons aftapte, maar het beschrijft ook inzichtelijk de werking van de internationale diplomatie.
Dimbleby vertelt in zijn inleiding dat hij 'geprobeerd heeft de afstandelijkheid van een waarnemer te bewaren', maar hij heeft niet kunnen voorkomen dat het boek vooral Pattens visie weergeeft. Na zijn biografie over prins Charles en het geruchtmakende tv-interview uit 1994, waarin de prins tegenover Dimbleby overspel toegaf, kreeg de top-journalist kritiek, omdat hij zich te veel met zijn onderwerp zou hebben vereenzelvigd. Maar ditmaal is hij zelfs bevriend geraakt met zijn hoofdpersoon. Dimbleby vertelt hoe de twee mannen - generatiegenoten - tijdens lange, avondlijke gesprekken naar elkaar toe groeiden.
Deze vertrouwelijkheid schiep de sfeer waarin Patten openhartig zijn mening geeft; over zijn collega's in de partij, zijn tegenstanders in Peking en in het Foreign Office en de Hongkongse elite. Want Patten had een zware tijd en mocht graag stoom afblazen.
Vanaf het moment dat premier Major brak met de traditie en een politicus in plaats van een sinoloog benoemde in Hongkong, lag de discussie over hoe Londen met Peking moest omgaan op straat. Patten weigerde het gebruikelijke pompeuze witte uniform met de gepluimde helm en de titel die bij deze buitenpost hoorden. Hij wilde gouverneur zijn van het volk. Toen bleek dat hij niet van zins was zijn oren naar Peking te laten hangen, maar Hongkong zo veel mogelijk democratie wilde geven als 'binnen de letter van de bestaande verdragen' mogelijk was, schreeuwde Londens gevestigde China-orde moord en brand.
De meest uitgesproken criticus was Sir Percy Cradock, oud-ambassadeur in Peking en destijds toponderhandelaar van premier Margaret Thatcher bij de totstandkoming van het akkoord dat geen akkoord mocht heten, de Joint Declaration van 1983. Cradock, die tijdens een eerdere ambtstermijn in Peking de bange dagen van de Culturele Revolutie had meegemaakt en persoonlijk door demonstranten was belaagd, ontpopte zich als de man die dacht dat Hongkong alleen te redden was met concessies. Hij liet geen gelegenheid onbenut Patten uit te maken voor een roekeloze politicus, die met democratiseringsvoorstellen de belofte van Peking over 'n land, twee systemen' in gevaar bracht. Terwijl de gouverneur door de Chinese top voor 'vijand voor duizend jaar' werd uitgemaakt, moest hij steeds opstandjes in eigen gelederen bezweren.
Daartoe leunde hij sterk op zijn vrienden, premier John Major en minister van Buitenlandse Zaken Douglas Hurd. Maar de laatste voorkwam niet dat Patten door het hem slechtgezinde ministerie van Buitenlandse Zaken slechts half genformeerd naar het Verre Oosten werd gestuurd.
Zo kreeg de nieuwbakken gouverneur niets te horen over geheime afspraken die Hurd in 1990 met zijn collega Qian Qichen had gemaakt over verkiezingen.
Toen Patten met eigen plannen naar Peking toog, zagen de Chinese leiders hem als iemand die zijn woord brak. Pas toen kreeg de verblufte politicus deze afspraken te horen. Hurd vertelde Dimbleby later dat hij het inderdaad vergeten was.
Zelfs John Major, zijn steun en toeverlaat, schroomde niet hem tot tweemaal toe te vragen terug te komen om de Conservatieve Partij uit de problemen te halen. Patten was befaamd om zijn kunststukje uit 1992, toen hij als campagneleider Major vanuit een achterstandspositie toch de verkiezingsoverwinning bezorgde. Patten verspeelde toen wel zijn eigen kiesdistrict in Bath.
Patten 'kwam geen moment in de verleiding'. In 1994 deed de premier hem een superaanbod: minister van Buitenlandse Zaken en vice-premier. Maar Patten verkoos de vochtige hitte van Hongkong boven de kille machtsstrijd in Westminster. 'Het belang van Hongkong werd ondergeschikt gemaakt aan de toekomst van de regering.' Dat zinde de laatste gouverneur niet.
Of Patten, die ooit heeft gezegd het premierschap te ambiren, toen al zag dat de Conservatieven reddeloos verloren waren of dat hij echt met hart en ziel verknocht was aan de Britse missie in Hongkong, laat Dimbleby in het midden. Hoewel hij door de Peking-gezinde zakenelite werd verguisd, was Patten erg populair bij de gewone man. Misschien verklaart dat de tranen, die hij tot ergernis van prins Charles de vrije loop liet tijdens de overdracht.
Toine Berbers
Jonathan Dimbleby: The Last Governor.
Little, Brown and Company, import Penguin Nederland; 461 pagina's;  98,-.
ISBN 0 316 64018 2.

Foto
	Gouverneur Chris Patten bij de soevereiniteitsoverdracht. Hongkong, 30 juni 1997. FOTO REUTER

