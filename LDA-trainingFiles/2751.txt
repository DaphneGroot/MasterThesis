	Logopedisten vrezen verwaarlozing jonge kinderen vanwege bezuiniging 'Snelle hulp voor die kleintjes is erg belangrijk'
	
Van onze verslaggeefster
Ineke Jungschleger

OSS
Peter (4) had zijn eigen taaltje toen hij op school kwam. Brood was 'pot', een toren 'toe', en een glas 'jas'. Alleen zijn moeder kan hem verstaan. 'Peter luisterde wel goed', zegt logopediste J. Koenders, 'maar het was hem niet duidelijk welke klank waar hoorde'. De klank koppelen aan een gebaar bleek de truc om hem de samenhang te leren.
De f leerde hij door te blazen en de lucht tegen zijn vingertoppen te voelen. Zij laat in Peters grote schrift de tekening zien die hij erbij maakte: een kop met bolle wangen en een mond waar ffff uit komt. 'De wind', zegt Peter en hij moet er om lachen. Inmiddels hoort de f voor hem allang bij foto en fee, en hij hoeft er niet meer bij te blazen om dat te weten.
Kleine kinderen hoeven weinig en mogen veel bij de logopedist. De ouder die er bij is, leert om niet meer bij het kind aan te dringen iets na te zeggen, maar in beurtspelletjes een woord te herhalen. 'Nou ik een blok, nou jij een blok.' Samen bouwen ze een toren en spelenderwijs komen de woordjes er uit.
Peter kwam in mei voor het eerst bij Koenders. 'We hadden een jaar eerder moeten komen', zegt zijn moeder. 'Dan had hij op school gelijk meegekund. Maar op het consultatiebureau zeiden ze dat het vanzelf wel goed zou komen, omdat hij twee oudere broertjes heeft. Hij zou hen vanzelf gaan napraten. Dat is dus niet gebeurd.'
Lang niet alle consultatiebureaus hebben de kennis in huis om op tijd te constateren dat de taalontwikkeling niet op gang komt. Eenmaal op school, in groep twee, wordt 70 procent van de vijfjarigen gescreend door een logopedist. Het hoort bij het onderzoek van de jeugdartsen van GG en GD. Maar met vijf jaar is de taalontwikkeling al ver gevorderd.
Omdat de logopedist op de meeste scholen al is wegbezuinigd, moet er worden verwezen via de huisarts, en daarvoor is de medewerking van de ouders nodig. 'Hoger opgeleide ouders vinden het normaal om gespecialiseerde hulp te aanvaarden, maar ouders die zelf taalzwak zijn, vinden het vaak gnant', zegt Koenders. Zij deelt de vrees van haar beroepsvereniging dat ze die kinderen helemaal niet meer te zien krijgt als logopedie niet meer tot de voorzieningen behoort waar iedereen recht op heeft. 'Ik hoor in mijn praktijk hoe de extra kosten voor alles wat niet meer wordt vergoed, zich opstapelen, juist bij de mensen met de laagste inkomens.'
Kinderen van buitenlandse ouders verdwijnen vaak uit het zicht van hun tweede jaar, als de laatste prikken achter de rug zijn, tot hun vierde. 'De peuterspeelzaal is voor Nederlandse ouders zo langzamerhand normaal', zegt Koenders, 'maar voor ouders uit andere culturen minder.' Daardoor missen peuters van niet-Nederlandse herkomst de kans dat een gestoorde taalontwikkeling wordt opgepikt door een peuterleidster.
Voor de werkwijze van een logopedist maakt het niet veel uit of een klein kind Brabants, Hollands, Turks of welke taal dan ook gestoord spreekt. 'Als logopedist mogen wij ons absoluut niet bemoeien met de verwerving van de tweede taal', zegt Koenders. 'Daar zijn de scholen voor. Maar het leren van de tweede taal kan worden belemmerd door stoornissen. Die zijn er dan meestal ook al in de eerste taal.'
Voor Turken en Marokkanen zijn er ook testen in hun 'eerste' taal. Zonodig werkt een logopedist in het begin met een tolk. Dat gebeurt vooral bij vluchtelingen. 'Turken en Marokkanen hebben meestal wel iemand bij zich die Nederlands spreekt, als ze het zelf niet genoeg spreken.' De behandeling gebeurt van begin af aan in het Nederlands. De ouders worden begeleid om ook de eigen taal te stimuleren.
Praten leer je niet als je niets hoort en ook niet als er niets tegen je gezegd wordt. Tussen die twee uitersten, doofheid en ernstige verwaarlozing, ligt een aantal minder ernstige aanleidingen. 60 Procent van de patinten die bij een logopedist komen, is onder de zestien jaar. 5 Tot 10 procent van alle kinderen heeft een logopedische stoornis.
'Je hebt overbezorgde ouders, en je hebt laconieke huisartsen die zeggen dat het vanzelf wel overgaat', zegt dr. J. De Ruiter-Sluiter. Zij heeft een methode ontwikkeld voor het opsporen van gehoor- en spraakstoornissen bij jonge kinderen en is daarop gepromoveerd. Volgens De Ruiter verwijzen huisartsen kinderen onder de vier jaar te weinig naar een logopedist. 'Terwijl toch echt bewezen is dat het schadelijk is als de taalontwikkeling niet op tijd op gang komt. Als je die kleintjes er voor hun vierde jaar uit kunt vissen en je kunt ze snel behandelen, dan hoeft de behandeling meestal maar kort te duren.'
Haar methode wordt gebruikt in een groot proefproject: twaalfduizend peuters van 18 tot 24 maanden worden in zes regio's bij de consultatiebureaus gescreend. De Ziekenfondsraad betaalt, en over een jaar zal een effectiviteitsanalyse uitwijzen of het loont de methode landelijk in te voeren.

Foto
	Logopediste J. Koenders en Peter. FOTO MARCEL VAN DEN BERGH

