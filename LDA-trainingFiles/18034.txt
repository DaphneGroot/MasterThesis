 ABN AMRO INTRODUCEERT "MOBILE BANKING". 
 AMSTERDAM, 21 jan (Reuter) - ABN AMRO Bank heeft meegedeeld dat zij is begonnen met de introductie van "mobile banking" ofwel het bankieren via de mobiele telefoon. 
 Via het scherm van de mobiele telefoon krijgen gebruikers van deze dienst het laatste beursnieuws en adviezen om daarop in te spelen. Verder krijgen beleggers een directe bevestiging van hun beursorders. 
 ABN AMRO heeft 5000 actieve beleggers uitgenodigd om gratis ervaring op te doen met deze service en op basis van hun wensen zal de dienst verder worden aangepast. 
 Daarna wordt mobile banking landelijk geintroduceerd en uitgebreid met andere bankprodukten. 
 Sinds begin vorig jaar kunnen klanten van ABN AMRO gebruik maken van de ABN AMRO Beleggingslijn en van ABN AMRO HomeNet waarmee via de PC kan worden belegd. 
 De bank bekijkt nog de mogelijkheden van Internet om haar dienstverlening verder uit te breiden. 
 "Indien nieuwe interessante kanalen zich aandienen zal ABN AMRO daar op inspelen," zo kondigt de bank aan. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
