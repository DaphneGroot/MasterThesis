	Washington wil dat Europese Unie Milosevic isoleert 
	Van onze verslaggever
Philippe Remarque
 DEN HAAG
De Verenigde Staten willen dat Europa de economische betrekkingen met Servi verbreekt. Volgens Washington hebben de Europese landen de positie van de Servische leider Milosevic versterkt door uitgebreide contacten met hem te onderhouden.
De Amerikaanse regering stelt vandaag in Brussel aan de Europese bondgenoten een 'actieprogramma' voor om de Servische leider verder te isoleren. Daarin wordt de Europeanen verzocht om de economische contacten te verminderen, ambassadeurs uit Belgrado terug te roepen en het luchtverkeer met Servi te staken.
Dat zegt John Kornblum, de Amerikaanse onderminister van Buitenlandse Zaken voor Europa en speciale afgezant naar ex-Joegoslavi in een vraaggesprek met de Volkskrant. Kornblum, die het actieprogramma in Brussel aan de contactgroep voor ex-Joegoslavi zal presenteren, was in Den Haag voor het halfjaarlijkse overleg met de politieke top van de EU. Op dit moment zijn dat minister van Buitenlandse Zaken Hans van Mierlo en zijn ambtenaren.
'Wij hebben geen formele relaties met Servi. We hebben geen ambassadeur, geen contacten op hoog niveau, we gaan door met het bevriezen van hun tegoeden, en we hebben geen civiel luchtverkeer. We hebben een sterke ring om Servi gelegd', zegt Kornblum. Maar de Europese bondgenoten hebben dat volgens hem niet gedaan, en dat baart de VS 'grote zorgen'.
'Er is precies gebeurd waar we voor vreesden: ze hebben Milosevic aangemoedigd om zijn positie te versterken. De Europeanen hebben meer economisch contact, ze hebben ambassadeurs, contacten op hoog niveau en luchtverkeer. Er is een hoop dat de Europeanen nog kunnen doen.' Kornblum wil dat de Europese bondgenoten overwegen om al deze contacten te verbreken, of er tenminste mee te dreigen.
'Als Milosevic nu blijft weigeren de internationale conclusies over de verkiezingen te respecteren moeten we de ring rond Servi aanhalen, zodat hij begrijpt dat hij er niet mee wegkomt.' Kornblum denkt dat het opvoeren van economische druk hiervoor voldoende is. 'In elke analyse die je leest staat dat de Servische economie op het punt van instorten staat. Ze hebben buitenlandse steun hard nodig. Dus ik denk dat we grote invloed op Milosevic hebben'.

