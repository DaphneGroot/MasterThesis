	Verhalen van oude Ploon
	De kinderen in de jeugdboeken van Martha Heesen zijn genteresseerd in het verleden. Terwijl hun ouders hard werken, nemen zij de tijd voor de verhalen van een oudere generatie. Uren luistert Stoffel in Het Stoffelplan naar de verhalen van de huisknecht van zijn tante. Adam hangt in De laatste jongen aan de lippen van zijn grootmoeder, totdat zij sterft. Alles wat hij weet over zijn vader, die hij nooit heeft gekend, heeft zij hem verteld.
Andere volwassenen, ouders en tantes, keuren het contact tussen kind en bejaarde af. In het nieuwste boek van Heesen, Sterre en Joe, ergert het Roeliens moeder mateloos dat haar dochter elke dag verdwijnt in de kamer van de oude Ploon. Ploon heeft ruim vijftig jaar bij de grootvader van Roelien gewerkt als kinder- en dienstmeisje. Na de dood van haar werkgever komt ze op straat te staan. De oude vrouw vindt dat het nu haar beurt is om verzorgd te worden.
Met haar koffer onder de arm nodigt ze zichzelf uit bij de kinderen van het gezin waar ze zo lang gewerkt heeft. Iedereen stuurt haar zo snel mogelijk weer weg. Niemand is in haar genteresseerd, alleen de 12-jarige Roelien. Maar zonder dat zij het weet, brengen haar ouders Ploon naar een verzorgingshuis.
Roelien wil Ploon terug, zodat ze weer naar de verhalen over vroeger kan luisteren. Ze kent het verhaal van de vrouw over het kind dat ze ooit was, al uit haar hoofd. Toch wil ze het telkens opnieuw horen. Fragmenten uit Ploons levensverhaal staan cursief gedrukt. Ze gaan over de twee paarden, Sterre en Joe, waarmee de 6-jarige Ploon alles kon doen wat ze maar wilde. De Eerste Wereldoorlog breekt uit als zij tien is. De paarden en drie van haar broers vertrekken naar het slagveld. De rest van het gezin ontvlucht Belgi; te voet gaan ze naar Nederland. Daar moet Ploon al snel de kost verdienen als dienstmeisje.
Zij vertelt het voor de zoveelste keer nadat Roelien haar het huis heeft binnengesmokkeld en op zolder verborgen. Heesen laat subtiel doorschemeren dat de verantwoordelijkheid steeds zwaarder op Roelien drukt. Het meisje krijgt het gevoel dat ze er alleen voor staat en dat Ploon niet echt meewerkt aan het bewaren van hun geheim. Hoewel haar ouders in het verhaal nauwelijks aanwezig zijn, geeft Heesen een volledig beeld van de ontevreden moeder, die het altijd druk heeft. Zij heeft het er moeilijk mee dat haar tienerdochter niet voldoet aan haar verwachtingen en haar nooit gezellig in vertrouwen neemt. De vader is goedmoedig, hij probeert voortdurend conflicten te sussen, maar spreekt zich nooit duidelijk uit.
Het thema van Sterre en Joe doet een beetje denken aan Wijd weg van Joke van Leeuwen, maar het mist het raadselachtige van dat verhaal. Bij Heesen ontbreekt ook het taalspel, waarin Van Leeuwen zeer bedreven is. Dat neemt niet weg dat Sterre en Joe een mooie jeugdroman is. Heesen is goed in het uitwerken van karakters van de hoofdpersonen en weet de ontwikkeling die ze doormaken, geloofwaardig te beschrijven.
In Het geld ligt op straat beschrijft de Tsjechische Sheila Och op vermakelijke wijze de overgang naar de vrijemarkteconomie in haar land. Karel van twaalf en zijn vriend Jarda vinden het maar suf dat hun ouders niet achter het grote geld aanjagen. Zij verzinnen van alles om geld te kunnen verdienen. Soms zit het mee, maar net zo vaak zit het tegen. Dat een lastige buurvrouw de jongens verklikt is een tegenslag. Met het verkopen van bloemen op het kerkhof hebben zij echter succes. Hun bedrijfje floreert en zij leren alle kneepjes van het vak, tot het moment dat de dood voor hen zijn abstractie verliest en akelig dichtbij komt.
In dit vlot geschreven en humoristische verhaal is Karel de verteller. Vorig jaar kreeg Och een Zilveren Griffel voor Het zout der aarde en het domme schaap. Daarin vertelt de 16-jarige Jana over haar grootvader en zijn verzet tegen het communistische regime.
Selma Niewold
Martha Heesen: Sterre en Joe.
Vanaf 10 jaar.
Querido; 122 pagina's;  24,90.
ISBN 90 214 6557 4.
Sheila Och: Het geld ligt op straat.
Vertaald uit het Tsjechisch door Henja Schneider.
Vanaf 10 jaar.
Querido; 117 pagina's;  24,90.
ISBN 90 214 7741 6.

