	'Vliegveld Oostende is spil van smokkel wapens naar Afrika'
	Van onze correspondent
Jos Klaassen
 BRUSSEL
Het vliegveld van Oostende zou de spil zijn voor de smokkel van wapens naar oorlogsgebieden in Centraal Afrika. Een bewijs daarvoor vormt de ontdekking op de luchthaven Zaventem van honderden motoren voor Russische tanks die bestemd waren voor Burundi. De Belgische staatsveiligheidsdienst is een onderzoek gestart.
Sinds de staatsgreep van majoor Buyoya in juli 1996 is een wapenembargo tegen Burundi van kracht. Volgens het dagblad De Standaard waren de wapensmokkelaars van plan de Russische motoren via een Oostends expeditiebedrijf naar de Burundese hoofdstad Bujumbura te transporteren.
Het illegale wapentransport was al begin december 1996 ontdekt. De drugsbestrijdingsdienst van de douane op de nationale Belgische luchthaven Zaventem was door Duitse collega's getipt over het wapentransport.
Een vrachtwagen geladen met motoren en aandrijfcomponenten voor Russische BRT 40-tanks was op dat ogenblik onderweg naar België zonder de benodigde documenten. De wapenlading was afkomstig van een bedrijf in het Oostduitse Neu Brandenburg. Zij had via de in Brussel gevestigde Amerikaanse firma CEP verstuurd moeten worden naar het Oostendse expeditiebedrijf Transami Air Cargo (TAC). TAC zou de lading hebben moeten overvliegen naar Bujumbura.
Vermoed wordt dat de wapens bestemd waren voor het Burundese leger. Het is overigens nog niet duidelijk of de betrokken firma's op de hoogte waren van de aard van de lading. Er was evenwel geen transportvergunning afgegeven voor het transport van de wapens naar Bujumbura. De Belgische staatssecretaris voor ontwikkelingssamenwerking Reginald Moreels heeft de regering en het schepencollege van Oostende om een uitgebreid onderzoek gevraagd naar deze affaire.
In februari 1996 had de douane op Zaventem al een lading nachtkijkers in beslag genomen, die door Angola Airlines via Oostende naar Luanda zouden worden gevlogen.
Later circuleerden er berichten dat Boeings 707 via Oostende illegale wapentransporten uitvoerden naar de Hutu-milities in Noord-Kivu. In de zomer van 1996 waren in Zaïre wapens ontdekt tussen een lading hulpgoederen van de Belgische organisaties Caritas, Care en Oxfam. Ook deze wapens kwamen uit Oostende.
Volgens de Amerikaanse organisatie Human Rights Watch waren de wapens bestemd voor Burundi. De douane en de luchthavenautoriteiten in Oostende hebben ontkend dat er via de luchthaven illegale wapentransporten naar Oost-Zaïre hebben plaatsgevonden.
Een omstreden transport van legerwagens, zeiden ze, was teruggestuurd. Dit transport was via een tussenpersoon van een Nederlandse eigenaar van een koffieplantage in Oost-Zaïre geregeld. De oude legerwagens zouden worden ingezet voor 'humanitaire doeleinden'.
Maar staatssecretaris Moreels weigerde zijn toestemming. Moreels twijfelde aan het humanitaire karakter van het transport. De oude legerwagens zijn volgens de autoriteiten teruggestuurd naar Nederland.

