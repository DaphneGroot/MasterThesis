	Frisse lucht en weids uitzicht in heilig Lhasa
	Seven Years in Tibet van Jean-Jacques Annaud. Met Brad Pitt, David Thewlis. In 67 theaters, waaronder Tuschinski 1 Amsterdam, Metropole 1 Den Haag, Path 5 Rotterdam.
Mag je opmerken dat Tibet niet in Argentini ligt, als een film suggereert de Himalaya te tonen terwijl het in feite het Andesgebergte betreft? Ja, dat mag, maar het doet niet terzake, want een film schept zijn eigen werkelijkheid.
Het is ook niet de meest voor de hand liggende vraag bij, of na, het zien van Seven Years in Tibet, naar het boek van de Oostenrijkse bergbeklimmer Heinrich Harrer, die in 1939 met zijn landgenoot Peter Aufschnaiter vanuit Graz (in de filmwerkelijkheid een station bij La Plata) vertrok voor een expeditie naar Nanga Parbat, hoog in de Himalaya.
Omdat de naam van de, inmiddels als nazi ontmaskerde, bergbeklimmer-schrijver dezelfde is als het filmpersonage, suggereert de film de 'echte' werkelijkheid weer te geven. De historische correctheid wordt nog eens onderstreept door een voortdurend aangeven van data ('Oostenrijk, juni 1939') en het vermelden van geschiedkundige feiten (de Chinese revolutie, het optrekken van Mao's troepen, de ballingschap van de Dalai Lama naar India), die het verhaal van Heinrich Harrer een historisch kader geven.
Seven Years in Tibet pretendeert feitelijkheid, maar het is beter daar niet te veel op in te gaan. Globaal klopt het allemaal wel. Die egocentrische, arische berggeit zal best wel tijdens zijn expeditie in India krijgsgevangen zijn gemaakt door de Engelsen, ontsnapt zijn en uiteindelijk in de heilige stad Lhasa terecht zijn gekomen. Omdat de Dalai Lama zelf zijn zegen over de film heeft gegeven, mag ook worden aangenomen dat het klopt dat de blonde westerling de toen nog jonge geestelijke leider aardrijkskundige en andere lessen heeft gegeven. En dat Tibet door de troepen van Mao werd bezet, is ook juist.
Ook zal het wel waar zijn dat, op een meer persoonlijk vlak, Heinrich Harrer bij zijn vertrek een zwangere vrouw achterliet, en dat hij zijn zoon pas in 1951 voor het eerst zag. Want ook dat is een draad in het verhaal: de persoonlijke aangelegenheden van een man die zijn drang naar heroek moet bekopen met priv-verliezen.
Wat er aan schort in Seven Years in Tibet is een teveel aan thema's en verhaallijnen. Deze worden te weinig uitgewerkt, ook al duurt de film langer dan twee uur. Mede daardoor krijgen ook de personages te weinig kans tot ontwikkeling. En dat wreekt zich vooral waar deze personages, die een filmdrama moeten dragen, ook elkaar niet kunnen opwarmen. Tussen de twee bergbeklimmers klikt het niet (dat is een gegeven), maar het klikt ook niet tussen de twee acteurs die hen invullen: Brad Pitt (Heinrich Harrer) en David Thewlis (Peter Aufschnaiter).
En dat is voor een filmdrama wl erg. Pas halverwege, in de ontmoetingen tussen Harrer en de jonge Dalai Lama, is er iets wat je 'chemie' kunt noemen tussen de spelers. Dan opeens krijgt de film enige rust en dramatische warmte. Het geliefde speeldoosje van de Dalai Lama komt aan het eind van de film terug, wanneer de bergkoning eindelijk zijn eigen zoon ziet, hem datzelfde speeltje cadeau doet en vanuit een deuropening toekijkt hoe de al even arische knaap de deksel opendoet. Maar dat is weer een moment dat de film uitglijdt naar sentimentaliteit.
Seven Years in Tibet is vooral een film met weidse gebaren. Oogverblindende landschappen, prachtige kostuums, het ene visuele hoogstandje na het andere. Ruim twee uur krijgen je ogen volop de kost. Jean-Jacques Annaud, de man die eerder onder meer The Name of the Rose en The Bear regisseerde, heeft een soms meeslepend spektakel gemaakt dat merendeels lekker is om naar te kijken.
Tussen de bergen en de sneeuw bewegen zich mensen en vooral Brad Pitt, een man verbeeldend die door kennismaking met een pienter jongetje, dat in een beschermd milieu voorbestemd is de geestelijke leider van een ingetogen volk te zijn, een geestelijke reiniging ondergaat. Maar je krijgt de indruk dat dit eerder door de gezonde berglucht komt dan door een innerlijke strijd. Voor dat laatste is geen ruimte in een film die zwalkt tussen 'waar gebeurd' en een echt mooi romantisch Hollywood-epos.
Peter van Bueren

Foto
	Brad Pitt in Seven Years in Tibet.

