Sarah Bernhardt.
Sarah Bernhardt, pseudoniem van Rosine Bernardt (Parijs, 22 oktober 1844 – aldaar, 26 maart 1923), was een Frans actrice van Nederlandse afkomst. Ze was misschien wel de beroemdste actrice van haar generatie.
Levensloop.
Bernhardt werd in Parijs geboren als buitenechtelijke dochter van de Nederlandse Julie Bernardt, en een vader van onbekende nationaliteit. Haar grootvader Moritz Bernardt was een berucht Joods koopman in Amsterdam.
Sarah Bernhardt werd een van de allergrootste actrices van haar tijd en blijft de grootste Franse theaterlegende uit de geschiedenis. Ze trad niet alleen op in Parijs, waar een schouwburg naar haar werd vernoemd, maar maakte vele tournees rond de wereld en trad op in Londen, New York, Amsterdam en Antwerpen. De Britse schrijver Oscar Wilde zou bij een optreden in Londen lelies aan haar voeten hebben geworpen en haar "The Divine Sarah" (De Goddelijke Sarah) hebben genoemd, hetgeen altijd haar bijnaam bleef. In Verenigde Staten zei de schrijver Mark Twain: "Er zijn vijf soorten actrices: slechte, redelijke, goede, geweldige. En dan heb je Sarah Bernhardt."
Het bekendst was haar vertolking in "La Dame aux Camélias" van Alexandre Dumas fils. Op latere leeftijd speelde ze tevens de hoofdrol in een reeks films, waarvan vooral "Les Amours de la reine Élisabeth" (1912) een wereldwijd succes was. In Amerika werd deze Franse stomme film vertoond als "Queen Elizabeth" en was het de allereerste lange speelfilm die landelijk in Amerika werd uitgebracht. Met haar tegenspeler, de 37 jaar jongere Nederlandse acteur Lou Tellegen, had Bernhardt een relatie.
Bernhardt was als meisje van 11 jaar katholiek gedoopt. Als dochter van een Joodse moeder presenteerde ze zich al naar de gelegenheid als joods of katholiek. Tijdens de Dreyfusaffaire benadrukte ze haar joodse kant, en ze betuigde in een brief haar steun aan Émile Zola voor zijn geruchtmakend artikel in L'Aurore.
Sarah had een affaire met een Belgische edelman, Charles-Joseph Eugène Henri Georges Lamoral de Ligne (1837–1914), zoon van Eugène de Ligne (8e prins de Ligne), van wie ze haar enige kind heeft, een zoon, Maurice Bernhardt (1864–1928). Maurice werd geen acteur maar werkte het grootste deel van zijn leven als manager en agent voor diverse theaters en toneelspelers, inclusief zijn moeder.
Sarah Bernhardt overleed aan uremie, die volgde op nierfalen, in 1923; 78 jaar oud. Ze heeft een ster op de Hollywood Walk of Fame bij Vine Street 1751.
Ze ligt begraven op het Parijse kerkhof cimetière du Père-Lachaise.
Haar kleindochter Lysiane Bernhardt (1896-1977) was eveneens actrice en schreef daarnaast onder het pseudoniem M.-T. Bernhard politieromans. Zij was enige tijd getrouwd met de toneelschrijver Louis Verneuil.
Bernhardt bezat een aanzienlijke verzameling sieraden, die na haar dood verspreid is geraakt. Zij gaf met regelmaat opdracht aan René Lalique om juwelen voor haar te ontwerpen. Beroemd is haar armband in de vorm van een slang uit 1899 ontworpen door Alphonse Mucha en uitgevoerd door Jean Fouquet.
Stukken en rollen.
In deze lijst zijn geen hernemingen of speciale voorstellingen opgenomen.
Boeken.
In deze lijst zijn enkel de oorspronkelijke uitgaven opgenomen (geen vertalingen).
