Devon.
Devon (soms ook wel "Devonshire" genoemd) is een graafschap in de Engelse regio South West England. Met Devon kan zowel het historische en ceremoniële graafschap als het administratieve graafschap worden bedoeld. In het laatste geval behoren de "unitairy authorities" van Plymouth en Torbay niet tot Devon: zij vormen twee zelfstandige bestuurlijke eenheden.
Het gebied is ongeveer 6700 km2 groot (het administratieve graafschap is iets kleiner) en heeft ruim een miljoen inwoners, waarvan 704.493 in het administratieve graafschap. De hoofdstad is Exeter.
Landschap.
Devon grenst in het westen aan Cornwall en in het oosten aan de graafschappen Somerset en Dorset. Het is het enige Engelse graafschap dat twee gescheiden kustlijnen heeft: in het noorden grenst het aan het Kanaal van Bristol (Bristol Channel), in het zuiden aan Het Kanaal.
Het landschap van Devon kan worden omschreven als romantisch. Tussen de kustlijnen in het noorden en zuiden ligt een golvend landbouwgebied. Er zijn twee nationale parken: Dartmoor (dat geheel op het grondgebied van Devon ligt) en Exmoor (dat gedeeltelijk ook in Somerset ligt).
Toerisme.
De bronnen van inkomsten zijn vooral het toerisme, de levering van klei voor de nationale aardewerkindustrie, en zware industrie die grotendeels is geconcentreerd rond de grote steden Plymouth en Exeter.
Het zuidwesten van Engeland is voor toeristen met name aantrekkelijk door het relatief zachte klimaat, waarin zelfs subtropische plantengroei voorkomt, de vele mooie authentieke dorpen, het aansprekende landschap en de aanwezigheid van vele prehistorische overblijfselen.
Plaatsen.
De hoofdstad is Exeter, ook hoofdstad van een bisdom in de Kerk van Engeland.
Enkele andere plaatsen zijn Plymouth, Dawlish, Exmouth, Sidmouth, Ilfracombe, Woolacombe, Lynmouth, Torquay, Paignton, Brixham, Axminster, Barnstaple, Bideford, Honiton, Newton Abbot, Okehampton, Childe's Tomb, Tavistock, Tiverton en Chudleigh
