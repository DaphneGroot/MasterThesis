	Duvillard ernstig gewond tijdens training voor wereldbeker afdaling
De Franse skiër Adrien Duvillard is vrijdag ernstig gewond geraakt bij de training voor de wereldbeker afdaling zaterdag in Wengen. Hij verloor vlak voor de finish de controle en kwam met hoge snelheid in de omheining terecht. In 1991 kwam op dezelfde plaats de Oostenrijker Gernot Reinstadler om het leven.
Onmiddellijk na het ongeluk landde er op de piste een helikopter, die Duvillard in kritieke toestand naar het ziekenhuis bracht. Hij heeft een schedelfractuur opgelopen. Meteen na het ongeluk heeft de organisatie de training gestaakt.
Noël Gaddo, bondscoach van het Snowboard Holland Team, heeft drie snowboarders geselecteerd voor de WK in het Italiaanse San Candido. Thedo Remmelink komt uit op de onderdelen reuzenslalom, slalom en parallelslalom. Mark Janbroers en Frank Germann komen ook op die disciplines uit en doen verder mee aan de boardercross.
Marcella Boerma ziet af van deelname. Zij is nog niet fit genoeg. Het herstel van de rugblessure verloopt weliswaar voorspoedig, maar pas eind januari hervat ze de sneeuwtraining. De WK is van maandag 20 januari tot en met zondag 26 januari.
Alberto Tomba ontbreekt zondag bij de wereldbeker slalom in Wengen. De Italiaanse skifederatie heeft vrijdag gezegd dat Tomba nog niet is hersteld van een griep.
De Italiaan, die trainde in Madonna di Campiglio, moest zich zondag al na de eerste manche terugtrekken uit de slalom in Chamonix. 'Op advies van zijn dokter start hij ook niet in Zwitserland. Hij gaat terug naar huis. Na twee of drie dagen begint hij met de voorbereiding op de wedstrijd in Kitzbühel', aldus de verklaring van de federatie.
Tomba miste deze week ook al een reuzenslalom in Adelboden. Door zijn afwezigheid is hij nu voor het eerst in tien jaar weggezakt uit de top vijftien van de wereldbekerstand van de reuzenslalom.
Deborah Compagnoni heeft vrijdag de vierde wedstrijd om de wereldbeker reuzenslalom gewonnen. De Italiaanse legde de twee runs af in twee minuten, acht seconden en 45 honderdsten. De Oostenrijkse Anita Wachter eindigde als tweede (2.09,61) voor de Zweedse Pernilla Wiberg (2.09,92).
De grieperige Compagnoni boekte in Duitsland de tweede overwinning van het seizoen in de wereldbekercyclus na haar zege op de slalom in Semmering. Eerder was de Italiaanse wildebras op de reuzenslalom twee keer als tweede geklasseerd.

