Technion.
Het Technion (Hebreeuws: הטכניון – מכון טכנולוגי לישראל - "haTekhniun – Mkhun tekhnulugi l'Ishral", officiële Engelse naam: "Technion – Israel Institute of Technology") is een Israëlische technische universiteit die in 1912 in Haifa werd opgericht. In 1924 werd het eerste onderricht gegeven. Grondleggers waren diverse Duitse wetenschappers, onder wie Paul Nathan en Albert Einstein. Daarmee is het de oudste universiteit van het huidige Israël. De universiteit wordt algemeen beschouwd als de meest vooraanstaande technische universiteit van het land.
Een groot deel van de technologische vernieuwingen in Israël zijn gebaseerd op onderzoek verricht aan het Technion, en veel technische managers zijn afgestudeerd aan het instituut. Als "Israel Institute of Technology" wordt het wel het MIT van Israël genoemd.
De campus van het Technion ligt op het Karmelgebergte, aan de rand van Haifa.
