	Met overname Air Holland zou omzet Schreiner Luchtvaart opnieuw verdubbelen Rben gaat proberen of het n¢g een keer lukt 
	Van onze verslaggever
Gerard Reijn

AMSTERDAM
Schreiner Luchtvaart Groep, dat onlangs bekend maakte Air Holland te willen kopen, is geen beginneling in de charterbusiness. In tegendeel. 'In de jaren zestig waren wij marktleider in Nederland. We hadden een marktaandeel van 70 procent', glimlacht Jan Rben, volgens zijn kaartje president van Schreiner. 'Maar de markt was toen nog wel erg klein', geeft hij ruiterlijk toe.
Maar als Schreiner erin slaag om Air Holland over te nemen, is dat wel een spectaculaire rentree in de chartermarkt. Air Holland heeft een omzet van 'tussen 150 en 200 miljoen', zegt Rben zuinig - want hij doet niet aan details.
De mededeling dat Schreiner al twee jaar met Air Holland is gesprek is, kwam voor de buitenwereld als een regelrechte verrassing. De meeste mensen kennen Schreiner niet; en wie de groep wel kent, associeert haar met helikopterdiensten op boorplatforms.
Dat is ook nog altijd de grootste activiteit van Schreiner. In 1996 boekte de groep 193 miljoen gulden omzet en een winst van 17,4 miljoen. Dit jaar zal de omzet groeien tot 250 miljoen. Daarvan wordt volgens Rben 70 miljoen gerealiseerd in het vliegen naar olie- en gasputten op zee, in de woestijn, het oerwoud, in bergen en dalen en steppen. Het grootste deel van 55 helikopters en 37 fixed wings - zoals vliegtuigen bij Schreiner worden genoemd - vliegt op deze eenzame plekken die vaak alleen door de lucht te bereiken zijn.
Een bescheiden omzet van 10 miljoen komt binnen met het onderhouden van vliegtoestellen van anderen. Veertig miljoen stroomt binnen met het geven van vliegopleidingen, en nog eens 40 miljoen met logistieke dienstverlening en handel. Maar de resterende 90 miljoen komt uit twee activiteiten die voor Schreiner betrekkelijk nieuw zijn: het onderhouden van regionale lijndiensten en het vercharteren van vrachtvliegtuigen.
Als de overname van Air Holland slaagt, groeit de omzet van de groep naar 430 miljoen, waarvan 270 miljoen uit activiteiten waar de groep zich vijf jaar geleden nog verre van hield. Rben: 'Het bedrijf verandert nogal van karakter.'
Dat is de groep wel vaker overkomen. Opgericht na de Tweede Wereldoorlog door de familie Schreiner, begon het bedrijf in de zestiger jaren samen met Van Ommeren een chartermaatschappij, die het aanvankelijk goed deed. Na een decennium drukte de concurrentie van KLM, Martinair en Transavia de groep van deze markt af en vervolgens richtte Schreiner zich helemaal op de luchtverbindingen met olie- en gasputten.
Dat bleek geen onverdeeld verstandige specialisatie. Eind jaren zeventig werd het in ontwikkelingslanden populair om bedrijfjes te nationaliseren. Soms ging het iets minder ver, en werd alleen 'voorgesteld' dat er een lokale ondernemer als partner in het bedrijf zou toetreden. 'Maar het kwam vaak op hetzelfde neer, want die partner werd dan niet geacht voor zijn belang te betalen', zegt Rben.
'In vijftien landen zijn wij opgedoekt. In Perzi bijvoorbeeld, tegenwoordig Iran. Daar hadden we een heel groot bedrijf. Dat is genationaliseerd door de ayatollahs. Onze manager heeft nog anderhalf jaar in de gevangenis gezeten.'
Bij al die ellende voegde zich de oliecrisis. 'Wij krompen in die jaren in tot een bedrijfje van 100 miljoen omzet en 10 miljoen verlies. Dat moet je niet te lang doen.'
Dat was in 1985, toen Rben net een jaar bij het bedrijf was. Hij kwam bij de KLM vandaan, waar hij het tot directiesecretaris had geschopt, maar hij was 'vreselijk toe aan het hebben van een eigen bedrijf'. Niet dat hij meteen aandeelhouder werd van Schreiner, maar hij werd wel voor twee jaar naar de bushbush van Nigeria gestuurd waar hij leiding gaf aan 250 man, en waar de verbindingen met Nederland 'gebrekkig' waren.
Acht jaar lang is hij nu president van de groep. In die acht jaar verdubbelde hij de omzet, maar plannen voor verdere groei heeft hij nog genoeg. 'Ik wil weleens proberen of dat nog een keer lukt.'
Vier jaar geleden begon Schreiner met regionale lijndiensten. Air Excel werd opgericht. Schreiner nam 51 procent van de aandelen, de Limburgse Ontwikkelings- en Financieringsmaatschappij LIOF en het management namen samen de rest. Met toestellen van 30 tot 50 zitplaatsen onderhoudt Air Excel diensten die passen bij het grote netwerk van de KLM. Lijnen als Maastricht-Londen, Eindhoven-Hamburg en Rotterdam-Parijs.
Inmiddels is deze activiteit uitgebreid met een soortgelijk regionaal netwerk rondom Sabena, en praat Schreiner met Air France over het opzetten van een regionale lijndienst in Frankrijk. De komende drie jaar denkt Rben in nog drie landen op deze manier aan de slag te kunnen. 'Ik denk dat 80 procent van de ondernemers in deze regionale diensten, verlies laten. Ze gaan met de regelmaat van de klok over de kop. De kunst is de kosten in de hand te houden.'
Gelukkig is er voor de luchtvaart altijd weer een financier die zachte leningen verstrekt. 'Zoals het LIOF hier. Geloof me: dat gebeurt in elk land. Zonder dat gaat het niet. Voor het opzetten van een lijn, moet je rekenen op aanloopverliezen van drie miljoen gulden.'
Vorig jaar begon Schreiner weer een nieuwe activiteit: het verhuren van vrachtvliegtuigen. Het bedrijf bezit nu twee Herculessen, en als alles volgens plan verloopt, komt volgend jaar de derde.
Ook in de opleidingen heeft Rben groeiplannen. Vorig jaar nam hij nog het belang van 50 procent over dat Fokker had in de Nationale Luchtvaartschool bij het vliegveld Beek. Volgend jaar wordt de Europese markt voor vliegopleidingen opengegooid, zodat een Nederlandse piloot die in Itali wordt gestationeerd, niet meer opnieuw een Italiaans examen hoeft af te leggen. Rben is niet bang voor de concurrentie die dan zal ontstaan. Hij denkt dat Schreiner een van de beste is, en is juist van plan om enkele nieuwe trainingssimulatoren aan te schaffen.
Het zijn apparaten van 25 miljoen per stuk, die 24 uur per dag, 365 dagen per jaar draaien. Van buiten zien ze eruit als science-fiction machinemonsters, van binnen als een gewone cockpit. De machines bootsen vluchten na, compleet met lawaai en bewegingen en met op de ruitjes geprojecteerde uitzichten. 'Als er op Schiphol verbouwd wordt, moeten onze programmeurs weer aan het werk.'
Hij overweegt scholen in andere steden op te zetten, en het plan om zijn vestiging in Portugal uit te bouwen tot het centrum voor Zuid-Europa, is al vrijwel rijp. Ook de Nederlandse leerlingen zullen te maken krijgen met Portugal, want daar zullen ze hun praktijkuren met de eenmotorige vliegtuigen opdoen. 'Het is daar veel beter weer, dus je kunt dubbel zo vaak vliegen. En bovendien hebben we daar niet veel last van geluidhinder.'
Maar ook in de oude kernactiviteit, de luchtverbindingen met de olieboorders, wordt fors genvesteerd. Eerder dit jaar maakte Schreiner bekend ERA, de helikopterdiensten van de KLM over te nemen, die goed zijn voor een omzet van 40 miljoen gulden.
De financiering van de onstuimige groei kan zonder problemen door Schreiner worden gedragen, denkt Rben. De balans van 1996 laat zien dat de groep sterk is. Het balanstotaal van 200 miljoen is voor 65 miljoen aan eigen vermogen gefinancierd, en elk jaar wordt een groot deel van de winst bij het eigen vermogen gevoegd.
Pas als ook de overname van Air Holland doorgaat, zal een beroep worden gedaan op de aandeelhouders. Eenderde van de aandelen is in handen van Rben en enkele managers. 'Wij zijn niet kapitaalkrachtig genoeg om flinke vermogens op tafel te leggen.' De andere aandeelhouders zijn dat wel. Eenderde van de aandelen is in handen van de NPM, en de HAL kocht deze zomer eenderde van de aandelen uit handen van Malaysia Airlines.
Twee weken geleden deed Rben de aandeelhouders van Air Holland een bod. Binnen twee maanden verwacht hij het antwoord. Het is een goed bod, vindt hij, want de maatschappij zal onder eigen naam en management door mogen gaan. Toch kunnen er voordelen worden behaald: 'We kunnen ze voordelen bieden in het onderhoud, in financiering, training, verzekeringen. Zij worden daardoor minder kwetsbaar.'
Ook andere partijen hebben geboden, dat weet hij, maar toch hangt hij ontspannen achterover in de bank en tuit nuancerend de lippen als hij zegt: 'We hebben een goede kans. En als wij het niet worden, is het ook niet zo erg. We zitten er niet nagelbijtend op te wachten, want het is voor ons niet van levensbelang.'

Foto
	Jan Rben, staande voor de trainingssimulatoren. WIM RUIGROK - DE VOLKSKRANT

