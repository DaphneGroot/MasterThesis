	Blanke huurling gedood bij gevechten in Oost-Zaïre
	AFP, Reuter, Guardian
KISANGANI/BRUSSEL
In de Zaïrese stad Kisangani is voor het eerst een stoffelijk overschot van een blanke huurling aangetroffen. Het lijk was volgens ooggetuigen in een textielfabriek verstopt en is dit weekeinde teruggevlogen naar Europa.
De Belgische leider van de huurlingen, Christian Taverniers, bevestigde maandag dat zich in totaal ongeveer 280 blanke huursoldaten in Kisangani bevinden. Zij nemen deel aan het door de Zaïrese regering beloofde 'totale en vernietigende' offensief tegen de rebellen die het oosten in handen hebben.
De 61-jarige Taverniers is een ex-medewerker van de bekende Franse soldier of fortune Bob Denard, die in 1989 een staatsgreep pleegde in de Comoren. Volgens Taverniers hebben de huurlingen - Fransen, Amerikanen, Britten en vooral Serviërs - nog niet deelgenomen aan de gevechten. Maar bronnen binnen het Zaïrese leger zeggen dat de buitenlanders al wel meevechten.
In Kisangani zijn ook materiële versterkingen aangekomen. Het leger maakt gebruik van gevechtshelikopters en - vliegtuigen. Maar dit extra materieel en de blanke huurlingen zijn volgens waarnemers onvoldoende om de rebellen te verslaan.
De huurlingen vechten zij aan zij met een ongemotiveerd en slecht opgeleid leger en gepensioneerde gendarmes die speciaal voor de strijd zijn opgetrommeld.
De Zaïrese regering beweert dat het tegenoffensief al vruchten afwerpt. Zo zou de stad Walikale zijn heroverd op de rebellen, ook al hebben de Zaïrese autoriteiten de val van Walikale nooit toegegeven.
Zaïre is in oorlogsstemming. De staatsradio speelt stemmige muziek en verblijdt de bevolking met het nieuws dat ook de Libische luchtmacht het Zaïrese leger zal steunen.

