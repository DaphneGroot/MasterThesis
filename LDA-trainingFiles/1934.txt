	Haringa maakt de cirkel rond
	'MENSEN schilderen mij altijd af als een nuchtere truttebol. Zo ben ik helemaal niet, ik kan heel emotioneel zijn. Maar als ik huil, dan doe ik dat stilletjes in een hoekje thuis. Het gekke is dat ik nu, vlak voor mijn laatste kampioenschap, juist wel heel nuchter ben. Ik heb er naar toe geleefd. Het is mooi geweest.'
Ingrid Haringa (33) neemt na zestien jaar afscheid van een imposante sportcarrire. Eerst als schaatsster, later als wielrenster verzamelde ze talrijke medailles waaronder vijf wereldtitels en drie Olympische plakken. Maar roem is betrekkelijk, weet Haringa, en dat vergemakkelijkt het afscheid.
De ene dag nog bejubeld, de volgende genegeerd, alsof ze nooit heeft bestaan. Ze werd afgelopen maand vijfde tijdens het WK in Perth en iedereen vond het pet. 'Dan roepen de mensen al snel: ze had op d'r top moeten stoppen. Dat vind ik ook wel, maar mag het misschien ook in de buurt van?'
Tijdens de Spelen in Atlanta zag ze prins Willem Alexander uitbundig dansen met hockeyers en volleyballers, ze kreeg lof toegezwaaid van staatssecretaris Terpstra, de immer opgewekte ambassadrice van de sport. Maar ze maakte na zestien jaar topsport ook steeds vaker kennis met de keerzijde.
'Het is allemaal zo betrekkelijk. Dorien de Vries won in 1992 brons bij het surfen en werd door iedereen gefeliciteerd. Hartstikke goed Dorien, fantastisch. Vier jaar later gaat het in Atlanta wat minder en wordt ze dus door niemand meer aangesproken.
'Als je presteert kennen ze je allemaal, wil iedereen je een hand geven. Maar als je het daarna minder goed doet, lopen ze je gewoon voorbij. Dat is best hard. Dat doet het NOCNSF, dat doet de Bond en dat doet ook een Erica Terpstra. Na een wedstrijd sta ik met Yvonne Brunen te praten en Erica geeft mij een hand en h ar niet. Dat zie ik en dat signaleer ik. En dan weet je meteen wie je vrienden zijn en wie niet.'
Haringa wilde er een mooi na-Olympisch jaar van maken. Want onmiddellijk na de Spelen stoppen, dat zag ze niet zitten. Stiekem was ze een beetje teleurgesteld dat ze op de puntenkoers nt naast het felbegeerde goud had gegrepen. Al zal ze dat nooit ronduit toegeven, want zilver was ook heel erg mooi. Om zich mentaal op haar afscheid voor te bereiden, besloot ze nog n seizoen door te gaan.
Het jaar begon rampzalig. Bij de ploegenpresentatie in de RAI in Amsterdam werd jeugdig enthousiasme haar fataal. Haringa sprong voor de lol over een paar bankjes en scheurde haar binnen- en buitenmeniscus en haar voorste kruisband. 'Het was niet nodig, baldadig, misschien een beetje dom. Mijn knie klapte van links naar rechts en van voren naar achteren. Ik heb nog nooit zo'n pijn gehad.
'Toen werd het helemaal duidelijk. Stoppen met een blessure vond ik niks. Dan blijf je altijd met een gevoel zitten dat je iets niet hebt afgemaakt. Het is misschien gemakkelijker, omdat je niet meer zo hard hoeft te revalideren, maar zo ben ik niet. Ik heb keihard teruggevochten om mijn laatste jaar op een waardige manier af te sluiten. Dat is typisch Haringa.
'Ik heb geen last meer van die knie, maar ik zou nog een jaar moeten doorgaan wil ik erachter komen of het rechterbeen weer net zo sterk wordt als het linker. Dat doe ik dus niet. Ik zal volgend jaar nog wel eens een clubwedstrijdje meerijden, bij de veteranen of zo. Maar geen internationale wedstrijden meer en ook geen dameskoersen. Als ik zeg dat ik stop, stop ik ook. Ik ben geen Heintje Davids.
'Het is goed zo. Ik merk aan bepaalde dingen dat het genoeg is geweest. Ik heb niet altijd meer zin om te trainen. Als het slecht weer is, zet ik de fiets wat sneller terug in de schuur. Ik vind het gezelliger om een bakkie koffie te drinken. Het scherpe is eraf. Dat merkte ik laatst tijdens een wedstrijd. Er werd een demarrage geplaatst en ik dacht: nee, ik kan niet mee. En dat was direct de slag. Dat was me vroeger nooit overkomen. Ik ging  ltijd mee. Ik denk dat ik het daarom beter kan accepteren dat ik stop. Ik zie het niet als een drama.'
HET GROTE SCHIP met geld heeft Hoofddorp nooit aangedaan, want Haringa koos ervoor zich naast haar sport voor te bereiden op haar maatschappelijke carrire. Ze werd politie-agente, maar de opleiding kostte haar een plaats in de schaatskernploeg. 'Omdat ik niet bij alle trainingen aanwezig kon zijn.'
Piet Hoekstra, de bondscoach van de wielrenners, had later meer begrip voor Haringa's situatie en begeleidde haar naar haar eerste wereldtitel. Toch bleef ze de Hoofddorpse politie trouw, omdat ze het belangrijk vond haar toekomst veilig te stellen.
'Ik ben niet zoals Leontien van Moorsel. Ik zoek de publiciteit niet op, ik ga de markt niet op voor allerlei contracten. Daarom heb ik financieel misschien niet altijd het onderste uit de kan gehaald, maar dat hoeft voor mij ook niet. Bovendien staat een wereldkampioen op de weg veel hoger aangeschreven dan op de baan. Niet als je in Duitsland of Frankrijk woont. Als je daar wereldkampioen wordt op de 500 meter, dan vinden ze dat grandioos. In Nederland is dat toch anders.
'Ik heb het door het wielrennen zeker niet slechter gehad. Ik word gewaardeerd door de KNWU en daarom heb ik nu een aanstelling als assistent-bondscoach gekregen. Ik vind respect heel belangrijk. Ik vind het belangrijk dat de mensen zeggen: die Haringa heeft wel klasse. Dat doet me goed. Dat is me meer waard dan geld.
'Bovendien is het voor vrouwen een stuk lastiger om je geld met sporten te verdienen. Er is meer waardering dan vroeger, maar nog steeds niet genoeg. Bij de vrouwen is het maximale wat je kunt halen de nationale ploeg. Je blijft amateur en je zal daar toch bij moeten werken of weet ik veel wat.
'Ik ben daar heel simpel en nuchter in. Ik vind het jammer, maar ik ben niet iemand die daarvoor op de barricade gaat. Het belangrijkste voor mij is het plezier in het sporten, dat staat voorop. En daarna komen er pas andere elementen, zoals de waardering van de mensen.
'Ik weet dat Leontien en Monique Knol daar anders over denken, maar je moet oppassen dat je niet te negatief wordt. Om d t altijd als eerste in een interview naar voren te brengen, vind ik ook niet reel. Het is toch de afspiegeling van de maatschappij. Bij de politie is het niet anders.
'Er werken nog steeds minder vrouwen, ook in het bedrijfsleven. De vrouw is zeker niet minder meer, maar ze moet kennelijk nog een hele tijd inhalen. Vroeger had een vrouw geen stemrecht, dat heeft ze nu wel, maar we lopen met nog heel veel dingen achter.
'Toen ik schaatste was het verschil in financile waardering groot. Dat is bij de KNWU niet meer het geval. En bij de schaatsbond ook niet meer, omdat Annamarie Thomas en Tonny de Jong ineens net zo hard rijden als Rintje Ritsma. Maar daar moet je soms wel te hard voor vechten. Het wordt steeds meer geaccepteerd dat vrouwen ook heel hard kunnen sporten. Vijftig jaar geleden mocht een vrouw bij wijze van spreken niet eens op een fiets zitten. Misschien worden mijn kleindochters wel beroepswielrenners.'
Na al die jaren haar baan bij de politie te hebben gecombineerd met het fietsen, vroeg Haringa in januari ontslag aan. Eindelijk kan ze, als assistent-bondscoach, met wielrennen haar geld verdienen. De politie is niet uit het zicht, maar wel op de lange baan geschoven. Belangrijker vindt ze op dit moment om het baanwielrennen te promoten en dan vooral bij de vrouwen.
'Het hoeven niet allemaal wereldkampioenen te zijn. Al rijden ze de 200 meter in een half uur. Ze moeten plezier hebben in het wielrennen, dat vind ik belangrijk. Het baanwielrennen valt heel goed te combineren met de weg, juist bij de vrouwen. Vooral als je geen berggeit bent, zoals ik, want dan zit je internationaal al snel in de problemen. Ik kan bijvoorbeeld heel hard dalen, maar ik kom zo laat boven.
'Met mijn naam kan ik een belangrijke pr-functie vervullen. Wanneer ik een oproep plaats in het bondsblad voor een clinic, is de respons groot. Het werkt. Ik geef regelmatig regiotrainingen en dan staan die meiden met open mond naar mij te luisteren. De eerste keer stond ik daar met een knalrood hoofd, maar nu gaat het al veel beter.
'Als ik iets zeg, doen ze het ook, want ze hebben vertrouwen in mij. Ik heb zelf jarenlang het goede voorbeeld gegeven. En bovendien kan ik met ze mee fietsen, ik kan het gevoel nog op ze overbrengen. Ook de spanning. Die zal ik zelf gaan missen, maar als begeleider krijg je dat wel weer terug.'
Haringa beseft dat ze een lange en moeizame weg heeft te gaan. De omstandigheden voor baanwielrenners in Nederland zijn slecht. Er is nog steeds geen overdekte baan, de conditie van de semi-overdekte piste in Alkmaar wordt elk jaar slechter en er worden weinig goede wedstrijden in Nederland gehouden.
'Als je al die belangrijke factoren bekijkt is het heel raar dat ik zo hard heb gereden. Toch kan het. Als je maar een bepaalde inzet hebt en vertrouwen. Maar dat moet je wel worden gegeven. Je moet oppassen dat je niet alles van de negatieve kant bekijkt. Daar help je de vrouwen niet mee.
'Piet benadrukt altijd het negatieve, ik ben anders. Het is het befaamde verhaal of het glas halfvol of halfleeg is. Meike de Bruin werd elfde in de Tour, en Boogerd wordt dat ook. De Rabobank-jongens hebben het ¢¢k niet goed gedaan. Piet is daarin keihard. Die zegt gewoon: ze rijden klote. Ik zal eerder zeggen dat ze niet goed hebben gereden.
'Misschien moet er anders getraind worden, meer afgezien worden. Maar het is zo makkelijk om dat te zeggen. Je kunt wel aanvallend de berg op willen, maar als je dan gelijk stilvalt heb je er ook niks aan. Ik heb ook wel klassiekers gereden waarin ik moest lossen, dus wie ben ik om te zeggen dat iemand waardeloos rijdt.
'Het is mij wel gelukt, maar ik heb dan ook veel talent, dat zegt iedereen. Ik heb best wel hard getraind, maar ik denk dat anderen dubbel zo hard moeten trainen om hetzelfde niveau te halen. Ik heb het geluk dat ik heel goed kan sprinten, dat ik koersinzicht heb en dat ik ontzettend sterk ben. Ik ben een uitzondering die de regel bevestigt.
'Maar je moet wel willen. Mensen die veel trainen en veel inzet hebben, fietsen natuurtalenten vaak voorbij. De zusjes Jongeling hebben heel veel talent, kunnen heel hard rijden, maar hebben geen karakter. Dan val je af. Iemand met meer karakter en minder talent komt er misschien wel. Je kunt dat een beetje vormen, maar als je geen mentaliteit hebt, als je niet wilt afzien, dan val je door de mand.
'DE RENSTERS klagen vaak dat ze zelf zoveel moeten doen. Zelf trainingsschema's maken, vaak individueel trainen. Dat is ook wel zo, maar als je alles kant en klaar gaat voorkauwen krijg je hele vervelende sporters. Dan kweek je geen karakter. Je kunt ook zelf boeken lezen over trainingsmogelijkheden. Ik was altijd heel nieuwsgierig naar dingen die mogelijk waren. Maar tegenwoordig gaan ze liever naar de film. Van de Spicegirls weten ze precies hoeveel leden erin gaan en hoe ze allemaal heten.
'Die meiden denken dat je op een hele lichte fiets met een ultramodern pak zomaar wint, maar dat is natuurlijk niet zo. Op een opoefiets met een wollen broek win je ook geen wedstrijden meer, zoals Piet Hoekstra het liefst zou beweren. Dat is natuurlijk gelul. Maar er wordt soms wel iets te gemakkelijk over topsport gedacht.
'In Noord-Holland rijden ongeveer 35 meiden. Maar als ik zeg dat er een training is, zijn er tien ongesteld, twee hebben geen zin of willen er helemaal mee stoppen en dan komt dus slechts de helft opdagen. Het is moeilijk te ontdekken waar dat precies aan ligt.
'Het belangrijkste is om er plezier in te hebben. Ik heb dit jaar aardig wat clinics verzorgd en ik had er heel veel lol in. Bandje erbij, muziekje draaien. Ze moeten kunnen ouwe nelen tijdens het inrijden en daarna is het bekken dicht en trainen. Ik hou zelf ook van een lolletje. Relativeren is belangrijk. Piet houdt daar niet van.'
Piet Hoekstra is de man die haar kennis liet maken met het baanwielrennen en die daarom altijd een speciaal plaatsje in haar hart zal hebben. 'Piet is eerlijk, daar hou ik van.' Zo is Haringa zelf ook: ze leeft met het hart op de tong. Als ze iemand niet mag, schudt ze liever geen handen. En als ze niet anders kan, spreekt haar gezicht duidelijke taal. Toch beseft ze dat ze in haar nieuwe functie soms iets diplomatieker moet zijn.
'Ik heb inmiddels geleerd om tot tien te tellen. Uiteindelijk mag je best zeggen wat je denkt, maar ik moet opletten dat ik niet op lange tenen ga staan. Ik hou niet van likken en slijmen, dus zo zal ik nooit mijn doel proberen te bereiken. Soms is het beter een omweg te bewandelen. Het heeft geen zin om het glaswerk aan diggelen te slaan. Dan heb je wel gezegd wat er op je hart ligt, maar dat helpt niks. Dat heb ik wel geleerd. In mijn jeugdigheid zal het vast wel eens mis gaan, maar ik mag nog fouten maken.'
In Berlijn sluit Haringa dit weekeinde haar imposante internationale carrire af tijdens het Europees kampioenschap op de baan. Twee jaar geleden werd ze in Valencia de eerste Europese Omnium kampioene, de beste na vijf onderdelen: een vliegende ronde, een scretchrace, een afvalkoers, een puntenkoers en de achtervolging.
'Ik vind het leuk dat het nu in Berlijn is. Daar waarderen ze het baanwielrennen meer dan in Nederland. Daar is het begonnen en daar sluit ik het ook weer af. Dat vind ik voor mezelf nog wel aardig. Misschien rij ik daarna nog n wedstrijdje in Nederland en dan is het echt over.
'Op welke plek ik ook eindig bij het EK, ik heb laten zien dat ik een goede wielrenster ben geweest met vijf wereldtitels en drie Olympische medailles. En dit jaar heb ik op een mooie manier afgesloten, op mijn manier vooral. Na een schaatscarrire die ik toch een beetje noodgedwongen heb beindigd, ben ik toch weer teruggekomen in het wielrennen. Ik denk dat ik wel mag terugkijken op een mooie sportcarrire.'

Foto
	Ingrid Haringa: 'Het is mooi geweest.'FOTO HANS HEUS - DE VOLKSKRANT

