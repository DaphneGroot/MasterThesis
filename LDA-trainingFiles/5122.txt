	Paradijs vol glamour
	De weg is nog lang, je kunt zomaar een blessuregolf krijgen en voorts kan een bal raar rollen. Maar als het allemaal een beetje blijft meezitten, maakt het kleine Barnsley volgend seizoen zijn entree in het heilige der heiligen van het Engelse profvoetbal, de Premiership.
Nooit in haar 110-jarige historie speelde de club op het hoogste niveau, maar nu staat Barnsley bovenaan in de eerste divisie. Bij promotie wordt het hele stadje gek en zal het feestgezang tot in de uithoeken van Yorkshire zijn te horen, dat staat vast.
Barsnley, het kleine Barnsley, in die grote Premier League! Yeahh!
Niet langer zullen de fans gespannen naar de loting voor de FA Cup hoeven kijken, in de hoop dat een van de grote clubs naar Oakwell Ground zal moeten reizen. Straks komen ze om de haverklap langs, minimaal een seizoen lang.
Misschien dat de voetbalfans in Barnsley zich dan weer in de kleuren van de eigen club zullen hullen, in plaats van in die van Manchester United of Liverpool. Secretaris Chris Patzelt: 'Dat was dertig jaar geleden onbestaanbaar. Dat je in een Manchester United-shirt door Barnsley liep. Maar ze lopen tegenwoordig in heel Engeland in een Manchester United-shirt, dus hier ook. Is er een beter bewijs voor de uitstraling van de Premier League?'
Alle 72 Engelse clubs in de eerste, tweede en derde divisie hebben maar één droom: de Premier League. Vooral nadat die topdivisie zich in 1992 had afgescheiden van de rest van het profvoetbal, georganiseerd in de Football League, is de hoogste klasse voor alle minder bedeelde clubs uitgegroeid tot een paradijs vol glamour, een walhalla waar de gebraden duiven rechtstreeks de mond in vliegen.
'Wij hebben nu een jaarlijkse omzet van negen miljoen gulden', zegt Patzelt. 'Als we promoveren komt daar volgend seizoen alleen al uit de nieuwe tv-deal van de Premiership 21 miljoen bij, zonder dat we nog maar een bal hebben getrapt. En dan heb ik het nog niet over de sponsors van de Premier League, de hogere entreeprijzen, de hogere inkomsten uit merchandising.
'God, wat zijn ze rijk', zegt Patzelt. 'Ze zijn rijker dan ze ooit hadden kunnen dromen. Manchester United betaalt aan drie spelers ons jaarbudget. Newcastle koopt een spits die vijf keer onze begroting kost. Kun je het je voorstellen?
'We moeten absoluut naar de Premier League', zegt hij. 'We zouden in één keer ons stadion kunnen afbouwen. En moet je naar een club als Bolton Wanderers kijken. Vijf jaar geleden waren ze in alle opzichten vergelijkbaar met ons. Maar ze hebben twee jaar in de Premier League gespeeld en nu zijn ze rijker, hebben een mooier stadion en een grotere naam.'
De instelling van een onafhankelijke Engelse Premier League is ongetwijfeld dé grote successtory van het mondiale voetbal van de afgelopen tien jaar. Gigantische tv-deals (1,8 miljard voor vier jaar), sponsorcontracten voor honderden miljoenen, stijgende toeschouwersaantallen (bij stijgende entreeprijzen), enorme inkomsten uit merchandising: na de afscheiding in 1992 ontwikkelde de Premier League zich tot een pure geldmachine.
Tot 's werelds rijkste voetbaldivisie, met een matige middenmoter als Chelsea, dat de voorzitter van AC Milan opbelt om te vragen wat die Maldini moet kosten en dan totaal niet schrikt als het antwoord luidt: 51 miljoen.
Geen wonder dat Nederlandse eredivisieclubs likkebaardend naar die league kijken, en visioenen zien van de Telecompetitie bv.
Al sinds het begin van de jaren tachtig praten de grote Engelse clubs over een eigen 'Superleague'. Daarin zouden ze veel meer inkomsten kunnen genereren, die ze bovendien met minder clubs zouden hoeven delen. Twee zaken bevorderden dat het begin jaren negentig zover kwam. Ten eerste was er, naar aanleiding van de Hillsborough-ramp, het Taylor-rapport, en ten tweede de komst van het commerciële tv-station BSkyB.
Het Taylor-rapport dwong clubs zwaar te investeren in de stadions, die voortaan alleen nog maar zitplaatsen mochten bevatten. Daarvoor was geld nodig, en dat geld kon worden gefourneerd door BSkyB. De topclubs zagen in dat een beter moment om alleen door te gaan zich niet meer zou voordoen en in 1992 kregen ze toestemming van de Football Association om alleen, als een bv, verder te gaan.
In die bv hebben alle twintig clubs één aandeel. De FA heeft ook een aandeel, met beperkt vetorecht. Daarmee kan de bond voorkomen dat de topclubs de promotie-degradatieregeling eenzijdig wijzigen, in een poging van de Premier League een gesloten reservaat te maken.
Maar ook zonder dat vetorecht begint de Premiership al exclusieve trekken te vertonen. 'Zeker, de kloof tussen Premier League en de rest wordt steeds groter', zegt Patrick Harverson, voetbaljournalist voor de Financial Times. 'Het wordt steeds moeilijker voor clubs uit de lagere divisies om zich bij de elite te voegen, en vooral om zich daar te handhaven. Daar is heel veel geld voor nodig.'
De grote geldstroom leidt er in zijn visie toe dat zich zelfs binnen de Premier League een sterke hiërarchie ontwikkelt. 'Eigenlijk is er nu al sprake van drie leagues binnen de Premier League. Je hebt een groep van zes superrijke clubs, waarbinnen Manchester United dan nog weer een geval apart is. Daaronder zit een middengroep van acht clubs die zich redelijk kan handhaven zonder overigens al te grote ambities te kunnen hebben, en dan zijn er acht clubs voor wie handhaving in de Premier League een voortdurend gevecht is.'
Met name de invoering van het pay-per-view systeem en de komst van een Europese competitie ('dat worden de volgende revoluties') zal er volgens Harverson toe leiden dat ook binnen de Premier League de verschillen in financiële kracht nog groter zullen worden. 'En daarmee zal onvermijdelijk de voorspelbaarheid van ons voetbal toenemen. Wij zullen hier ook de situatie krijgen zoals in Spanje, Italië en Nederland, waar een handjevol clubs dominant is en zal blijven.'
Andy Lyons, hoofdredacteur van het voetbalblad When Saturday Comes ziet de ontwikkelingen met afgrijzen aan. 'Dat er zoveel clubs naar de beurs gaan, laat duidelijk zien wat er aan de hand is. Clubs zijn er niet langer voor de fans, clubs zijn er om geld te maken. Dank-u-wel Premier League.
'Je zag het bij Newcastle. Dat moest wel met een grote naam als coach aankomen, want ze gaan binnenkort naar de beurs. En Dalglish garandeert dat ze straks een hogere prijs per aandeel vangen. De aandeelhouders gaan straks de dienst uitmaken. Je krijgt niet alleen een kloof tussen arme en rijke clubs, maar ook eentje tussen aandeelhouders en fans. Bij Tottenham willen de supporters dat er een paar knappe spelers worden gekocht, maar de aandeelhouders zien dat niet zitten. En dus gebeurt het niet. Zover is het met ons voetbal al gekomen.'
Na de afscheiding van de hoogste klasse gingen de overige 72 clubs onder de paraplu van de Football League verder. Hoewel met name in de derde divisie diverse clubs grote financiële problemen hebben om hun full-profstatus te handhaven, ging het over het algemeen niet slecht met de 'kleintjes'.
Vorig seizoen passeerden bijna 12 miljoen mensen de kassa's, een record. De hypotheekbank Nationwide sponsort de FL en de inkomsten uit tv-contracten stijgen ook hier, al staan ze in geen verhouding tot wat de Premier League vangt.
Een van de redenen voor oprichting van de Premier League was de wens van de grote clubs zich van de als hinderlijk ervaren bemoeienissen van de kleintjes te bevrijden. Maar de animositeit tussen Premier League en Football League wordt langzaam minder, al was het maar omdat er steeds meer clubs komen die deel hebben uitgemaakt van beide organisaties.
Chris Hull van de Football League gelooft dat onder de clubs in de Premier League het besef doordringt dat op langere termijn de kleinere clubs ook voor hen van levensbelang zijn. 'Ze beginnen in te zien dat zonder kleine clubs de voetbalcultuur in dit land geen diepte meer zou hebben, dat er iets verloren zou gaan dat essentiëler is dan al het geld bij elkaar.'
Tot het einde van dit seizoen steunt de Premier League de clubs uit de lagere divisies nog met een jaarlijkse bijdrage van 3,6 miljoen, en zijn de televisie- en sponsorinkomsten uit de Coca-Cola Cup in hun geheel voor de kleine clubs. Hull gelooft dat die steun ook volgend seizoen, wellicht in een andere vorm, zal worden voortgezet. 'Ze zouden hun eigen levensader afsnijden als dat niet zou gebeuren. Dat kunnen ze zich niet veroorloven.'
Maar al die bespiegelingen zouden overbodig zijn, denkt Hull, als de vorming van de Premier League was voorkomen. 'Als ze in Nederland ook maar even de mogelijkheid hebben, moeten ze van een splitsing afzien. Het heeft beslist conflicten tot gevolg, verschillende agenda's, botsingen van ego's. De kleine clubs zouden de grote de ruimte moeten geven hun commerciële potentie volledig te realiseren, want dat zullen ze hoe dan ook toch doen. Maar je zou moeten vasthouden aan één organisatie.'
In het 'Sir Norman Chester Centre for Football Research' van de Universiteit van Leicester werkt wetenschapper en voetbalfanaat John Williams. Hij gelooft er niets van dat het de vorming van de Premier League is geweest die alle veranderingen in het Engelse voetbal teweeg heeft gebracht. Die veranderingen zouden zich hoe dan ook hebben voorgedaan, denkt hij. De vorming van de Premier League maakte slechts deel uit van een onvermijdelijk proces.
'Er was allang een trend zichtbaar waarin een aantal grote clubs steeds meer het heft in handen nam. De kloof tussen arm en rijkwerd ook in de jaren tachtig al groter. De topclubs zagen in dat ze zich via een zelfstandige Premier League nog beter konden promoten. Hun product was altijd al anders, van hogere kwaliteit, dan dat van de rest. Door als zelfstandige organisatie te gaan opereren, konden ze dat beter naar buiten brengen. En met succes, kijk maar wat BSkyB ervoor over had.'
Natuurlijk, Williams ziet ook de nadelen. 'De hoge toegangsprijzen in de Premier League hebben ervoor gezorgd dat een deel van het publiek, met name werklozen, wordt buitengesloten. De afstand tussen Premier League en de rest is misschien nu al te groot. Van alle mensen die naar voetbal kijken, kijkt zeventig procent alléén naar de Premier League. De voorspelbaarheid is toegenomen, wat ook jammer is. Maar tegenover al die nadelen staan ook positieve dingen.
'De mensen die zeggen dat de marketingmanagers het voetbal hebben overgenomen, dat de sport zich afkeert van haar wortels, hebben vaak een selectief geheugen. Ze praten nostalgisch over de jaren vijftig en zestig, alsof het toen allemaal ideaal was. Maar voor de Premier League tot stand kwam, zat er ook een hoop fout in de sport. Wat denk je van de absolute macht van de clubs over de spelers in de jaren vijftig. Of van de hooligans van de jaren tachtig, van het racisme rond de velden? Is praktisch verdwenen.
'Dat heeft allemaal te maken met grotere professionaliteit in de leiding van de clubs, met betere organisatie van de league, in mooiere stadions met betere faciliteiten. En wat dacht je trouwens van de spelers die je hier elke week kunt zien voetballen? Zonder de Premier League hadden we Bergkamp woensdag dat schitterende doelpunt misschien wel zien maken, maar niet in Engeland.
'Alles wat je hier nu ziet gebeuren, is een logisch proces dat niet valt tegen te houden', zegt Patrick Harverson. 'Het enige dat je kunt doen is zorgen voor een bepaalde verdeling van de opbrengsten, ook onder de kleine clubs. Dat zijn de kweekvijvers, je moet zorgen dat die gezond blijven. Maar verder is het een trein die die niet meer te stoppen is.'
'We zouden in ons voetbal een wat meer sociaal-democratische instelling moeten hebben', verzucht Andy Lyons. 'Maar als ik naar de gemiddelde clubvoorzitter kijk, heb ik er een hard hoofd in dat het ooit zover zal komen. Het is ieder voor zich en God voor ons allen.'
Dat vinden ze bij Barnsley niet, zegt Chris Patzelt tenminste. 'Wij herinneren ons nog maar al te goed ons verleden. Hoe we in de oude vierde divisie moesten vechten om financieel te overleven. Ook als we naar de Premier League gaan, zullen wij ervoor pleiten dat die divisie de lagere afdelingen zal steunen.'
Maar de club wil wel gaarne van die noodzaak van steun worden bevrijd. 'Elk jaar dat we níet promoveren, wordt het moeilijker om dat wel voor elkaar te krijgen. Het is inderdaad een trein die voortdendert. Er is steeds minder plaats, hij gaat sneller en sneller en het wordt steeds moeilijker erop te springen.'
En als ze erop zijn gesprongen, staat de club maar één ding te doen: zorgen dat ze er niet binnen een jaar weer worden afgeduwd. Meer illusies koesteren ze in Barnsley niet, zegt Patzelt. Een plaatsje bij de bovenste helft zou al een wonder zijn.
Maar altijd zijn er natuurlijk de dromen, gedroomd buiten de melée van marketing en beursgang, merchandising en pay-per-view. De dromen over de bal, die raar kan rollen. Over het kleine clubje dat de grootmachten afdroogt.
Want hoe zelfverzekerd de nieuwe managers ook naar de beurs hollen, schitterende marketingplaatjes en winstverwachtingen schetsen, helemaal voorspelbaar zijn de dingen in het voetbal nooit. Harverson: 'Middlesborough investeerde miljoenen in nieuwe spelers, in de hoop aansluiting te krijgen bij de top van de Premier League. En nu staan ze op degraderen. Bij Chelsea hebben ze er ook miljoenen tegenaan gegooid, maar als het zo doorgaat grijpen ze ook overal naast.'
Andy Lyons: 'Ze praten wel stoer over investeren en rendementen en zo, maar investeren blijft toch vooral gokken. Moet je een club als Wimbledon zien. Totaal geen glamour, amper een achterban, geen dure Italiaan in de gelederen, niet eens een eigen stadion, het budget van Manchester United uit 1956. Van marketing hebben ze volgens mij nog nooit gehoord, eigenlijk passen ze helemaal niet in die sjieke Premier League. Maar wel een team dat vecht tot het erbij neervalt, dat wedstrijden wint en bijna bovenaan staat. Mijn God, wat hoop ik dat ze kampioen worden.'

Foto
	FOTO HANS HEUS - DE VOLKSKRANT

