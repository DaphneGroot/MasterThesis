	Specialisten eisen plaats in frontlinie voor zich op 
Naarmate de WK-afstanden naderbij komen, laten de specialisten uit het keurkorps van bondscoach Gemser zich meer en meer in de frontlinie zien. Nadat stayer Bob de Jong een week geleden in Baselga als eerste zijn gaven etaleerde, eiste afgelopen weekeinde in Davos ook miler Jeroen Straathof een hoofdrol op.

Straathof won de 1500 meter, de discipline waarop hij vorig seizoen bij de premi√®re van het WK-afstanden de titel veroverde. Zondag werd zijn voorbeeld gevolgd door Bob de Jong met een zege op de vijf kilometer. Een week geleden was de Leimuidenaar de snelste op de tien kilometer.
Sommige rijders bleven ver van hun normale vorm verwijderd, als gevolg van het vroege tijdstip waarop de wedstrijden werden afgewerkt. De te hoge temperaturen in Davos noodzaakten de wedstrijdleiding om het aanvangstijdstip van de World Cup-ontmoeting naar acht uur 's morgens te verschuiven.
Van de drie allrounders die Nederland over drie weken bij het WK in Nagano vertegenwoordigen waren Rintje Ritsma en Ids Postma in Davos aanwezig. Beide rijders bleken nog onvoldoende hersteld van de griep die hen een week eerder had getroffen. Falko Zandstra, achter zijn provinciegenoten derde bij de EK in Heerenveen, was al naar huis teruggekeerd.
Postma slaagde er voor het eerst dit seizoen niet in een prominente rol op de metrische mijl te vertolken. De Europees kampioen bleef steken op een elfde plaats, net binnen de twee minuten: 1.59,49. Postma was vier seconden langzamer dan winnaar Straathof.
De wereldkampioen troefde in een rechtstreeks duel de Japanse wereldrecordhouder Noake af. Straathof finishte in 1.55,47, Noake was 14-honderdste langzamer. Sensationeel was het optreden van de onbekende Canadees Parker, die derde werd met 1.56,79. Ritsma werd vijfde op de 1500 meter en eindigde op de vijf kilometer als zesde.
Bob de Jong reed imposant. 'Het gaat lekker', zei hij zelf. Hij eindigde een ruime seconde voor ploeggenoot Romme, die zaterdag op de 1500 meter in Davos zijn debuut op de klapschaats opluisterde met een val in de eerste bocht.
Op de vijf kilometer had Romme weer zijn toevlucht genomen tot de conventionele ijzers, wat niet wegneemt dat de Brabanders wel degelijk het voornemen heeft definitief over te stappen op klapschaatsen. Romme was op zijn oude modellen sneller dan de Duitser Dittrich die al wel vertrouwd is met het rijden op klapschaatsen.
Romme, De Jong, Straathof en Hersman richten zich op de WK afstanden, in maart in Warschau. De drie eerstgenoemden liggen op koers en mogen zich zelfs tot de favorieten rekenen voor de titels. Minder gunstig zijn de perspectieven voor Martin Hersman, tot voor kort behorend tot 's werelds beste 1500 meter-rijders. Op zijn specialiteit eindigde hij in Davos als achtste. Ook op de vijf kilometer bleef hij steken in de achterhoede. Zijn seizoen lijkt op een mislukking uit te draaien. 'De kans om de WK afstanden te halen, wordt heel klein', zei de Sassenheimer.

Foto
	Tonny de Jong feliciteert Gunda Niemann met haar overwinning op de 5000 meter.FOTO ANP

