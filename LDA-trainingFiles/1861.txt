	VS komen met lijst van onveilige luchtvaartconcerns
	Reuter
WASHINGTON
Vanaf 1 februari maakt de Amerikaanse rijksluchtvaartdienst (FAA) een lijst openbaar van onveilige luchtvaartmaatschappijen. Het Congres had daarop aangedrongen na een vliegtuigongeluk in mei vorig jaar in Florida waarbij alle 110 inzittenden omkwamen.
Naderhand kwam aan het licht dat een FAA-onderzoek liep tegen de betrokken maatschappij, ValuJet, wegens gebrekkige veiligheidsvoorzieningen. Interimdirecteur Linda Daschle van de FAA zei woensdag dat passagiers nu zelf kunnen nagaan of een maatschappij wel veilig is en de veiligheidsvoorschriften naleeft.
De overkoepelende organisatie van Amerikaanse luchtvaartmaatschappijen (ATA) is bang voor een wedloop tussen maatschappijen met de veiligheid als inzet.

