Burcht (kasteel).
Het Gravensteen in Gent, een 12e-eeuwse waterburcht
De kasteelruïne Valkenburg, één van de weinige hoogteburchten in Nederland en België
Een burcht of slot is een sterk kasteel. De extra versterking van de (wal)burcht bestaat meestal uit een droge of natte gracht en een aarden wal en/of zware stenen ommuring. Een van de oudste nog bestaande voorbeelden in Nederland is de Burcht van Leiden. Voor België is het Gravensteen een goed voorbeeld.
Kenmerken.
Gewoonlijk lag de burcht op een rots of bergtop om de dreigingen te kunnen voorzien (hoogteburcht). In vlakke gebieden werden waterburchten opgericht, met diepe grachten langs alle zijden.
De burchten met een gracht hebben ook een valbrug.
Een burcht bezat tevens vaak een donjon, een heel zware toren welke als laatste steunpunt werd gebruikt mocht de rest van de burcht zijn ingenomen.
De donjon en andere torens waren bovenaan meestal afgewerkt met kantelen.
Etymologie.
De oorsprong van burcht ligt in het woord burg, analoog aan het Duitse woord "Burg" en het Zweedse "Borg". Dat betekende 'versterkte nederzetting' of 'omwalde plaats', dus stad en geen kasteel. Het oorspronkelijke woord is behouden gebleven in woorden als "burger", "burgemeester", "burggraaf" en "burgwal", dat bijvoorbeeld in Amsterdam nog in straatnamen voorkomt (bijvoorbeeld de "Nieuwezijds Voorburgwal"), en daarnaast in een groot aantal plaatsnamen: Middelburg, Domburg, Borgt, Souburg, Burgh-Haamstede, Den Burg (Texel), Leopoldsburg, Luxemburg, Boksburg e.a.
"Burg" behoort tot een groep woorden die later een -t heeft gekregen (andere voorbeelden zijn "inkt", dat in het Engels "ink" heet en "rijst"). Door deze t is in de spelling de oorspronkelijke g vervolgens in ch veranderd: de spelling "burgt" komt in oudere teksten voor, in het huidige Nederlands is het "burcht". De Groningse variant "borg" heeft de t niet overgenomen. Bovendien is er een betekenisverschil ontstaan tussen "burg" (omwalling) en "burcht" (versterkt gebouw).
Dit Germaanse woord heeft ook - zoals wel meer militaire termen - stand gehouden in het Frans, en wel als "bourg", dat in tal van plaatsnamen voorkomt, bijvoorbeeld Mariembourg, Cherbourg, Bourg-en-Bresse e.a.
Begrippen slot, huis en kasteel.
'Slot' is vanaf de 14de eeuw synoniem aan 'burcht'. In de Nederrijnse bronnen komt het in de betekenis van burcht voor het eerst voor in 1339. In de 19de eeuw krijgt "slot" een romantische betekenis waarbij de weerbaarheid is verdwenen.
De algemene term voor een versterkt gebouw in de middeleeuwen is 'huis' dat behalve voor burchten ook gebruikt werd voor adellijke huizen en voor de curtis of hof die voorzien was van een wal en een gracht.
Het meest gangbare woord voor burcht is kasteel dat echter eerst aan het einde van de 16de eeuw voor burcht gebruikt werd. Het Nederlandse kasteel is dan ook geen juiste term voor een middeleeuws gebouw.
