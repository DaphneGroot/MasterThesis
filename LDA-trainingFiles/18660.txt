Mary Quant.
Mary Quant (Blackbeath (Kent), 11 februari 1934) is een Engels modeontwerper en is de uitvinder van de minirok en de hotpants.
Ze studeerde illustratie voordat ze aan de slag ging in de modewereld. In 1955 opende ze een modezaak, "Bazaar", aan de Kings Road in Londen samen met haar man, accountant Archie McNair.
Na een positieve reactie op haar zelfontworpen "gekke huispyjama" voor de opening, en ontevreden over de kleding die ze kon kopen, besloot ze haar eigen kledinglijn te beginnen. Ze begon alleen, maar had al snel een handvol mensen in dienst die haar ongewone, speelse kleding maakten.
Haar rokken werden sinds 1958 steeds korter, een ontwikkeling die ze zag als positief en bevrijdend zodat vrouwen naar de bus konden rennen. De minirok waar ze het beroemdst door werd was een van de meest belangrijke mode-elementen van de jaren zestig. Het idee van de minirok was op hetzelfde moment ook ontwikkeld door André Courrèges, en er is wat onenigheid over wie het nu uiteindelijk bedacht had.
Naast de minirok wordt Quant ook gezien als de uitvinder van de gekleurde en met rijke patronen versierde panty's die veel bij het korte kledingstuk gedragen werden, alhoewel de ontwikkeling ervan ook wel wordt toegekend aan Cristobal Balenciaga.
Of ze nu wel of niet de uitvindster was van deze kledingstukken, Mary Quant was een van de personen die ze erg populair maakten, mede door het feit dat "Bazaar" een populaire winkel was voor de "Chelsea Set" van het swingende Londen. In 1961 opende ze een tweede winkel in Knightsbridge, en vanaf 1963 exporteerde ze naar de VS. Om de vraag aan te kunnen richtte ze de "Ginger Group" op die haar kleding in massaproductie nam.
Quants populariteit piekte in het midden van de jaren zestig, toen ze de wel erge korte micro-minirok, "verfdoos"-make-up, en plastic regenjassen produceerde. Ze werd omschreven als de grootste mode-invloed buiten Parijs.
In 1966 kreeg Quant een Britse koninklijke onderscheiding voor haar inzet in de mode-industrie. Aan het eind van de jaren zestig bracht ze haar laatste grote mode-ontwikkeling uit, de hotpants. In de jaren erna concentreerde ze zich op huishoudelijke goederen en make-up.
In 2000 trad ze af als directeur van "Mary Quant Ltd.", haar make-upbedrijf, nadat dit werd opgekocht door een Japans bedrijf. Er zijn meer dan 200 Mary Quant Colour-winkels in Japan, waar haar mode nog steeds enige populariteit heeft.
