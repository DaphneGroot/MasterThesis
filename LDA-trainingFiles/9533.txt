Skik.
Skik was een Nederlandse popgroep, afkomstig uit de Nederlandse plaats Erica in Drenthe. De band zong hoofdzakelijk in het Drentse dialect, een variëteit van het Nedersaksisch. "Skik" is Drents voor 'schik, plezier, lol'.
Biografie.
Skik debuteerde in 1994 tijdens het streektaal-festival Muzem in Emmen. De eerste cd, simpelweg "Skik" genaamd, kwam uit in 1995. De landelijke doorbraak volgde in 1997 met de cd "Niks is zoas 't lek", waarvan de singles "Op fietse" en "Hoe kan dat nou" hits werden. De opvolger " 's Nachts", uitgebracht in 1999, werd ook een succes. De single t Giet zoas 't giet" werd een bescheiden hit in de hitlijsten, net als het nummer "Als ik wil", dat speciaal werd uitgebracht rond het Bevrijdingsfestival waar Skik in 1999 ambassadeur van was.
Met de in 2000 verschenen cd "Overal & nergens" brak Skik (tijdelijk) met het Drents dialect en leverde een cd af in Standaardnederlands. De single "Ik ga als 'n speer" haalde een hitnotering. Samen met Henk Westbroek scoorde de groep in 2002 nog een kleine hit met "Ik heb geen zin om op te staan". In hetzelfde jaar verscheen de cd "Tof". Hiervan werd "Dankjewel voor de zon" de eerste single, begeleid door een geanimeerde videoclip gemaakt door afstuderenden van de HKU.
In 2004 verscheen de compilatie "Best tof", een woordgrap op "Best of". Skik toerde tot september van dat jaar om de cd te promoten. Daarna was de groep minder zichtbaar; Daniël Lohues was vooral solo of met de Louisiana Blues Club actief. Op 1 oktober 2006 trad de groep op op het verrassingsfeest van De Dijk, vanwege hun 25-jarig jubileum. Speciaal voor deze gelegenheid speelde Skik het nummer "Stampvol café".
In 2013 verklaarde Lohues, inmiddels succesvol als solo-artiest, dat hij weinig toekomst meer zag in de groep Skik. Hoewel de groep nooit officieel uit elkaar is gegaan, hebben de bandleden al jaren geen initiatieven meer genomen om weer samen op te treden.
Overige.
Er zijn nog twee nummers van Skik in de omloop die niet op de reguliere cd's te vinden zijn, te weten: "De sneij" (Dit nummer is uitgebracht als bijdrage op een VPRO kerst cd in 1998) en "Waor ben ik mee bezig" (Alternatieve versie uitgebracht op de cd "Twee Meter Sessies NL 1").
