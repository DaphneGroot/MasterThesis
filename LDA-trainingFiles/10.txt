	CDA zal toch niet tornen aan aftrek hypotheekrente
	Van onze verslaggever
DEN HAAG
Het CDA zal niet pleiten voor een beperking van de aftrek van de hypotheekrente. 'We willen niet gaan morrelen aan het huidige systeem', zegt de financiÃ«le specialist van de Tweede Kamerfractie van het CDA, G. Terpstra. Hij corrigeert daarmee eerdere uitlatingen van zijn fractiegenoot H. Hillen.
Hillen heeft deze week in het VNO-NCW blad Forum de aftrek van de hypotheekrente wel aan de orde gesteld. 'Een beetje stom', aldus Terpstra. Hillen stelde in het kader van een discussie over een nieuw belastingstelsel alle aftrekposten aan de orde. 'De hypotheekrente is de grootste en moeilijkste post.' Hij stelde een 'volledige defiscalisering van het koophuis' voor.
Terpstra vindt dat je voorzichtig moet omgaan met dit 'gevoelige onderwerp'. Het CDA studeert nog op een uitgewerkt standpunt over een nieuw belastingstelsel. Kamerleden van andere partijen die eerder vergelijkbare uitlatingen deden, werden steevast door hun partijleiding teruggefloten uit vrees voor electorale gevolgen.

