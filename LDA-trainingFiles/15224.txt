Museum Het Valkhof.
Museum Het Valkhof is een museum in Nijmegen, in de Nederlandse provincie Gelderland. Dit museum bestaat sinds 1998 en is ontstaan uit het samengaan van het Museum G.M. Kam (1922) voor archeologie en de Commanderie van St. Jan voor oude en moderne kunst.
De collectie van het museum omvat Romeinse archeologie en moderne kunst. In november 2008 werd de statutaire naam van het museum gewijzigd in "Stichting Museum Het Valkhof-Kam".
Gebouw.
Museum Het Valkhof staat aan het Kelfkensbos, aan de rand van het park Valkhof. Ooit lag hier een Romeins legerkamp, later liet keizer Karel de Grote er zijn palts (paleis) bouwen. Het huidige gebouw is ontworpen door Ben van Berkel. De strakke lijnen en heldere kleuren van het gebouw contrasteren sterk met het park waarin het gelegen is. De architect koos voor een centrale trappartij, waarvan de onderkant al op het voorplein begint. Het gebouw werd op 14 september 1999 geopend door koningin Beatrix.
Buitenzijde museum Het Valkhof. Op de plaats waar in 1980 de godenpijler werd gevonden, staat sinds 2005 de zonnewijzer Noviomagus, in 2004 ontworpen door Rutger Fuchs en Ram Katzir.
Collectie.
Margaretha Eva Nicolasia Six (1729-1800) door Theodorus Caenen (fl. 1736â€“1765)
Archeologie.
De afdeling Archeologie heeft een gevarieerde collectie archeologische kunst- en gebruiksvoorwerpen van de Prehistorie, Romeinse tijd en Middeleeuwen van stad en provincie. Thema's als godsdienst, dood en begraven, handel en ambacht werpen licht op het leven van alledag toen Noviomagus (Nijmegen) de belangrijkste Romeinse stad van Nederland was.
Oude kunst.
De afdeling Oude kunst bestaat uit schilderijen, prenten, tekeningen, beeldhouwwerk en zilveren voorwerpen. Er is gekozen voor een presentatie in thema's: Nijmegen als middeleeuwse handelsstad, de gilden, de bloeitijd van de stad in de Gouden Eeuw. Stadsgezichten uit de 17e tot de 20e eeuw.
Moderne kunst.
De afdeling Moderne kunst bestaat uit kunst van na 1960. Sterk vertegenwoordigd zijn werken uit de traditie van de pop art met zijn populaire beeldcultuur en het hedendaagse expressionisme.
Tentoonstellingen.
Het museum organiseert ongeveer acht tentoonstellingen per jaar, waaronder in het verleden de tentoonstellingen "De gebroeders Van Limburg", "De laatste uren van Herculaneum", "Luxe en decadentie", "Jan Jansen en Swip Stolk", en "De wereld van Katherina".
