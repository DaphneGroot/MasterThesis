Qantas.
Qantas is de oudste en grootste luchtvaartmaatschappij van Australië. De maatschappij dient als nationale luchtvaartmaatschappij van dit land. Qantas is op twee na oudste luchtvaartmaatschappij ter wereld, na de KLM, de nationale luchtvaartonderneming van Nederland en Avianca uit Colombia. Qantas was vroeger het acroniem van Queensland and Northern Territory Aerial Services'". Aandelen van het bedrijf worden verkocht op de Australische Aandelenmarkt ("Australian Stock Exchange").
Geschiedenis.
De onderneming werd op 16 november 1920 gesticht onder de hierboven vermelde naam "Queensland and Northern Territory Aerial Services Limited". Deze lange naam werd afgekort tot "Qantas" en men heeft deze naam later officieel aangenomen. Thans is de naam Qantas betekenisloos.
In 1947 werd Qantas door de federale regering van minister-president Ben Chifley (Labor Party) genationaliseerd. Het bleef vier decennia lang in publiek eigendom tot de jaren 90 toen het werd geprivatiseerd. British Airways werd toen een belangrijke aandeelhouder.
Sedert de fusie met Australian Airlines in 1993, heeft het een uitgebreide dienstregeling tussen alle Australische hoofdsteden en regionale centra onderhouden. Ook vliegt het op vele internationale trajecten van en naar Australië.
Qantas heeft de reputatie op de Australische luchtvaartmarkt een agressieve concurrent te zijn. Van tijd tot tijd hebben verschillende Australische bedrijven het loodje moeten leggen onder aanhoudende klachten over het tarievenbeleid van Qantas, met sterk concurrerende tarieven op de frequente diensten en exorbitante prijzen op niet aan concurrentie onderhevige routes.
Na de terroristische aanslagen van 11 september 2001 en het failliet gaan van Ansett Australia genoot Qantas praktisch een monopolie, totdat Virgin Australia met zijn meedogenloze concurrentie een behoorlijke hap uit de markt veroverde. Het antwoord van Qantas hierop is het onlangs stichten van Jetstar een "low-cost carrier", waarmee Qantas hoopt dat deze move leidt tot een achteruitgang van ("crowd out") van de lagekostenmaatschappijen, zodat het een zeer dominante speler op de binnenlandse markt kan blijven en een van de weinige winstgevende "full-service" luchtvaartmaatschappijen ter wereld kan zijn.
Qantas heeft geprobeerd om uit te breiden in de binnenlandse luchtvaartmarkt van Nieuw-Zeeland, eerst via aankoop van aandelen in Air New Zealand, later door een "franchise-overname" van Ansett New Zealand. In 2003 vroeg Qantas toestemming om een groter (maar nog steeds een minderheidsbelang) in Air New Zealand te kopen.
In 1993 kocht British Airways een aandeel van 25% in het bedrijf voor A$665 miljoen. In september 2004 verkocht British Airways zijn aandeel in Qantas, vermoedelijk voor A$1,1 miljard. Het oorspronkelijke aandeel van British Airways van 25% was afgenomen tot 18,5% door de uitgave van meer aandelen. Het is per wet verplicht dat minimaal 51% van de aandelen in Australische handen moet zijn, zodat een buitenlandse partij geen eigenaar kan worden van de Australische maatschappij. Volgens analisten is de verkoop, waarbij een groter aandeel in Australische handen is, nodig voor een expansie op de Aziatische markt.
Norfolk Jet Express vroeg zelf faillissement aan op 4 juni 2005. Na spoedberaad, kondigde Peter Maywald, de gezaghebber van Norfolk aan dat Qantas en Air Nauru gezamenlijk vervangende diensten voor ten minste 12 maanden aanbieden.
In het tweede halfjaar van 2013 leed Qantas een verlies van A$ 235 miljoen. Het bedrijf heeft veel last van concurrent Virgin Australia en gaat daarom 5000, van de in totaal 32.000 banen, schrappen. Verder worden de lonen bevroren, tientallen vliegtuigen gaan in de verkoop en de aankoop van nieuwe toestellen wordt uitgesteld. De wet maakt het voor Qantas moeilijk om geld aan te trekken. Op dit moment mag één buitenlandse investeerders volgens de Australische wet niet meer dan 25% van alle aandelen hebben. Buitenlandse luchtvaartmaatschappijen mogen in totaal niet meer dan 35% van de aandelen in handen hebben en tot slot mag maximaal 49% van de aandelen in buitenlandse handen zijn. Deze restrictieve regels gelden alleen voor Qantas. De luchtvaartmaatschappij wil daarom dat de Australische regering de regels aanpast.
Incidenten en ongevallen.
Vaak wordt beweerd, vooral door een dialoog
in de film "Rain Man", dat Qantas nog nooit een fataal ongeval heeft gehad. Echter, de officiële lijn van de maatschappij is dat Qantas nog nooit een fataal ongeval heeft gehad met een straalvliegtuig. Voor de komst van de straalvliegtuigen, had Qantas enkele fatale ongevallen. Eentje vond plaats op 16 juli 1951, toen een De Havilland Drover (registratie VH-EBQ) neerstortte in Nieuw-Guinea na een motorstoring, waarbij alle zeven passagiers plus de bemanning om het leven kwamen. Andere dodelijke ongevallen vonden plaats in 1927, 1934, 1942, 1943 (2x) en 1944.
De conduitestaat van Qantas (in het straaltijdperk) was nog brandschoon toen een Boeing 747-400 (registratie VH-OJH) doorschoot tijdens de landing in slechte weersomstandigheden in Bangkok in 1999. Er waren geen gewonden of doden te betreuren. De Australische Raad voor de Transportveiligheid ("Australian Transport Safety Bureau") bekritiseerde Qantas echter voor bepaalde operationele en trainingsprocedures. Reparaties aan het toestel kostten meer dan A$100 miljoen, critici beweerden dat dit gedaan werd om maar geen straalvliegtuig af te moeten schrijven. Qantas ontkende dit echter.
Een jaar later raakte een Boeing 747-300 (registratie: VH-EBW) beschadigd nadat het landingsonderstel het had begeven tijdens het taxiën op een vliegveld van Rome. Het toestel vliegt weer nadat het gerepareerd is.
In de ochtend van 25 juli 2008 is een Boeing 747-400 van Qantas met 346 inzittenden en 19 bemanningsleden vanuit Londen op weg naar Melbourne. Ongeveer een uur nadat het vliegtuig was opgestegen, na een tussenlanding in Hongkong, ontstond er een gat in de romp van naar schatting 2,5 bij 3 meter. De piloot wist het toestel van de Australische maatschappij veilig aan de grond te zetten in Manilla.
Op 28 juli 2008 moest een net opgestegen Boeing 737-800 van Qantas terugkeren naar de luchthaven van Adelaide omdat de deuren van het landingsgestel niet wilden sluiten na het opstijgen. Het toestel was op weg naar Melbourne en was net vertrokken uit Adelaide.
Op 2 augustus 2008 krijgt een Boeing 767 van Qantas, die op dat moment richting Manilla vliegt, een lek in het hydraulische systeem en keert, na het dumpen van alle kerosine, terug naar het vliegveld van Sydney. Het voorval wordt onderzocht.
Op 4 november 2010 ondervindt een Airbus A380 motorproblemen op Qantas-vlucht 32, een vlucht van Londen via Singapore naar Sydney. Het toestel maakt een noodlanding en alle andere 6 Airbus A380 van de vloot van Qantas worden aan de grond gehouden. Van dit ongeval is een documentaire gemaakt en in de reeks "Air Crash Investigation". Deze is uitgezonden door National Geographic Channel.
Vloot.
De vloot van Qantas bestaat in juli 2015 uit onderstaande vliegtuigen.
