Paleis Lange Voorhout.
Het Paleis Lange Voorhout is een voormalig paleis aan het Lange Voorhout in de Nederlandse stad Den Haag.
Geschiedenis.
Het Paleis Lange Voorhout is in 1764 gebouwd door Pieter de Swart voor Anthony Patras die gedeputeerde van Friesland en burgemeester van Sloten was. Patras overleed kort na de oplevering van het huis ('Huize Patras'), waarna het in handen van de koopmansfamilie Hope kwam. In 1811 verbleven de Franse keizer Napoleon Bonaparte en zijn vrouw Marie Louise van Oostenrijk twee dagen in het huis tijdens een officieel bezoek aan Den Haag. De toenmalige eigenaar, de bankier Archibald Hope, was lid van de Haagse municipale raad en had het daartoe ter beschikking gesteld aan het stadsbestuur.
In 1845 werd het huis gekocht door koning Willem II en werd het een koninklijk paleis. Zijn jongste zoon prins Hendrik heeft er gewoond en na zijn dood kwam het in eigendom van zijn zuster Sophie, gehuwd met de groothertog van Saxen-Weimar. Koningin Emma heeft het aan het einde van haar regentschap van de groothertogin gekocht en verbleef 's winters in het paleis. Ook koningin Wilhelmina heeft het paleis na haar abdicatie als winterpaleis benut.
Tijdens de regeerperiode van koningin Juliana was het paleis het begin- en het eindpunt van de stoet op Prinsjesdag en diende het als werkpaleis. Na het aantreden van koningin Beatrix is deze functie in 1984 overgenomen door Paleis Noordeinde.
Museum.
Prinses Juliana verkocht het paleis in 1991 aan de gemeente Den Haag. Aan deze verkoop werd de belangrijke voorwaarde verbonden dat het gebruikt moet worden voor culturele activiteiten. Na een intensieve verbouwing, waarbij de originele betimmering nog aanwezig is gebleven en de salon van Emma in zijn geheel is overgebracht naar Paleis Het Loo, is het sinds 1992 een museum. Aanvankelijk waren er wisselende tentoonstellingen, maar sinds 2002 is er het museum Escher in Het Paleis gevestigd, gewijd aan de grafische kunst van M.C. Escher.
