 TOOLEX ZIET OMZET BENEDEN VERWACHTINGEN. 
 AMSTERDAM, 17 okt (Reuter) - Toolex Alpha NV heeft meegedeeld dat de lagere groeicijfers die de muziekmarkten wereldwijd laten zien een negatieve invloed hebben op haar orderportefeuille. 
 "voorlopige resultaten geven aan dat de totale omzet van de onderneming in de periode tot en met 30 september 1996 ongeveer 426 miljoen Zweedse kronen zal bedragen, hetgeen onder de verwachtingen is en slechts licht hoger dan de omzet in dezelfde periode van vorig jaar," aldus de in Zweden gevestigde fabrikant van productielijnen voor compact discs. 
 Na publicatie van de halfjaarcijfers in september is er volgens Toolex een vermindering opgetreden in de ontvangen opdrachten. Een grote opdracht die al was bevestigd en verscheidene verwachte orders zijn onlangs uitgesteld door klanten, aldus het bedrijf. 
 In september maakte Toolex bekend dat zij in het eerste halfjaar van 1996 een omzet van 326,4 miljoen kronen had geboekt tegen 275,6 miljoen in dezelfde periode van 1995. 
 De halfjaarwinst kwam op 44,1 miljoen kronen, vergeleken met 35,3 miljoen in de eerste helft van vorig jaar. 
 Eerder vandaag werd op de Amsterdamse effectenbeurs de handel in de aandelen Toolex onderbroken in verband met het te verwachten bericht. Op dat moment noteerden de aandelen een koers van 28,20 gulden, 4,20 onder het vorige slot. 
 Vanaf 15.30 uur mag weer in deze stukken worden gehandeld, zo heeft de commissaris voor de notering laten weten. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
