Bulletin board system.
Een BBS of bulletin board system (in het Nederlands letterlijk een prikbordsysteem) is een computersysteem met software die het mogelijk maakt om, via een telefoonlijn, vanaf een andere computer gebruik te maken van bepaalde diensten, zoals het up- en downloaden van software of andere gegevens, nieuws te lezen en berichten uit te wisselen met andere gebruikers. Dit laatste was het oorspronkelijke idee achter een BBS.
Veel BBS'en bieden de mogelijkheid om elektronische post te versturen via FidoNet. Ook zijn er vaak mogelijkheden tot het spelen van zogenoemde "doorgames" (spellen die als zelfstandige applicatie binnen het BBS-programma aangeroepen worden).
In de hoogtijdagen van de BBS'en (eind jaren zeventig tot begin jaren negentig) werden BBS'en beheerd als een hobby van de sysops en weinig voor commerciÃ«le doeleinden gebruikt. Na de opkomst van internet is, ondanks de mogelijkheid een BBS op internet te draaien via telnet, de belangstelling voor BBS'en afgenomen, maar er zijn nog enkele hobbyisten die hun BBS in stand houden. Door de komst van ADSL/kabel werden de grootste BBS'en omgebouwd tot webservers.
Het eerste BBS ter wereld (CBBS) ging online op 16 februari 1978 in Chicago, Illinois. In Nederland begonnen pas rond 1985 de eerste BBS'en van de grond te komen, waar NEABBS (Nederlands Eerste Algemene BBS, Max Keizer), CBBS Rijswijk, The Forth Dimension en Bamestra (Jan Terpstra) de pioniers waren. In de hoogtijdagen waren er meer dan 1400 BBS'en actief in Nederland.
Een belangrijke beperking van het BBS was dat er per telefoonlijn maar 1 gebruiker kon inbellen. Wie twee lijnen had, maakte onderlinge communicatie in real time mogelijk tussen gebruikers. Anders kon er alleen met de sysop gechat worden. Het bellen van een dergelijk BBS kostte ook gewoon telefoontikken. De grotere BBS-en hadden 6 of zelfs 12 telefoonlijnen en aan iedere lijn hing een modem zodat er evenveel gebruikers tegelijk online konden zijn als er telefoonlijnen waren. STER BBS in Spijkenisse (Sysop: Bert Rozenburg) was zo'n groter BBS (10 lijnen) dat zich vooral richtte op de destijds populaire Atari ST-computer. Gebruikers logden in, haalden post op, lieten post achter en downloadden lijsten met bestanden en software. Vanwege de telefoontarieven koos men liefst lokale BBS'en om mee te communiceren.
