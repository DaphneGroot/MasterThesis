	DDR-meesterspion Wolf wil voor rechtbank 'uitpakken'
	Van onze correspondent
Willem Beusekamp
 BONN
Duitslands bekendste gepensioneerde spion staat vanaf vandaag opnieuw voor de rechter. Markus Wolf (73), voormalig chef van de Oost-Duitse inlichtingendienst, moet zich voor het gerechtshof in Düsseldorf verantwoorden voor omkoping, vrijheidsberoving en het toebrengen van lichamelijk letsel.
Theoretisch kan Wolf tot tien jaar worden veroordeeld; een voorwaardelijke straf is waarschijnlijker.
Wolf wil dit keer 'uitpakken', maar moet oppassen juridisch niet in conflict te komen met zijn Amerikaanse uitgever Random House, die de exclusieve rechten voor Wolfs memoires heeft gekocht.
Tevens heeft de bejaarde superspion voor een miljoenenbedrag een contract met een Amerikaanse filmmaatschappij, die zijn ervaringen als 'frontman van de Koude Oorlog' in de bioscoop wil brengen.
Of het proces in Düsseldorf het filmscenario nog ingrijpend zal beïnvloeden, is hoogst twijfelachtig, gezien de inhoud van de officiële aanklacht. Vrijheidsberoving en omkoping zijn niet bepaald de items waarmee Wolfs leven smakelijk en spannend in beeld kan worden gebracht.
Bovendien zijn de in de jaren vijftig gepleegde misdrijven uit juridisch oogpunt vermoedelijk verjaard. De verdachte zelf ziet het proces met vertrouwen tegemoet en zegt deze week in Der Spiegel: 'Misschien moet de Duitse belastingbetaler zich afvragen waarom dit alles nog moet plaatsvinden.'
Markus Wolf leidde lange tijd de Hauptverwaltung Aufklärung (HVA) van de DDR. Het Westen wist dat in Oost-Berlijn een meesterbrein actief was - de grote onbekende, die Amerikaanse, Britse en West-Duitse spionnen aan het mes reeg, en die zelf tot in het hoofdkwartier van de NAVO informanten aan het werk had.
Bij toeval kreeg de meesterspion een gezicht, toen hij in de jaren zeventig op het vliegveld van Oslo kon worden gefotografeerd.
Markus, 'Mischa', Wolf stond model voor The Spy who came in from the Cold, hét spionage-epos van de Koude Oorlog van John le Carré.
Wolf - reeds voor de val van de Muur in november 1989 een legende - was kortom de man die koste wat het kost in het verenigde Duitsland terecht moest staan als symboolfiguur van het verslagen communistische experiment.
In 1993 werd Wolf door het gerechtshof in Düsseldorf veroordeeld tot zeven jaar onvoorwaardelijk. Het bizarre vonnis was gebaseerd op landverraad. Ook niet-deskundigen vroegen zich af hoe iemand van de DDR-spionagedienst met excellent werk zijn land (de DDR) kon hebben verraden.
In oktober 1995 bepaalde de Hoge Raad van het verenigde Duitsland dan ook dat geen enkele Oost-Duitser die voor de DDR had gespioneerd, kon worden veroordeeld wegens landverraad. Het vonnis tegen Wolf werd ongeldig verklaard.
Wat er sindsdien gebeurde, is treffend weergegeven door de politieke tekenaar van de Frankfurter Allgemeine Zeitung: een grote wolf in schaapskleren wordt door een groep Duitse rechters nauwkeurig en met vergrootglas onderzocht op ongedierte.
Wolf, tegen Der Spiegel: 'Men probeert mij nu zuiver criminele delicten ten laste te leggen en mij gelijk te stellen aan doorsnee-misdadigers. Ik verdedig mijn eer en die van mij medewerkers.'
Miljonair Wolf staat voor de tweede maal terecht in de roemruchte 'Guillaume-bunker', een kogelvrije onderaardse ruimte van het gerechtshof die ooit speciaal is gebouwd voor het proces tegen Günter Guillaume, de door Wolf geïnstrueerde 'mol' naast de West-Duitse bondskanselier Willy Brandt. Guillaume en Brandt zijn inmiddels overleden; in Düsseldorf herleeft hun geschiedenis.
Brandt leefde tijdens het nazi-bewind in Noorwegen en Zweden. Aldaar ontmoette hij een andere Duitser, de schrijver Georg Anderer. Brandt kwam terug naar het bevrijde West-Duitsland, Anderer belandde in de DDR, alwaar terecht werd vastgesteld dat de schrijver in het door de Wehrmacht bezette Noorwegen met de nazi's had samengewerkt.
De DDR - Wolf bevestigt dat hij persoonlijk het arrestatiebevel ondertekende - nam Anderer gevangen en zette hem onder druk.
Anderer moest op schrift stellen hoe Willy Brandt in Noorwegen had samengewerkt met Hitlers Gestapo. Met zo'n bekentenis zou de DDR hét wapen in de hand hebben om Brandt, inmiddels kanselier, te chanteren.
Anderer bedacht van alles om vrij te komen, maar moest erkennen dat de grote Brandt-onthulling er niet in zat. 'Vrijheidsberoving', oordeelt vijftig jaar later de Duitse justitie.
In twee andere gevallen betreft het de ontvoering in 1955 van een Duits/Amerikaanse tolk van West- naar Oost-Berlijn en in 1963 van een overgelopen DDR-spion, die naar Oostenrijk was gelokt en vandaaruit met de auto werd teruggevoerd naar de DDR.
'Acties van heel laag niveau, waarmee ik niets had te maken', zegt Wolf anno 1997. De destijds ontvoerde tolk, een 71-jarige in de VS levende vrouw, heeft zich met veel tegenzin bereid verklaard als getuige op te treden.

