	Zout in de koffie? Gewoon opdrinken
	HET is half acht op een winterochtend aan de Denneweg in het centrum van Den Haag. Licht brandt er alleen in de 's-Gravenhaagsche Eet- en Drinkinrichting, de coffeeshop van Ron en Ariane Goedvolk. Zwijgend, alsof zij de stilte van de nacht nog respecteren, drinken drie mannen hun eerste kopje koffie van die dag.
'Sylvia nog gezien op tv, afgelopen zondag?', zegt tenslotte een van hen.
Het dienstdoende barmeisje knikt bevestigend. Ja, zij heeft Sylvia gezien. Ze vond dat ze goed haar woordje had gedaan. Goed gekleed, in het blauw natuurlijk, haar lievelingskleur, en mooi opgemaakt. 'Ze had iets met haar haar gedaan. Zag er leuk uit.'
De stamgasten van de Goedvolkjes hebben geluk gehad, want in de media schittert Sylvia Tóth de laatste maanden, zeer tegen haar gewoonte, voornamelijk door afwezigheid. Hun buurtgenoot - Tóth woont sinds kort vlak om de hoek aan het Lange Voorhout, naast het 'paleisje' - is tot nader order ondergedoken voor een voor haar ongewone golf van negatieve aandacht.
Die begon met het Sport 7-fiasco, waarbij Tóth is betrokken als bestuurder van de KNVB én als commissaris van aandeelhouder Endemol. Ontoelaatbare belangenverstrengeling, vonden velen.
Later verkocht zij onverwachts het grootste gedeelte van haar aandelen in de uitzendorganisatie Content. Een vlucht uit een stagnerend bedrijf in een krimpende markt, meenden commentatoren.
De dolle jaren tachtig zijn voorbij, de ikonen van dat tijdperk hebben maar te volgen. Sylvia Tóth, zo lijkt het, wacht slechts een bestaan van rijke verveling in vergetelheid, Content een roemloze overname door een concurrent.
Of zal het zo'n vaart niet lopen?
Wat haar afkomst betreft, had Tóth inderdaad alles in zich om te verdwijnen in de golven van de geschiedenis. Zij werd geboren in Den Haag in 1944, het jaar van de hongerwinter. Haar vader, een Hongaarse zigeuner-muzikant, liet zijn gezin in de steek toen Sylvia vier jaar oud was. Het vervolg beschreef zij in haar autobiografie Een Geslaagde Onderneming uit 1987.
Noodgedwongen werd Sylvia's moeder kraker avant la lettre van een huis aan de Haagse Valeriusstraat, het enige dat in die buurt nog overeind stond. Tussen de puinhopen van de oorlog maakten Sylvia en haar broer hun speelterrein.
Op een dag verstuikte een vreemdeling zijn enkel pal voor de deur, en belde aan om hulp. 'Hij droeg een mooie donkerblauwe winterjas met een witte sjaal.' De vreemdeling bleef voorgoed, want hij trouwde met Sylvia's vijfentwintig jaar jongere moeder. Hij gaf de kinderen 'een zeer Spartaanse opvoeding'. Maar hij vertelde ook over Freud en Jung, wat Sylvia later aanzette tot een studie psychologie.
Op haar vijftiende nam zij haar eerste baantje als telefoniste en receptioniste. Salaris: tachtig gulden in de maand. 's Avonds studeerde ze voor haar diploma HBS-A. Kosten: veertig gulden per maand
Korte tijd later overleed haar stiefvader. Maar de Assepoester die onder zijn hoede en die van haar moeder was opgebloeid, liet zich toen niet meer om middernacht naar huis sturen. Geluk en toeval hielpen daarna als vanzelf mee. Tóth werd pionier in een jonge branche met toekomst - een branche bovendien, waarin vrouwen eerder een hoofdrol speelden dan elders. Zij betrad de uitzendwereld.
In 1964 ging zij werken voor uitzendbureau Content, opgericht door haar schoolvriend Paul Hessing. In de avonduren hielp Tóth gratis met de administratie. Als dank mocht ze bloemen plukken in de tuin van Hessings moeder.
Hessing wilde zich onderscheiden 'door een persoonlijke gerichtheid'. Content testte de uitzendkrachten vooraf op hun bekwaamheid, en plaatste hen waar zij het beste pasten bij de werksfeer. Uitbetaling geschiedde met een drankje en een hapje op het Content-kantoor - op donderdag, een dag eerder dan andere uitzendbureaus.
Content groeide en Tóth, die zelf nog altijd werkte voor een uitzendsalaris, mocht nieuwe kantoren openen. In een open MG - 'Ik heb altijd van sportwagens gehouden' - crosste zij door het land. Haar psychologie-studie gaf ze op.
Aan deze pioniersfase kwam begin jaren zeventig een einde. Het succes van de uitzendbureaus trok de aandacht van de architecten van de maakbare samenleving. Het ministerie van Sociale Zaken introduceerde vergunningen en beperkingen; er zouden er nog vele volgen.
Deze bemoeizucht stuitte de branche in zijn groei, net op het moment dat Content een kostbare uitbreiding was begonnen. Paul Hessing besloot dat het mooi was geweest. Op suggestie van de medewerkers van Content koos hij een opvolger. Pas 28 jaar oud, werd Sylvia Tóth op 15 oktober 1972 directeur van Content, voor een salaris van 2500 gulden bruto per maand.
Tóth stelde nieuwe managers aan. Zij hield hun salarissen 'bewust aan de lage kant', maar voerde daarnaast een winstdeling in. Zo kwam winstgroei zowel Content als de filiaalhouders privé ten goede. Drie recruten uit die tijd - Chris de Jong, Tamis Kout en Fred van Male - zijn nog steeds Content-directeur.
In de zomer van 1973 verkocht Hessing zijn creatie aan de Engelse beleggingsgroep Bayfine. Tóths nieuwe bazen werden Windsor Clive, een broer van de Earl of Plymouth, en Ian Rankin, een zoon van de Lady in Waiting for the Queen-Mother.
De deftige Britten vonden het wel grappig, zo'n Hollands meisje. Haar pleidooien voor behoud van vakantiegeld en winstdeling voor het Content-personeel vonden ze flauwekul, maar ze kreeg haar zin. Ook kreeg zij een beter salaris: 6 procent van het Content-resultaat.
Eens in de twee maanden kwamen de Engelsen naar Den Haag. Na in Saur enkele kostelijke flessen claret te hebben weggespoeld, lieten zij zich door Tóth afzetten bij een bezienswaardigheid, 'het Mauritshuis of zo'. Zelf ging zij dan weer aan het werk.
Bayfine was Monopoly op niveau. De heren goochelden met belangen in onduidelijke bedrijven. Zelf werden zij er nooit slechter van, maar hun participaties bleven op mysterieuze wijze geld verliezen - behalve Content. Met lede ogen zag Tóth hoe Bayfine de groeiende Haagse winststroom verlegde om de Londense lekken te dichten.
Eind 1977 trok zij de stoute schoenen aan. Doodnerveus nam zij het vliegtuig naar Londen, een zelf geschreven brief in haar handtasje. Het Engels was misschien wat schools, maar liet aan duidelijkheid niets te wensen over: 'I want more control in Bayfine.' Weer kreeg ze haar zin: een zetel in de board, 6 procent van de Bayfine-aandelen en een recht van eerste koop, mochten de Britten ooit besluiten om Content van de hand te doen.
Tijdens haar eerste board meeting schepte Tóth uit een zilveren schaaltje een wit poeder in haar koffie. Het bleek zout te zijn. Braaf dronk Sylvia haar zoute koffie op.
Geleidelijk aan wist Tóth in de jaren daarna de rollen om te draaien. Ze breidde haar belang in Bayfine langzaam uit tot 16 procent, en verwierf steeds meer controle over het beleid van de groep.
Intussen rezen er thuis problemen. Net toen de recessie in 1980 in volle hevigheid toesloeg, bereikte het restrictieve beleid van Sociale Zaken jegens de uitzendbureaus een hoogtepunt. Gevolg: in twee jaar tijd daalde de totale omzet in de branche met 40 procent. Veel bureaus sloten kantoren, en duizend van de drieduizend vaste uitzendmedewerkers verloren hun baan.
Nu werd Tóth beloond voor haar solide financiële beleid. Content bleek een halvering van de omzet te kunnen verdragen zonder in de rode cijfers te komen. Tóth meldde haar besluit op 20 maart 1981 in een persoonlijke brief aan alle medewerkers: geen ontslagen, geen kantoorsluitingen. Behalve het moreel voer ook het bedrijf daar wel bij. Toen de economie enkele jaren later weer aantrok, kon het intact gebleven Content sneller groeien dan veel andere uitzendketens.
Maar Tóths mooiste moment moest nog komen. Inmiddels hadden Clive, Rankin en hun maten besloten Bayfine te verkopen, dus ook Content. Veertig miljoen dachten zij te kunnen verdienen met een beursgang in Londen. Koortsachtig stortte Tóth zich op het behoud van haar levenswerk. Zij sleutelde een eigen bod in elkaar ter waarde van 25 miljoen gulden.
Voorzichtig als zij is, besloot zij op eigen gezag dat haar eerste bod tevens haar laatste zou zijn - een unieke aanpak in de financiële wereld. Na een langdurig kat- en muisspel gingen de Britten door de knieën. Voor precies 25 miljoen gulden werd Sylvia Tóth op 16 september 1985 eigenaar van Content. Het bleek de honderdste management buy-out in de Nederlandse geschiedenis, en de eerste door een vrouw.
Een klein jaar later ging Content naar de Amsterdamse beurs, geholpen door forse groei van winst en omzet. Behalve tientallen Content-medewerkers deden ook Windsor Clive en Ian Rankin mee aan de voorinschrijving op de aandelen Content - tegen een vijf keer hoger bedrag dan ze negen maanden eerder hadden ontvangen. 'De tijd van de zoute koffie', aldus Tóth, 'was definitief voorbij'.
De Assepoester die haar bedrijf naar de beurs bracht en daarmee zelf miljoenen vergaarde, werd als vanzelf het hemelsblauwe zondagskind van de nieuwe zakelijkheid: blauwe baljurk, blauwe jaarverslagen, blauwe sportwagen (een Mercedes SL), blauwe bloemen in haar overwegend blauwe kantoor.
Het verhaal dat zij overal met een genadeloze frequentie vertelde, ging over mensen, niet over miljoenen: over de investeringen in opleidingen, bonussen en optieplannen voor het personeel, over de prijzen en attenties voor de uitzendkrachten. Ook het befaamde opleidingsinstituut Schoevers landde zacht in dit blauwe Content-fluweel.
Content, aldus Tóth, draaide niet om high tech, maar om high touch. Aardige bijkomstigheid was, dat het bedrijf vaak de hoogste marges haalde in de uitzendbranche.
Dit jaar lijkt die touch een beetje sleets geworden. Content geeft hoog op van de eigen Internet-activiteiten. Maar in de filialen zuchten de bureaus onder stapels papier, waar andere ketens computers hebben staan. En het voetvolk mort soms over de lage salarissen. Een vestigingsmanager, al gauw verantwoordelijk voor een miljoenenomzet, verdient zo'n 3200 gulden bruto per maand - plus de kleinste zakenauto van Nederland, een rode Fiat Cinquecento.
Volgens Tóth betaalt Content nog altijd 'ruim boven de CAO-normen', en loopt het in automatisering 'zeker niet achter' bij de concurrenten. Maar naarmate haar bedrijf groeit, komt 'SCT', zoals de moeder van Content steevast heet in het interne magazine, vanzelf verder van haar zakelijke kroost af te staan. Tijdens een recente diploma-uitreiking van Schoevers in Tuschinski sprak Sylvia de leerlingen toe - vanaf een beeldscherm.
Zijn succes en rijkdom haar naar het hoofd gestegen? Hecht zij meer aan privé-vermogen dan aan menselijk kapitaal? Het lijkt er wel op, gezien de gebeurtenissen van dit jaar. Tóths dubbelrol bij Sport 7 ontmoette veel kritiek, vóór en na de ondergang van de sportzender. De beursgang van Endemol wierp nog wat olie op dit vuurtje. Volgens het emissie-prospectus is Tóth privé aandeelhouder in een bv, die musical-rechten doorverkoopt aan de beursonderneming die zij als commissaris moet controleren.
Dat wierp een smet op haar blauwe blazoen: echte Assepoesters hebben geen pettenproblemen. Het negatieve beeld werd compleet, toen zij begin november haar eigen belang in Content grotendeels van de hand deed, op een hoogtepunt in de koersontwikkeling van het fonds. Tóth, zo leek het, haalde 150 miljoen op, en Content mocht het verder zelf uitzoeken.
Ineens overheerste de scepsis over het bedrijf. Waar bleef toch die overname in de VS, waar concurrent Randstad allang zijn vleugels heeft uitgeslagen? En waar bleven de nieuwe gezichten in het management, dat al meer dan twintig jaar vrijwel ongewijzigd functioneert?
Toch hoeft het blauwe sprookje niet in een kater te eindigen. Content logenstrafte voorlopig een eigen profit warning met een forse groei van winst en omzet in de eerste helft van 1996: hoezo versleten management? Tóth blijft directeur en voor 10 procent eigenaar. Dat maakt inlijving door een buitenlandse grootmacht niet waarschijnlijker, evenals de beurskoers, die hoog bleef na de aandelenverkoop.
In haar dertigjarige historie als ondernemer viel Tóth niet op door opportunisme. Het lijkt geen toeval dat zo iemand commissaris is bij John de Mol, de zakenman die niet te beroerd was om zelf de surséance van Sport 7 aan het personeel toe te lichten. Zo bezien zijn de belangenconflicten schoonheidsfoutjes.
'Content is mijn baby en die laat ik nooit gaan', zei Tóth onlangs. Wellicht denkt ze net zo over de KNVB en Endemol. Blauw gekleurd door ervaring met recessies, de grillen van beurs en politiek en delicate onderhandelingen, zal het ondernemersbloed van Sylvia Tóth wel blijven kruipen.
Het is acht uur, en de deur van Goedvolks coffeeshop zwaait open.
'Goedemorgen'
Sylvia Tóth kiest een tafeltje en verschanst zich achter de ochtendkranten. Koffie en een kaasboterham staan binnen handbereik.
Buiten loopt oud-Akzo-voorzitter Aernout Loudon, in een formele grijze jas, een halfje wit bungelend aan zijn vinger - net als zijn buurtgenote ergens halverwege tussen pensioen en een drukke carrière.
Na een half uur vertrekt Tóth. Als zij de deur achter zich dichttrekt, klingelt zachtjes de winkelbel.

Foto
	Sylvia Tóth: in dertig jaar als ondernemer viel zij niet op door opportunisme.FOTO SAKE ELZINGA/HOLLANDSE HOOGTE

