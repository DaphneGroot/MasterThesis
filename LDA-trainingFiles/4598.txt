	'Waarom heb jij Jezus vermoord?' LEILA BERG HERINNERT ZICH HET JOODSE MEISJE DAT ZIJ WAS VOOR DE TWEEDE WERELDOORLOG
	HET VOORLAATSTE nummer van het literaire tijdschrift Granta, met als thema 'Children', bevatte een voorpublicatie uit de autobiografie van Leila Berg. Een prachtig stuk, gesteld in een ongebruikelijke stijl. Granta verschijnt vier keer per jaar in boekvorm en brengt uitsluitend themanummers uit. De thema's zijn altijd interessant en de bijdragen zonder uitzondering van hoge literaire kwaliteit. Het is wonderbaarlijk hoe Granta steeds opnieuw, het beste werk weet op te sporen van zowel jong als oud talent.
Leila Berg, wier autobiografie, getiteld Flickerbook, nu in zijn geheel is verschenen, hoort bij het oude talent. Zij is in Engeland een bekend schrijfster van kinderboeken en boeken over kinderen. Ook in Nederland is haar naam niet helemaal onbekend. Omstreeks 1960 kwam een aantal van haar boeken hier in vertaling uit. Degenen die de veertig vrij ruim gepasseerd zijn, zullen zich wellicht De avonturen van Hompie herinneren, verschenen in de Prisma Juniores reeks.
De titel Flickerbook verwijst naar een verschijnsel dat wij in Nederland zeker kennen, maar waar wij geen goed woord voor hebben: het is een reeks opeenvolgende plaatjes, veelal zelfgemaakte tekeningen op aparte velletjes papier, samengebonden tot een boekje. Wanneer je de pagina's snel onder je duim laat wegschieten, ontstaat de illusie van een bewegend beeld.
De titel is heel passend, want Berg stelt niet zozeer haar herinneringen te boek, maar zij reconstrueert stukken van het verleden; het is eigenlijk een herbeleving van een reeks herinneringen. Berg is in staat terug te keren tot het kind dat zij was, en helemaal vanuit dat kind te beschrijven. Zij roept zowel de beelden en gebeurtenissen als de emoties die zij voelde, opnieuw op.
Leila Berg werd in 1918 in Salford, bij Manchester, geboren. Haar biografie eindigt in 1939 en beschrijft dus de eerste 21 jaar van haar leven, twee decennia ingeklemd tussen het einde van de Eerste en het begin van de Tweede Wereldoorlog. De inhoudsopgave is op zichzelf al intrigerend: per hoofdstuk wordt een jaar behandeld en de titel gaat vooraf aan de vermelding van het jaar, bijvoorbeeld 'Autumn Leaves 1923', 'Killing Jesus 1924'.
De eerste hoofdstukken met de allervroegste herinneringen zijn de mooiste. Uit die impressies rijst het beeld op van het kleine joodse meisje dat de wereld met verbijstering ondergaat. Die verbijstering, die al spoedig vergezeld wordt door ironie en een scherp besef van onrecht en onmacht in een wereld waarin je als kind maar overal bij betrokken wordt zonder ergens om gevraagd te hebben en waarin volwassenen de dienst uitmaken, geldt evenzeer de eigen wereld als de wereld daarbuiten.
Die eigen wereld bestond uit een onderdanige moeder, een vader die haar voor het grootste deel van de tijd negeerde of intimiderend was, een leuke broer en voortdurende echtelijke ruzies. Ook de verdere familieleden spelen een belangrijke rol in het dagelijks leven. Er zijn tal van ooms, tantes, nichten en neven. Er is een raadselachtige grootmoeder, 'Bobbie Goller', met heel lang wit haar, 'als een gordijn', dat ze in haar eentje almaar zit te kammen. Het is een geheim, het mag niet gezien worden, want 'grootmoeders worden niet geacht lang haar te hebben'. Er is een Russische grootvader die horlogemaker is, en er is een stokoude, stuitende grootvader die in een wit gewaad aan tafel zit en tijdens de wekelijkse familiebezoeken op sabbat Leila bij zich placht te roepen, haar tussen zijn magere knien klemt, haar onderbroek omlaag haalt en haar billen streelt, onder het oog van haar ouders, die daar niets tegenin brengen. Integendeel, zij sporen haar aan 'braaf' te zijn en duwen haar in grootvaders richting als die haar wenkt.
Een aspect van de buitenwereld komt al vroeg aan de orde in het hoofdstuk 'Killing Jesus 1924': 'Gisteren grepen twee jongens me op het schoolplein en sloegen mijn hoofd tegen de muur, ze gingen maar door en zeiden: waarom heb jij Jezus vermoord? Ik weet niet wie ze dachten dat ik was.' Hoe goed je ook weet dat dit soort religieuze vormen van antisemitisme voor 1940 in Europa wijdverbreid waren, het is altijd opnieuw schokkend om die kennis bevestigd te zien.
Flickerbook bevat ook gouden en heel herkenbare passages over lichtere onderwerpen. Bijvoorbeeld, hoe Leila door de herfstbladeren naar school schuifelt en de bladeren zo lang mogelijk op haar schoenen probeert te houden. En het toonloze verslag van het taaie ongerief: naar school te moeten met de verkeerde, want zelfgemaakte, gymbroek. Bovendien komt haar moeder op het idee haar als brievenbus naar het gekostumeerde schoolfeest te laten gaan: '(. . .) iedereen was verkleed als herderin of prinses, ze zagen er prachtig uit. Ik was de enige brievenbus.'
Mooi en open zijn ook de beschrijvingen van de eerste erotische gevoelens, de ontdekking van het eigen lichaam en later van de eerste keer dat ze de liefde bedrijft. Een triviale observatie kan soms ineens naar voren brengen hoezeer de wereld is veranderd: 'Nergens is het zo slordig en lawaaierig als bij de Cohens. De radio staat aldoor aan, maar iedereen loopt gewoon rond. Ik bedoel, niemand zit om ernaar te luisteren.'
Naarmate de jaren verstrijken en Leila volwassener wordt, ga je als lezer wat meer analyse en wat minder impressie verlangen. Vanaf 1932 verandert er veel in Leila's bestaan, haar leven wordt veel politieker. Mussolini was natuurlijk al vanaf 1922 aan de macht en vanaf 1932 gaat ook in Duitsland de toekomst er grimmiger uitzien. Ook in Engeland dient het fascisme zich aan, de naam van Mosley valt steeds vaker. Leila wordt lid van het Youth Front en later van de Young Communists.
In 1936 gaat een aantal van haar vrienden naar Spanje om te vechten; haar twee eerste minnaars sneuvelen. Berg verschaft vrijwel geen uitleg. Hoezeer de strijd in Spanje model stond voor de links/rechts tegenstellingen in Europa, hoe vanzelfsprekend het was in de kringen waarin zij zich bewoog, je aan te sluiten bij de Internationale Brigade, het wordt allemaal onbesproken gelaten.
Juist omdat Leila zo politiek gengageerd is, verwacht je dat ze haar leven in dit stadium minder uitsluitend zal ondergaan en wat ze meemaakt met meer distantie en meer politiek-historisch belicht. Maar ze analyseert nergens. Dat is een bezwaar, maar misschien had meer analyse het bewegende beeld tot stilstand gebracht.
Leonoor Broeder
Leila Berg: Flickerbook.
Granta Books, import Nilsson & Lamm; 240 pagina's;  62,50.
ISBN 1 862 07004 0.

Foto
	Leila Berg FOTO JOHN WALMSLEY

