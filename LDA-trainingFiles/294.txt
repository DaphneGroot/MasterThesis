	Klokje thuis
	NEGENTIG leden van de Luchtmobiele Brigade moeten voor hun eindexamen het Muiderslot veroveren. Ze mogen niks kapotmaken ('voorzover ze binnenkwamen was dat op plekken waar een blind paard geen schade kon doen', verzekerde de slotvoogd tegenover de door het ministerie van Defensie opgetrommelde cameraploegen), dus ze moeten hun touwladders en circuslijnen heel voorzichtig over de gracht en tegen de torens spannen. Pikhouwelen om hier en daar een vestingraam te rammen behoren niet tot de uitrusting. Om alle risico van vernieling te vermijden wordt het kasteel (1280) ook niet verdedigd: geen enkele soldaat hoeft bang te zijn dat hij een ketel hete pek over z'n hersens krijgt. De oefening voldoet kortom aan alle eisen die door vakbond, milieubeweging en kinderbescherming zijn gesteld aan de humane opleiding van Nederlandse militairen. Nu alleen nog tegen de fabriekspijp van Kalkar opklauteren, en het elitekorps is klaar voor internationale vredestaken, dat wil zeggen voor polonaises onder aanvoering van Kok en Voorhoeve.
Zou men in Muiden voor noodgevallen een bataljon medische en sociaal-psychologische opvang achter de hand hebben gehouden?
Dat vroeg ik me ook af bij het zien van een tweede toneelstukje dat in de Journaals van gisteren werd opgevoerd.
Wel negen of tien in blauw hansop gestoken politieagenten bestormen in de vroege, nog donkere ochtend een bovenwoning in Rotterdam-Noord. Om de beurt 'politie!, politie' schreeuwend trappen ze de voordeur in (het is geen cultureel centrum, maar een volksbuurt, en een blind paard heeft er waarschijnlijk van meet af aan geen schade kunnen doen), hollen de trap op en nemen de criminele etage in bezit. Ook hier lijkt van tegenstand geen sprake te zijn geweest. De regie laat van de straatkant af zien dat achter de gesloten gordijnen van drie-hoog danig met zaklantaarns wordt gezwaaid: de verdachten proberen zich vermoedelijk te verschuilen in een jassenkast, of onder het ledikant. Maar er breken geen ruiten, en je hoort ook geen schoten vallen.
Hoe zou zoiets nou in z'n werk gaan?
Bij de NOS gaat de telefoon.
'Ja, mobiele landbrigade OM Rotterdam hier. Wij willen een vervaarlijke drugsbende in Noord oprollen. Kan dat morgen?'
'Nee, helaas, dan zitten we vol.'
'Overmorgen?'
'Sorry, ook niet.'
'Wanneer dan wel, het is een spoedgeval, hoor.'
'Maandag op z'n vroegst. Kan het niet bij Rijnmond?'
'Nee, we willen landelijk. Dan maar maandag. Hebben jullie wel een beetje regisseur?'
'Altijd kwaliteit, dat weet je.'
'Tot maandag dan.'
Zo moet de voorlichting van Van Mierlo ook alle mediavoorbereidingen hebben getroffen voor de presentatie van het Nederlands voorzitterschap in Brussel - er is tenslotte geen departement meer of het heeft voor minimaal drieduizend gulden per dagdeel een strietser over de vloer die de pers kent als zijn broekzak, en die honderd procent coverage garandeert.
Maar dat ging dus mis.
Alle Nederlandse verslaggevers gehoorzaam in het zaaltje waar Hans ergens een handtekening onder zou zetten, en ze dachten al: waar blijft de wereldpers, maar die zat intussen een zaaltje verderop, waar Kinkel en Charette helemaal niets hoefden te tekenen (want zij zijn geen voorzitter), maar even iets wilden zeggen.
Sommige dingen kunnen we volgens mij toch beter thuis doen dan in Europa.

