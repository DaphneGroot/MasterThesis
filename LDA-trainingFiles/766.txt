	India en Bangladesh samen tegen rebellen
	Reuter, AP
DHAKA
India en Bangladesh hebben afgesproken te gaan samenwerken in de strijd tegen opstandelingen aan weerskanten van hun gemeenschappelijke grens. Dat heeft een hoge functionaris van de ministerie van Buitenlandse Zaken in Bangladesh maandag meegedeeld.
Die afspraak is gemaakt tijdens een ontmoeting tussen premier Sheikh Hasina en haar Indiase ambtgenoot, H.D. Deve Gowda, die in Dakha op bezoek was.
Beide regeringsleiders zeiden zich zorgen te maken over de boeddhistische Chakma's, een bergvolk in de heuvels rond Chittagong in het zuiden van Bangladesh. De opstandige Chakma's zoeken samenwerking met verschillende opstandige groeperingen aan de Indiase kant van de grens. Hun strijd voor autonomie heeft sinds 1973 aan bijna vierduizend mensen het leven gekost - overwegend moslims afkomstig uit de laagvlakten.
Ook in India zijn de afgelopen decennia duizenden doden gevallen in gevechten tussen opstandelingen en het Indiase leger. 'Rebellen en terroristen belagen het leven en de vrijheid van ons volk en belemmeren onze economische ontwikkeling', zei premier Deve Gowda tijdens een diner met Sheikh Hasina. India en Bangladesh willen een reeds bestaande gemeenschappelijke werkgroep van hoge ambtenaren nieuw leven inblazen.

