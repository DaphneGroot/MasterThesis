Rijksweg 50.
Rijksweg 50 is de Nederlandse autoweg en autosnelweg tussen Eindhoven en Emmeloord.
Oorspronkelijk liep Rijksweg 50 van knooppunt Hintham (A2) naar knooppunt Joure (A7). Het was daarmee een van de langste rijkswegen van Nederland. Het gedeelte knooppunt Emmeloord - knooppunt Joure maakt nu deel uit van A6. Op dit traject zijn nog hoge hectometerwaardes te vinden uit de tijd van de A50. Het gedeelte knooppunt Hintham - knooppunt Paalgraven is nu onderdeel van de A59.
Belangrijke steden aan de A50 zijn Eindhoven, Oss, Nijmegen, Arnhem, Apeldoorn en Zwolle.
Voormalige autoweg N50 Oss - 's-Hertogenbosch.
Oorspronkelijk maakte de N50 van 's-Hertogenbosch naar Oss deel uit van Rijksweg 50. Omdat het tracé van Rijksweg 50 bij Oss verlegd werd in de richting van Eindhoven is het weggedeelte Knooppunt Paalgraven - Knooppunt Hintham vernummerd tot N59. Later werd dit tot snelweg A59.
Snelweg A50 Eindhoven - Oss.
Vroeger werden Oss en Eindhoven verbonden door de N265 die dwars door de bebouwde kommen van Veghel, Mariaheide en Son liep. De A50 is in het begin van de eenentwintigste eeuw vanaf Oss doorgetrokken tot Eindhoven. Hiermee is de verbinding tussen Oss en Eindhoven sterk verbeterd. Bovendien is de overlast door verkeersdrukte in Veghel, Mariaheide en Son drastisch verminderd doordat het tracé van het nieuwe stuk snelweg om de kernen heen loopt.
In 2001 is begonnen met de uitvoering van de werkzaamheden voor de aanleg van het deel van de A50 tussen Eindhoven en Uden. Dit deel van de A50 is in 2003 en 2004 opengesteld voor het verkeer. Het gedeelte van de weg tussen Uden en Oss is in oktober 2005 als autosnelweg opengesteld. Op zaterdag 8 juli 2006 was ook het vernieuwen van het knooppunt Paalgraven (zie ook Vorstengraf (Oss)) afgerond, dat de aansluiting vormt op de al bestaande A50 richting Arnhem en A59 naar 's-Hertogenbosch. Het knooppunt Paalgraven is uitgevoerd als een zogenaamd onvolledig knooppunt. Dit wil zeggen dat het verkeer vanuit de richting Eindhoven naar 's-Hertogenbosch en omgekeerd de autosnelweg even moet verlaten om in de gewenste richting de reis voort te kunnen zetten.
De aansluiting van de A50 op het autosnelwegennet rondom Eindhoven werd oorspronkelijk gevormd door knooppunt Ekkersrijt, waarbij de weg aansloot op de A58 en de John F. Kennedylaan richting het centrum van Eindhoven. Dit knooppunt bestond uit gelijkvloerse kruisingen en werd met verkeerslichten geregeld. Gelijktijdig met de ombouw van de randweg Eindhoven (A58, A2 en A67) van 2x2 rijstroken naar 4x2 rijstroken is het knooppunt omgebouwd tot een afrit met ongelijkvloerse kruisingen. Daarbij is de A58 van knooppunt Ekkersrijt tot het nabijgelegen knooppunt Ekkersweijer omgedoopt tot A50. Daar sluit de A50 nu aan op de A2. Met afronding van deze werkzaamheden is de zuidelijke A50 een autosnelweg geworden die volwaardig op het landelijke snelwegennet is aangesloten.
Het wegvak tussen Eindhoven en Oss is ongeveer 35 km lang en geheel uitgevoerd in doorgaand gewapend beton. Het toepassen van doorgaand gewapend beton is op deze weg voor het eerst op grote schaal toegepast in Nederland. In principe is doorgaand gewapend beton een onderhoudsvrije wegverharding. Ter reductie van het geluid voor de omgeving van de autosnelweg is een toplaag van dubbel zoab aangebracht.
Langs het wegvak Eindhoven–Oss staan grote, opvallende kunstwerken, waaronder "Shadows of Son Heath".
Snelweg A50 Oss - Hattemerbroek.
Het wegvak Oss - Hattemerbroek begint op knooppunt Paalgraven (bij Oss) en eindigt op knooppunt Hattemerbroek (bij Zwolle). Bij Ravenstein steekt de A50 de Maas over. Na de oversteek ligt knooppunt Bankhoef en gaat de A50 verder naar knooppunt Ewijk.
Op knooppunt Ewijk begint een gedeelte van de A50 dat lang bekendstond als flessenhals. Het gedeelte tussen knooppunt Ewijk (bij Nijmegen) en knooppunt Grijsoord (bij Arnhem) is 'slechts' 22 kilometer, kruist drie snelwegen (A12, A15, en A73) en twee rivieren (Nederrijn en Waal).
Op het eerste weggedeelte van deze flessenhals, tussen knooppunt Ewijk en knooppunt Valburg, heeft Rijkswaterstaat van 2011 tot 2013 een nieuwe brug over de Waal gebouwd, pal naast de bestaande Waalbrug bij Ewijk. Deze bouwwerken heten samen de Tacitusbrug. Sinds mei 2013 kan het verkeer gebruikmaken van de nieuwe brug totdat de bestaande brug is gerenoveerd. In de eindsituatie kan het verkeer in noordelijke richting over de bestaande brug rijden, met tweemaal twee rijstroken en een vluchtstrook, en in zuidelijke richting over de nieuwe brug, met vier rijstroken en een vluchtstrook.
Het weggedeelte tussen knooppunt Valburg en knooppunt Grijsoord, is in 2010-2011 beide richtingen verbreed met een derde rijstrook. Op dit weggedeelte is bij de voormalige verzorgingsplaats Kabeljauw het ecoduct Wolfhezerheide gebouwd.
Tussen knooppunt Grijsoord en knooppunt Waterberg deelt de A50 het tracé met de A12. Dit weggedeelte heeft hierom in beide richtingen een extra (derde) rijstrook. Tussen knooppunt Waterberg en knooppunt Beekbergen liggen twee ecoducten ("Woeste Hoeve" en "Terlet"), die daar wildwissels heten. Dit weggedeelte heeft in beide richtingen een spitsstrook. Ten zuidoosten van Apeldoorn (bij de wijk De Maten) kruist de A50 de A1 met een klaverbladknooppunt: knooppunt Beekbergen.
Bij Heerde is tussen 2010 en 2011 een nieuw ecoduct gebouwd. Hier zijn in juni 2012 de eerste herten de A50 overgestoken. In het zuidelijker gedeelte liggen nog ecoduct Herperduin en ecoduct Slabroek.
Autoweg N50 Hattemerbroek - Emmeloord.
Bij Kampen kruist de N50 de Hanzelijn.
Vanaf knooppunt Hattemerbroek tot aan knooppunt Emmeloord is de rijksweg 50 niet uitgevoerd als autosnelweg maar als autoweg met een maximale snelheid van 100 km/h. Op 21 januari 2003 is er voor het gedeelte Kampen - Ens een nieuw tracé geopend dat gebruikmaakt van de Eilandbrug ten westen van Kampen. Het traject Hattemerbroek - Kampen Zuid werd in het najaar van 2006 uitgevoerd als driestrooksweg.
Het tracé van de Hanzelijn (spoorlijn Lelystad-Zwolle) kruist de N50 even ten noorden van de afrit Kampen Zuid. De weg werd hiervoor ongeveer 100 meter naar het westen verplaatst en er werd een nieuwe afrit met dezelfde naam geconstrueerd, zo'n 600 meter zuidoostelijker.
Ten noorden van Kampen is ter ontlasting van de huidige afrit Kampen een nieuwe halve aansluiting gemaakt, waardoor het verkeer uit het zuiden via deze afrit de N50 op en af kan. Deze afrit, die afritnummer 32a heeft gekregen, is op 21 december 2012 in gebruik genomen.
Het wegdeel van Ramspol tot Ens is tussen 2010 en 2013 verbreed van 1×2 naar 2×2 rijstroken; deze weg is circa 250 meter westelijker komen te liggen dan zijn voorganger. Hiervoor is een nieuwe Ramspolbrug gebouwd. Ter hoogte van de Schokkerringweg is een halfklaverbladaansluiting aangelegd, die de kruising met lokaal verkeer ongelijkvloers heeft gemaakt. Het gedeelte Ramspolbrug - Ens is op 26 september 2011 geopend. De nieuwe Ramspolbrug is op 18 november 2012 in gebruik genomen.
Het gedeelte Ens - Emmeloord heeft gescheiden rijbanen met vluchtstroken.
Naar een in 2011 uitgevoerde voorstudie door de provincie Flevoland, is in 2015 de N50 tussen Ens en Emmeloord verbreed van 1 naar 2 rijstroken in beide richtingen.
Ook is de gelijkvloerse buskruising vlak bij het knooppunt Emmeloord door een viaduct vervangen, waardoor ook het verkeer van Emmeloord naar Kampen gebruik kan maken van de nieuwe op- en afrit 'Emmeloord-Zuid'.
De nieuwe weg is in september 2016 geopend.
