Flipje.
"De avonturen van Flipje" of "Flipje" is een Nederlandse stripreeks met de gelijknamige, fictieve figuur in de hoofdrol. Deze strip is van 1935 tot 1953 getekend als tekststrip. Tussen 2002 en 2015 verschijnen er vijf nieuwe stripboeken. In 2010 verschijnen er tevens twee verhalenboeken van Flipje bij Uitgeverij Holland.
Het titelpersonage dient als mascotte, oorspronkelijk van de in Tiel gevestigde jamfabriek De Betuwe en tegenwoordig van de stad Tiel. Hij werd in 1935 bedacht. In Tiel wordt hij onder andere geëerd met een museum, een standbeeld en stripfragmenten op bankjes in en rond het centrum.
Inhoud.
De verhaaltjes laten de ontwikkeling zien van Flipje vanaf zijn geboorte (uit een betoverde framboos) in Kabouterland, waar hij na enkele afleveringen voorgoed vertrekt, zij het per ongeluk (per luchtballon). Hij belandt hierna in Dierenland, waar het hem blijkbaar wel bevalt want hij blijft er. Veel later gaat hij wel nog eens terug voor een bezoekje, samen met een paar vrienden die hij intussen heeft gemaakt. Hij neemt zijn intrek in het pension van juffrouw Schaap.
De verhaaltjes hebben allemaal ongeveer hetzelfde verloop: er ontstaat een probleem(pje), iemand haalt een streek uit enzovoort. Uiteindelijk is Flipje degene die zorgt dat alles goed afloopt waarna hij trakteert op limonade of jam of appelsap van... "maatschappij De Betuwe te Tiel", de sponsor van al dit spannends.
De verhaaltjes zijn bedoeld voor kleine kinderen en hebben een beetje een "opvoedend" karakter rond de brave hoofdfiguur.
Geschiedenis.
Flipje is bedacht door reclamebureau Van Alfen in opdracht van de fabriek. Die wilde een publiekstrekker zoals de Verkade-albums in die tijd waren.
Van Alfen bedacht ook de naam Flip(je). De tekeningen werden eerst gemaakt door Daan Hoeksema (het waren toen nog geen verhalen) en later nog even door Henk Rotgans, die er voor het eerst een verhaaltje omheen bouwde. De echte start van Flipje was in 1936. De plaatjes werden vanaf toen getekend door E.M. ten Harmsen van der Beek en de teksten geschreven (op rijm) door diens echtgenote Freddie Langeler. Zij hadden samen een illustratiebedrijfje. Hun dochter, de later bekende dichteres Fritzi Harmsen van Beek, hielp als kind haar ouders met het inkleuren van de Flipje-striptekeningen. Na de dood van haar vader maakte Fritzi serie 46 af op verzoek van De Betuwe. Ook serie 47 is van haar hand. Serie 48 tekende en schreef zij wel, maar na een ruzie met de jamfabriek werd deze serie niet uitgegeven. Pas zestig jaar later, in 2015, gaf uitgeverij De Bezige Bij 'Flipje in Kabouterland' uit.
Van de avonturen van Flipje en zijn vriendjes verschenen tot 1954 vijftig stripverhalen, uitgegeven door de Tielse jamfabriek De Betuwe. Flipje is in levende lijve te zien op het jaarlijkse fruitcorso te Tiel, maar ook bij diverse tv-opnamen of beurzen in Nederland, zoals de vakantiebeurs en 50+beurs.
Van 2002 tot 2010 zijn er vijf nieuwe stripalbums op de markt gebracht.
Bonnen.
De Flipjesboekjes konden worden bijeengespaard door bonnetjes te knippen van het etiket van de Betuwe-producten en een aantal daarvan op een briefkaart op te sturen, dan kreeg men het boekje gratis toegezonden.
Flipposcoop.
Vlak voor de Tweede Wereld Oorlog verscheen een blauwe Flipposcoop en vlak na de oorlog een rode. Het was een soort kartonnen huisbioscoop, waar stroken papier met daarop de Flipjesplaatjes doorheen gedraaid konden worden zodat een soort filmvoorstelling in losse plaatjes ontstond.
Sleutelhangers en speldjes.
De Flipjesboekjes en bijvoorbeeld ook de sleutelhangers en speldjes die in de jaren 1960 van de figuurtjes verschenen, waren een rage. Flipje heeft zich een plaats in de Nederlandse stripwereld veroverd.
Flipje- en Streekmuseum Tiel.
Het Flipje- en Streekmuseum Tiel is gevestigd in een historisch pand, eens De Groote Sociëteit, en de Waterpoort aan de Waal. Het museum leidt de bezoeker door de geschiedenis van het fruitbaasje Flipje en zijn vriendjes Flapoor Olifant, Jasper Aap en Bertje Big.
Flipje als wegwijzer.
Boven op 25 wegwijzers in de stad heeft de ANWB, op verzoek van de gemeente, beeldjes van Flipje geplaatst die toeristen de weg wijzen naar musea, historische en andere bezienswaardigheden in de oude binnenstad.
