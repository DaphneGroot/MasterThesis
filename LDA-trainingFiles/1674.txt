	Reed Elsevier koopt opnieuw juridische werken
	ANP
AMSTERDAM
Reed Elsevier versterkt in de Verenigde Staten zijn positie op het terrein van juridische uitgaven. Het concern heeft met branchegenoot Thomson overeenstemming bereikt over de overname van een groot aantal juridische werken. Ook zijn afspraken gemaakt over verwerving van computerprogrammatuur en verlenging van licentie-overeenkomsten. Deze activiteiten waren in 1996 goed voor een winstgevende omzet van minstens 90 miljoen gulden.
Reed Elsevier heeft met name na de aankoop van Lexis-Nexis in 1994 een flinke positie op de juridische markt in de Verenigde Staten opgebouwd. Volgens bestuursvoorzitter H. Bruggink sluiten de nu gecontracteerde activiteiten perfect aan op het informatie-aanbod van de elektronische uitgeverij Lexis-Nexis en van de Amerikaanse juridische uitgeverij Michie.
Vorige week verraste Reed Elsevier al met de aankoop van het in Den Haag gevestigde Colofon, de houdstermaatschappij van de vakuitgeverijen Vuga, Delwel en De Tijdstroom. Deze onderneming realiseerde vorig jaar een omzet van 70 miljoen gulden en kostte naar verluidt tussen de 200 en 250 miljoen.
De overname betreft de rechten van de United States Supreme Courts Reports en van zo'n veertig andere juridische standaardwerken. De overgenomen software komt van pas bij de on-line databank van Lexis-Nexis. De programmatuur vergemakkelijkt het zoeken naar informatie. De licentie-overeenkomsten hebben betrekking op drie niet-juridische databanken: Investext, Asap en Predicast. Deze afspraken hebben een duur van vijf jaar.


