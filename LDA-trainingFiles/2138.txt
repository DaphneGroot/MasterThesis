	Officieren Witteveen en Teeven denken al aan volgende deals met criminele getuigen   'Dit onderzoek is een jongensboek'
	Van onze verslaggevers
Marc van den Eerenbeemt
Michiel Kruijt

AMSTERDAM
'Van Hakke gefeliciteerd', staat op de deur van hun werkkamer. Voor het eerst op deze vrijdag zijn er geen camera's in de buurt van aanklagers Fred Teeven en Martin Witteveen. En dus volgt de ontlading. 'Godverdomme', roept Teeven luidkeels als hij ziet dat zijn collega's de kamer met slingers hebben versierd. Een minuut kijken ze onhandig grinnikend de kamer rond, dan houden de magistraten een confettigevecht.
Ze zijn ontzettend moe, maar voldaan. Twee maanden proces zitten erop, het gevecht met de vijf man sterke verdediging was uitputtend. Het bijhouden van een dagboek - het werd ze door menigeen aangeraden - zat er vanwege tijdgebrek niet eens in. Vorige week overleed onverwacht de moeder van Witteveen. 'Ik zag een beetje op tegen deze dag', bekent hij. 'Maar dit vonnis helpt wel een beetje.'
De superlatieven zijn, twee uur na de uitspraak, niet van de lucht. Dit proces is 'revolutionair' en een 'mijlpaal'. 'Nog niet eerder in de Nederlandse rechtsgeschiedenis is zo duidelijk en in deze omvang gebruik gemaakt van getuigen waarmee het Openbaar Ministerie (OM) afspraken had gemaakt', zegt Witteveen. 'Het bijzondere van het vonnis is dat de rechtbank dat goed heeft opgepikt. Zij is niet voor haar verantwoordelijkheid weggelopen.'
Maar het is nog te vroeg om nu al nieuwe deals met criminelen aan te gaan, menen de officieren. Eerst moet het hoger beroep worden afgewacht, dat in de tweede helft van dit jaar zal worden behandeld. 'Maar je kunt wel aan het sluiten van meer overeenkomsten gaan denken', zegt de met een Donald Duck-das getooide Teeven. 'Dit vonnis kan ook een mijlpaal zijn voor het oplossen van levensdelicten, denk aan afrekeningen in het milieu.'
Rekening houdend met voorwaardelijke invrijheidsstelling en aftrek van voorarrest moet Johan V., alias de Hakkelaar, nog drie jaar zitten. Is dat een megaproces en een onderzoek van meer dan vijf jaar waard? 'Absoluut', antwoorden de aanklagers tegelijkertijd. Witteveen: 'Het gaat om een heel principeel punt, namelijk of wij in dit land nog in staat zijn om mensen van dit niveau met succes te kunnen vervolgen. We dreigen te makkelijk te vergeten dat de organisatie van V. enorme hoeveelheden hasj over de hele wereld heeft gevaren.
'Waar wij ook komen, de Verenigde Staten, Canada, Australi, elke keer kom je Nederlandse criminelen tegen die de transporten organiseren. Dat is voor het imago van Nederland zeer schadelijk. Je moet als land de verantwoordelijkheid nemen daar iets aan te doen.'
Dankzij de inspanningen van het Kolibri-team van de Fiscale Inlichtingen- en Opsporingsdienst (FIOD) is het gelukt, zeggen de officieren. Het team legde met zijn uitgebreide financile naspeuringen de basis voor de veroordeling. 'Een kleine groep is in staat gebleken om een vreselijk omvangrijk onderzoek op poten te houden', zegt Teeven, die ooit zelf deel uitmaakte van dat team.
Witteveen: 'Een klein team kan geduldig zijn. Je moet met dit soort onderzoeken een slang zijn die jarenlang wacht en dan: hap.'
De laatste maanden vonden de officieren het zwaarst. Witteveen: 'Doordat je zo in de belangstelling staat, krijg je het gevoel dat je nul fouten mag maken. Toch hebben wij er n gemaakt, helemaal op het einde, door de briefwisseling met de advocaat van Karman niet aan de rechtbank te overleggen. Dat was voor ons een beetje een drama. Hebben we al die weken de zwaarste aanvallen kunnen afslaan, kom je in de problemen door n brief.
'Iedereen zit toch te wachten op de eerste fout van het OM. Op een gegeven moment krijg je dat wel door en accepteer je dat. Maar de verdediging kan van alles roepen en als ze vervolgens onderuit gaat, wordt dan normaal gevonden. Dat is raar. Als wij een foutje maken, staat het land op zijn kop.'
Ze zouden veel zaken anders aanpakken, als ze de kans kregen het proces nog eens over te doen. Teeven: 'We zouden langer stilstaan bij het sluiten van de overeenkomsten met Karman en Abbas. We hadden kritischer naar de teksten moeten kijken. En ik denk dat we langer zouden onderhandelen.'
Hoogtepunt van het proces was voor beide officieren de getuigenis van Van der Putten, de ex-politieman uit Hilversum die als 'kroongetuige' van de verdediging optrad. Zijn getuigenis eindigde echter in een deceptie, omdat hij niet hard kon maken dat het Openbaar Ministerie zich had bezondigd aan onoirbare opsporingsmethoden.
Witteveen: 'We hebben de kwestie met Van der Putten, het klinkt aanmatigend, slim gespeeld. In het begin hebben we een hele agressieve lijn gekozen, we hebben ons steeds ernstig verzet tegen zijn getuigenis. Daar zijn we op blijven hameren tot de dag van zijn getuigenverhoor.'
Teeven: 'Toen hebben we hem een handreiking gedaan, een hele milde, zelfs bijna slijmerige tekst uitgesproken vlak voordat hij zou getuigen. Dat werkte. Spong heeft gedacht dat hij goud in handen had, maar hij heeft een vreselijke inschattingsfout gemaakt met Van der Putten. Hij had moeten weten dat hij met een politieman te maken had. Weliswaar een ontslagen politieman, maar een die in zijn hart nog steeds een politieman is.'
'Eigenlijk zouden we over dit onderzoek een boek moeten schrijven', mijmert Teeven. 'Er staan mij nog veel dingen helder op het netvlies.' Zijn collega: 'Het is zo'n bizarre zaak geweest, alleen al door die afgezonken partijen drugs op de zeebodem. Dit onderzoek is een jongensboek.'

Foto
	De advocaten (van linksaf) Spong, Mols, Moszkowicz sr, Doedens en Moszkowicz jr. tekenen hoger beroep aan. FOTO BERT VERHOEFF - DE VOLKSKRANT Teeven (links) en Witteveen na de uitspraak. FOTO BERT VERHOEFF - DE VOLKSKRANT

