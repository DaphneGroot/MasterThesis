	'Commissie moet geweldsbeelden in media beoordelen'
	Van onze verslaggever
AMSTERDAM
Een onafhankelijke commissie van experts zou geweldsbeelden in de media moeten gaan beoordelen. Zo kan een meer eenduidig overheidsbeleid gevoerd worden om jongeren te beschermen tegen de gevolgen van geweldsbeelden. Alle audiovisuele mediaproducten, zoals film, televisie, video, Internet en computerspelletjes, zouden aan de hand van dezelfde criteria beoordeeld moeten worden.
Dit staat in het rapport Media en geweld - Een inventariserend onderzoek. Professor J. Groebel en drs. L. Smit hebben het uitgevoerd in opdracht van staatssecretaris Nuis van Onderwijs, Cultuur en Wetenschappen en minister Sorgdrager van Justitie. Volgens Groebel en Smit zouden de onafhankelijke deskundigen op aanvraag een oordeel kunnen vellen over geweldsbeelden. Ook zouden ze toezicht kunnen houden op de toepassing van eigen regels in de branche.
In het rapport wordt gesteld dat mediageweld niet als hoofdoorzaak van het toegenomen geweld kan worden gezien. Het heeft wel degelijk gevolgen voor het wereldbeeld dat mensen ontwikkelen.
Groebel en Smit komen tot de conclusie dat de geweldchip, die met name jongeren moet afschermen van gewelddadige sc√®nes op televisie, een minder effectief middel is dan wordt verondersteld. Ouders die zelf al waken tegen overdadig geweld zullen de chip aanschaffen, terwijl in gezinnen die het minder nauw nemen een dergelijke voorziening zal ontbreken.
Het kabinet zal binnenkort een eigen notitie over het onderwerp zenden aan het parlement.

