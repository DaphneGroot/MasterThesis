	Scientology geweerd uit Athene
	Reuter
ATHENE
Een Griekse rechter heeft de ontbinding van een 'scientology'-groep in de hoofdstad Athene bevolen. De groep had onder valse voorwendselen een vergunning gekregen als vereniging zonder winstoogmerk, aldus het vonnis.
In werkelijkheid was het doel te verdienen aan cursussen en leden voor niets te laten werken. Volgens de rechter bracht de groep verder de geestelijke en lichamelijke gezondheid van de leden in gevaar met amateuristische psychologie. De Grieks-orthodoxe kerk en ouders van sekteleden hadden tot nu toe vergeefs geijverd voor een verbod.

