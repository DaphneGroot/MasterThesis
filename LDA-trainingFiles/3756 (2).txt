Telescoop (optica).
Een telescoop is, net als een verrekijker, een optisch instrument waarmee verre voorwerpen vergroot kunnen worden waargenomen. De naam komt van het Griekse τῆλε (téle), "ver" en σκοπεῖν (skopéin), "zien", "bekijken", en betekent „ver-kijker”. Terwijl een verrekijker bedoeld is om op relatief korte afstanden te kijken, is een telescoop vooral bedoeld voor astronomische waarnemingen, dus op zeer grote afstanden. Behalve optische telescopen zijn er ook radiotelescopen. Een telescoop die uitsluitend lenzen gebruikt, wordt wel "refractor" genoemd, omdat lichtstralen worden gemanipuleerd door breking. Zo'n telescoop bestaat uit minstens twee lenzen of groepen van lenzen: het objectief en het oculair. Een kleine uitvoering van een refractor is de verrekijker.
Grotere astronomische telescopen hebben als objectief meestal een spiegel. Dit soort telescopen wordt ook wel "reflector" genoemd, omdat lichtstralen worden geconvergeerd door reflectie.
Een telescoop die bestaat uit twee positieve lenzen, keert het beeld om. Om een rechtopstaand beeld te verkrijgen zijn extra optische hulpmiddelen noodzakelijk, zoals omkeerprisma's. Deze zijn voor astronomische toepassingen echter niet noodzakelijk. Ze worden vooral in verrekijkers gebruikt; de naam "prismakijker", die ook wel voor een verrekijker gebruikt wordt, is aan deze omkeerprisma's ontleend.
De zogenaamde "Hollandse kijker" heeft een negatieve lens als oculair en geeft een rechtopstaand beeld, de beeldkwaliteit en maximale vergroting zijn echter minder dan met een positief oculair. De ouderwetse „telescopische” uitschuifkijkers zijn vaak van dit type; de term „telescopisch” in de betekenis van "uitschuifbaar" komt hiervandaan. Verder zijn zogenaamde "toneelkijkers" meestal ook Hollandse kijkers.
Hollandse kijker.
Het document waarop de octrooiaanvraag van Lipperhey vermeld staat. In het jaar 1609 was het mogelijk ofwel Sacharias Jansen of Hans Lipperhey die de telescoop uitvond. Beiden woonden in Middelburg, toentertijd een belangrijke stad in de Nederlanden. Wie daadwerkelijk de eerste was, is onbekend.
Ook Jacob Adriaanszoon Metius uit Alkmaar wordt genoemd als de mogelijk feitelijke uitvinder, eveneens in 1608. Zijn octrooiaanvraag kwam echter dagen na die van Lipperhey binnen en werd afgewezen.
De theorie dat Lipperhey de eerste was, vindt ondersteuning in een octrooiaanvraag. Lipperhey was namelijk bij stadhouder Maurits van Nassau geweest om de uitvinding te tonen. Vanuit Den Haag kon toen met de voor huidige begrippen kleine telescoop de kerkklok in Delft afgelezen worden. Maurits zag meteen in wat voor revolutie dit zou betekenen in de oorlogvoering; de vijand – in die tijd Spanje – zou hiermee van verre bekeken kunnen worden. Wat hij echter ook zag, was dat de telescoop veel te gemakkelijk na te bouwen was, en dus werd er geen patent verleend. Natuurlijk werd er wel een notitie gemaakt van de patentaanvraag voor de "buyse waarmede men verre kan sien".
Nu gaat het verhaal dat eigenlijk Sacharias Jansen de eerste was die een telescoop bouwde. Jansen en Lipperhey waren beiden brillenslijpers, woonden bij elkaar om de hoek en waren dus directe concurrenten. Het zou kunnen dat Lipperhey er met Jansens uitvinding vandoor is gegaan, toen Jansen naar de Frankfurter Messe was. Uit gegevens blijkt dat er daadwerkelijk een Hollander met een buis was op de Messe. Had Jansen zijn uitvinding meegenomen naar Duitsland? Dat is een vraag waarvan het antwoord waarschijnlijk altijd onbekend zal blijven. In ieder geval vierde Middelburg in 2008 de uitvinding van de Hollandse kijker. De Italiaanse geleerde en uitvinder Galileo Galilei bouwde zelf een verbeterde versie en bestudeerde daarmee diverse hemellichamen, wat leidde tot een revolutie in het wereldbeeld van de mens
Keplertelescoop.
De Hollandse kijker had een negatief (divergerend) oculair, waardoor de beeldhoek beperkt was. Deze constructie wordt ook wel "toneelkijker" genoemd, omdat hij ook gebruikt wordt in kleine zakkijkertjes voor gebruik in theaters. Johannes Kepler ontwikkelde een variant met een positief (convergerend) oculair. De beeldhoek was daardoor groter, maar het uiteindelijke beeld stond ondersteboven. Dit staat bekend als de "Keplertelescoop".
Verrekijker.
Bij de Keplertelescoop staat het uiteindelijke beeld ondersteboven. Later voegde men zogenaamde omkeerprisma’s toe. Deze constructie wordt toegepast in verrekijkers. (Omkeren met een extra lens is ook mogelijk, maar daardoor wordt de kijker veel langer.)
Spiegeltelescoop.
Nog later gebruikte Isaac Newton een holle spiegel als objectief. Dat leidde tot de opkomst van de spiegeltelescopen.
Lenzentelescopen hebben een beperking waardoor ze ongeschikt zijn voor zeer grote vergrotingen. Hoe groter de lens, des te dikker is hij ook, en daardoor des te zwaarder. Zodoende bestaat het risico dat de lens iets doorbuigt, waardoor weer extra afbeeldingsfouten ontstaan. Ook is een lens duurder dan een spiegel van vergelijkbare afmetingen, omdat een lens aan twee zijden geslepen moet worden. In de praktijk heeft een lenzentelescoop zelden een diameter die veel groter is dan een meter. Alle grotere telescopen zijn dan ook spiegeltelescopen.
Temeer daar grote telescopen meestal „eenlingen” zijn – dat wil zeggen niet in series gebouwd – konden steeds nieuwere varianten worden gebouwd met steeds betere specificaties en betere correctie van afbeeldingsfouten.
Soorten telescopen.
Voor (amateur-)astronomen is er een groot aantal telescopen te koop. Ze kunnen worden onderverdeeld in drie typen: de "refractor", de "spiegeltelescopen" of "reflectoren" en de "catadioptrische systemen". "Refractoren" werken in het primaire optische systeem alleen met lenzen, "reflectoren" alleen met spiegels en "catadioptrische systemen" met een combinatie van beide.
Spiegeltelescoop: – bijvoorbeeld Newtontelescoop, Cassegraintelescoop, Kuttertelescoop
Catadioptrische systemen: – bijvoorbeeld Schmidttelescoop, Maksoetovtelescoop
Kenmerken van telescopen.
Voor het waarnemen van lichtzwakke objecten zoals kometen, nevels en gaswolken wordt de optimale vergroting bepaald door de uittreepupil. Deze moet ongeveer even groot zijn als de pupil van het oog van de waarnemer. De diameter van de uittreepupil is gelijk aan de diameter van het objectief gedeeld door de vergroting. Voor een 100 mm telescoop met een vergroting van 25× is de uittreepupil dus 4 mm. Telescopen die speciaal op dit criterium ontworpen zijn worden kometenzoekers genoemd.
Door de Airy-limiet zijn bij een voor de objectiefdiameter te grote vergroting geen extra details meer te zien. Een vuistregel hiervoor is 2 keer vergroting per mm objectiefdiameter.
Een redelijke amateurtelescoop met een objectiefdiameter van 100 mm zal dus tot een vergroting van maximaal 200 keer bruikbaar zijn, bij nog sterkere vergrotingen verschijnen geen nieuwe details, alles wordt alleen groter en vager.
De grootste 'professionele' telescopen hebben objectiefdiameters van meer dan 10 meter, en kunnen dus theoretisch tot 20.000 keer vergroten.
'Professionele' telescopen worden zelden tot nooit gebruikt om gewoon doorheen te kijken, meestal worden er foto's mee gemaakt (tegenwoordig digitaal met CCD's), of er worden andere meetinstrumenten, zoals spectrografen achter gehangen om metingen aan het sterrenlicht te verrichten.
Moderne ontwikkelingen.
Om beeldvervormingen door de onrust in de aardatmosfeer te compenseren zijn er tegenwoordig spiegeltelescopen met "adaptieve optiek". Hierbij wordt het beeld door een computer continu geanalyseerd en de vorm van de spiegel snel bijgesteld. Dit gebeurt enkele honderden malen per seconde.
Als grote spiegeltelescopen een ster moeten volgen, zal de spiegel ten gevolge van zijn eigen gewicht iets vervormen. Moderne spiegeltelescopen gebruiken "actieve optiek" om deze vervorming te compenseren. Daar deze bewegingen altijd betrekkelijk langzaam zijn, is hier een correctiesnelheid van enkele malen per seconde voldoende.
Verwant hiermee is het maken van een hele serie opnamen met korte belichtingstijd en deze later digitaal te combineren. Voor amateurs is dit een goed bruikbare methode omdat een beeldsensor van een webcam van enige tientallen euro's al goed genoeg is, en omdat de bijgeleverde software vaak al de mogelijkheid biedt om filmpjes met 15 of 30 beelden per seconde te maken. Deze methode is echter alleen geschikt voor vrij heldere objecten, zoals planeten en manen.
Er bestaan ook telescopen die niet in het zichtbare frequentiegebied van het elektromagnetisch spectrum opereren. Een voorbeeld hiervan is de radiotelescoop. Maar ook de satellietschotel en de reflectoren van radarantennes werken volgens dit principe.
