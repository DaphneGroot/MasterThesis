	OM stelt voorbeeld met zaak tegen sekstoerist
	Van onze verslaggeefster
AMSTERDAM
Met de zaak tegen de 24-jarige Lennart van E., waarin de Haagse rechtbank morgen uitspraak doet, wil justitie een afschrikwekkend voorbeeld stellen. Een waarschuwing aan alle toeristen die denken dat wat hier in Nederland niet kan - goedkoop seksplezier met minderjarigen - wel kan op de Filipijnen, Thailand of in welke ander Aziatisch land ook. Zij moeten zich realiseren dat zij in eigen land de kans lopen te worden gestraft voor seksueel misbruik elders in de wereld.
Van E. vertrok eind 1995 met een oudere Duitse vriend, Thomas B., naar de Filipijnen. Hij had B. leren kennen via een gespreksgroep van de NVSH. Van E., destijds student, was erachter gekomen dat zijn voorliefde uitging naar jonge, zeer jonge meisjes. Via de NVSH rolde Van E. in het voorzitterschap van de pedofilievereniging Martijn.
Samen met B. had Van E. op de Filipijnen seks met een meisje van acht, en een van veertien. B., de onderhandelaar met pooiers en ronselaars, legde een en ander vast op video.
Van E. was erbij, maar leefde tegelijk in de andere wereld van de 'kalverliefde', zoals zijn advocaat J. Knap het tijdens de rechtszitting verwoordde, die hij had ontwikkeld voor het oudste meisje Marlin.
Van E., die door onderzoekers getypeerd wordt als iemand die bang is voor intimiteit en seks en die over-rationeel in het leven staat, zou niet bestand geweest zijn tegen het geseksualiseerde gedrag van het meisje, dat mannen slechts kent als seksconsumenten.
'Ik was op zoek naar romantiek, zeker niet naar misbruik van kinderen', verklaarde Van E. tegenover de rechtbank.
Ter zitting bleek dat Van E. een zeer naiëve, vooral ernstig beschadigde jongeman is. Zelf was hij ooit als achtjarige seksueel misbruikt, wat hem blijkens de talloze psychologische rapporten zwaar getekend heeft. Van E. gebruikte dit argument twee weken geleden voor de rechtbank niet. Sterker, hij putte zich uit in verontschuldigingen over zijn gedrag en wilde alles doen om de schade bij de meisjes te vergoeden. 'Al moet ik me ervoor doodwerken.'
Officier van justitie H. den Os heeft een gevangenisstraf geëist van dertig maanden, waarvan tien voorwaardelijk en met aftrek van de acht dagen detentie op de Filipijnen. Dat is heel wat minder dan de eis van acht jaar en de straf van vijf jaar voor de Delftenaar die in september vorig jaar geen enkel berouw toonde over zijn brute escapades met Filipijnse kinderen.
Dat Van E. door zijn advocaat werd gekwalificeerd als 'een proefkonijn in een experimenteel proces', leek tegen die achtergrond wat overdreven. Deze reactie had officier Den Os tevoren al bestempeld als 'niet aan de orde'.
Met zijn eis dat Van E. psychiatrische hulp moet ontvangen, gaf hij aan hem niet slechts te zien als een toerist die uitsluitend uit is op goedkope seks met jonge kinderen.
Van E. is dus niet het prototype van 'de vijand' van de kinderrechtenorganisaties. Wat overeind blijft is dat het 'signaal aan andere kindersekstoeristen is afgegeven', zoals woordvoerster T. Schrofer van Childright Worldwide na afloop van de rechtszitting zei. Sekstoeristen worden in ontwikkelingslanden zelden echt vervolgd. De landen hebben de deviezen te hard nodig.
De overdracht vorig jaar van het dossier-Van E., waarbij de ministers van Justitie in de Filipijnen en Nederland samenwerkten, betekent dat er een eerste serieuze stap is gezet in de strijd tegen het wijdverbreide kindersekstoerisme. Samenwerking was in dit geval mogelijk omdat in beide landen de gedragingen strafbaar waren.
Maar nog altijd zijn er landen waar wetgeving op dit vlak ontbreekt en/of het fenomeen van seksueel misbruik van kinderen wordt ontkend.
'Een wereldwijd verbod, vastgelegd in de strafwet van alle landen, is een terecht na te streven doel', schreef directeur S. Meuwese van Defence for Children International in het Tijdschrift Rechtshulp. Een andere kwestie waar hij zich hard voor wil maken, is of via civiele procedures kindersekstoeristen veroordeeld kunnen worden tot smartegeld aan de prostituées. Meuwese: 'Het klinkt cynisch, maar dan houden die er nog iets aan over en wordt het aantrekkelijker aan bestrijding mee te werken.' Hun brood blijft immers in het geding.
Mirjam Schöttelndreier

