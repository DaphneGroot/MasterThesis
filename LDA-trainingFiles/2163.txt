	Bordeelsluiper Freek zweeft op de Wallen tussen instanties in
	Van onze verslaggever
AMSTERDAM
De Wallenmanager is pas twee weken in functie, maar bijnamen heeft hij al genoeg. De mooiste zijn: Freek de Bordeelsluiper en Robocop. Dinsdag heeft de nieuwe gemeentefunctionaris Freek Salm zich voorgesteld aan een commissie van de gemeenteraad.
De titel bordeelsluiper heeft hij te danken aan zijn werk: hij moet de bordelen op de Amsterdamse Wallen in de gaten houden. Robocop, een tot robot omgebouwde politieman die de misdaad bestrijdt, is afgeleid van Salms niet geringe omvang.
Hij omschrijft zijn toekomstige werk op de Wallen als een rare baan. 'Ik zweef tussen politiek, gemeente en politie in. Ik heb geen formele baas, anders dan de burgemeester, en ik heb ook geen formele bevoegdheden. Ik word dus ook geen Bromsnor.' Hij is de oren en de ogen van alle overheidsinstanties tegelijk: 'Het is eigenlijk een krankzinnige opdracht.'
De gemeente vindt een extra functionaris op de Wallen hard nodig. In het rapport van Van Traa staat dat het gemeentebestuur van Amsterdam de controle over het Wallengebied is kwijtgeraakt. De georganiseerde misdaad lijkt er de baas. Burgemeester Patijn zelf heeft zich ingezet voor de komst van de Wallenmanager, die voor twee jaar is benoemd.
Salm kent de problemen van het gebied. Er wordt geld witgewassen, er is vrouwenhandel, en prostituees worden uitgebuit. Het normale toezicht schiet tekort, oordeelt hij. De diensten werken langs elkaar heen. 'In wijken als Zuid is dat niet zo erg, maar op de Wallen gaat het fout, omdat daar mensen heen trekken om dingen te doen die niet mogen.'
Salm gaat het werk van de gemeentelijke instanties en politiediensten op de Wallen coÂ”rdineren. Op die manier hoopt hij te verhinderen dat er een bouwvergunning wordt verleend aan een persoon die als 'verkeerd sujet' bekend staat. Als de politie iemand oppakt, meldt hij dat aan de gemeentelijke diensten die dan passende maatregelen kunnen treffen.
De eerste twee weken van zijn nieuwe functie heeft Salm dertig gesprekken gevoerd met elke instantie die bevoegdheden heeft op de Wallen. 'De Milieudienst, Keuringsdienst van Waren, GG en GD en Bouwtoezicht', somt de manager op. 'Ik wil hiermee in kaart brengen welke dienst steun heeft van wie en waar geen contacten bestaan. En ik praat met de mensen op straat.'
Hij neemt geen kantoor op de Wallen, Salm heeft een kamer op het stadhuis, tien minuten lopen van de rosse buurt. 'Ik wil geen al te vriendschappelijke relaties opbouwen met de mensen op de Wallen. Dan krijg je alleen maar problemen.'
Salm kent de gemeente van binnenuit. Hij is enige jaren voorzitter geweest van het stadsdeel De Baarsjes, een wijk in Amsterdam-West. Ook was hij directeur van de Dienst Binnenwaterbeheer.

