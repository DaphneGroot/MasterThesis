Dominica.
Dominica (niet te verwarren met de Dominicaanse Republiek), officieel: Gemenebest Dominica, is een onafhankelijke eilandstaat in de Caribische Zee. Het ligt ten zuiden van Guadeloupe en ten noorden van Martinique, en behoort tot de Bovenwindse Eilanden van de Kleine Antillen.
Geschiedenis.
Dominica werd op 3 november 1493 ontdekt door Christoffel Columbus, tijdens zijn tweede reis naar wat hij dacht dat India was. De naam komt van de dag waarop het eiland werd ontdekt; een zondag, in het Latijn "dies dominica". Dominica was het laatste Caraïbische eiland dat gekoloniseerd werd door Europeanen (Frankrijk), voornamelijk vanwege de hevige tegenstand van de oorspronkelijke bewoners, de Cariben (Indianen). Frankrijk droeg het bezit in 1763 over aan het Verenigd Koninkrijk, dat er in 1805 een kolonie van maakte. In de jaren zeventig van de 20e eeuw ontstond grote sociale onrust op het eiland. Het werd op 3 november 1978 onafhankelijk. In 1980 kwam een eind aan het toenmalige corrupte bewind, toen Mary Eugenia Charles premier werd. Zij was de eerste vrouwelijke premier van de Caraïben en bestuurde Dominica tot 1995. Dominica is lid van het Britse Gemenebest.
Toen Columbus het eiland ontdekte, woonden er Arowakken en Cariben. Al snel overleed een groot deel aan de griep en de pokken waarmee ze door de Spanjaarden werden besmet. Tegenwoordig leven nog zo'n 3000 Cariben op Dominica, de enige precolumbiaanse populatie in de oostelijke Caraïben.
Calibishie, gelegen aan de noordkust van Dominica.
Geografie.
Dominica is onderdeel van de Bovenwindse Eilanden. De oostkust is naar de Atlantische Oceaan gericht, de westkust naar de Caribische Zee. Ten noorden van Dominica ligt op bijna vijftig kilometer afstand Guadeloupe, en ten zuiden op ongeveer veertig kilometer afstand bevindt zich Martinique. De hoofdstad—en tevens de grootste stad—Roseau ligt aan de zuidwestkust. In het noordwesten bevindt zich Portsmouth, met minder dan 4000 inwoners, de tweede stad van het land.
Dominica heeft een van de ruigste en natuurlijkste landschappen in de Caraïben. De oostkant van het eiland is bedekt met dicht, tropisch regenwoud. De passaatwinden zorgen op sommige plaatsen tot een jaarlijkse neerslag van wel 900 cm. Die hoge neerslagwaarden zorgen voor talrijke riviertjes (de Dominicanen tellen er 365, voor elke dag van het jaar één), poelen en watervallen. De westkust daarentegen ligt in de regenschaduw van de vrij hoge bergen (tot 1447 m voor de Morne Diablotins) en ontvangt slechts tot 150 cm regen.
Geologisch gezien maakt Dominica deel uit van de vulkanenreeks van de Kleine Antillen. Het is het jongste eiland van de reeks en is nog in volle opbouw. Alhoewel er al enkele duizenden jaren geen vulkaanuitbarstingen meer voorkwamen, heeft het eiland toch een zestal slapende vulkanen, actieve zwavelbronnen en het op één na grootste kokende meer ter wereld.
Economie.
De belangrijkste exportproducten zijn bananen en kokos. Visvangst, bosbouw en veeteelt dragen maar weinig aan de economie van Dominica bij. Ecotoerisme wordt langzamerhand belangrijker.
Het Bruto Binnenlands Product ligt rond de 240 miljoen dollar; per persoon is dat circa 3290 dollar.
Staatsinrichting.
De president is het staatshoofd (Charles Savarin), en de uitvoerende macht berust bij een kabinet met een premier (Roosevelt Skerrit) aan het hoofd. Er is een eenkamerparlement (House of Assembly), dat bestaat uit 30 leden. Hiervan worden 21 direct gekozen. Negen leden worden ofwel benoemd door de president, ofwel gekozen door de overige leden van het parlement.
Bestuurlijke indeling.
Dominica is in tien bestuurseenheden (parishes) ingedeeld: Saint Andrew, Saint David, Saint George, Saint John, Saint Joseph, Saint Luke, Saint Mark, Saint Patrick, Saint Paul, Saint Peter.
