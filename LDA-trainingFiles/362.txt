	Asielzoeker uit Somalie en Iran zou terug kunnen
	Van onze verslaggever
AMSTERDAM
Afgewezen asielzoekers uit Somalië en Iran zouden onder bepaalde omstandigheden kunnen worden teruggestuurd. Dat vindt het ministerie van Buitenlandse Zaken. Staatssecretaris Schmitz van Justitie heeft nog geen standpunt ingenomen.
Volgens Buitenlandse Zaken is het noorden van Somalië op dit moment relatief veilig. Het midden en zuiden van het land nog niet. Eind vorig jaar vond het ministerie ook het terugsturen naar Zuid-Somalië mogelijk.
Naar Iran zouden bepaalde catagoriën afgewezen asielzoekers kunnen worden teruggestuurd. Vorig jaar uitten Amnesty International en VluchtelingenWerk kritiek op volgens hen te gunstige berichten over dit land.
Bij de beoordeling van het bericht over Somalië zal Schmitz rekening moeten houden met uitspraken van de vreemdelingenrechter in Zwolle. Die oordeelde vorig jaar dat afgewezen asielzoekers slechts binnen hun 'uitgebreide familie' voldoende opvang en bescherming kunnen krijgen. Die conclusie volgt Buitenlandse Zaken vooralsnog niet.
In de Nederlandse asielcentra wachten vele duizenden Somaliërs en Iraniërs op een gedwongen terugreis naar hun land. Met name onder Iraniërs is sprake van grote onrust.
Donderdag liep in het asielzoekerscentrum in Wassenaar een gesprek tussen de politie en een Iraanse asielzoeker uit de hand. Omdat de man bang was dat hij zou worden opgepakt en teruggestuurd, ontaardde het onderhoud in een vechtpartij waaraan ook andere Iraanse asielzoekers deelnamen.

