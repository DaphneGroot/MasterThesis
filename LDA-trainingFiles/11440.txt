Dwerganaconda.
De dwerganaconda, ook wel gele anaconda ("Eunectes notaeus") is een waterminnende wurgslang uit de familie reuzenslangen (Boidae).
Algemeen.
Deze slang kan 3 tot 4 meter lang worden, de vrouwtjes worden groter dan de mannetjes. De maximale lengtes zijn 3,7 meter voor een mannetje en 4,6 meter voor een vrouwtje. Dit is een stuk kleiner dan de 'gewone' anaconda ("Eunectus murinus") die acht meter lang kan worden. De dwerganaconda leeft in het stroomgebied van de rivieren de Orinoco en de Amazone in Argentinië, Bolivia, Brazilië en Paraguay. De habitat bestaat uit oevers van rivieren en andere wateren in het regenwoud en moerassen, zowel moerassen met een houtige begroeiing als meer kruidachtig. De slang zwemt graag door het water maar komt ook op het land om te zonnen en op te warmen. Zoals alle anaconda's is ook deze soort eierlevendbarend; de jongen zitten in een vliesje en komen meteen uit nadat ze zijn geboren.
Voeding.
Het voedsel bestaat uit zoogdieren en vogels die komen drinken, vissen, hagedissen, en voor een niet onbelangrijk deel uit kleine krokodilachtigen. De prooi wordt bliksemsnel gepakt met de scherpe tanden en meteen omstrengeld en gewurgd.
