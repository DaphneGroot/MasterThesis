	Stoelendans bij het RFO
	Net zoals ieder ander gerenommeerd orkest kun je het Radio Filharmonisch Orkest (RFO) beschouwen als een afspiegeling van de maatschappij. Hoogconjunctuur die een tol eist. Het orkest, opgericht in 1945, behoort tot de Nederlandse topensembles, vooral door de bezielende leiding van dirigent Edo de Waart. Vriend en vijand zijn het erover eens dat hij het niveau van dit ensemble in een verhoudingsgewijs kort tijdsbestek sterk heeft verbeterd.
Bente-Helene van Lambalgen maakte als journaliste het RFO in het seizoen 1995-1996 mee en is erin geslaagd diep door te dringen in de muzikale en sociale kern van de leden van het orkest. De strijd om betere stoelen kan ongenadig fel zijn. Kort samengevat: hoe dichter een orkestlid bij de dirigent zit, hoe beter hij betaald krijgt.
Van Lambalgen heeft de harde en meedogenloze kanten van deze stoelendans boven water gekregen en die opgeschreven in Lekker gespeeld - Het menselijke en muzikale gezicht van een temperamentvol orkest (Ambo;  49,50). Kennelijk heeft zij het vertrouwen van velen weten te winnen. Dat blijkt bijvoorbeeld uit uitvoerige meningen over dirigenten, over het aannamebeleid, over beroepsziekten, over spanningen, over de overbelasting, over het hanteren van de CAO; maar ook muzikale bevrediging en solidariteit kwam zij veel tegen. Deze verbluffende openheid kan voor een deel natuurlijk ook zijn opgewekt door frustraties en spanningen van diezelfde leden.
Lekker gespeeld is niet in hoofdstukken onderverdeeld, de structuur is daarom niet erg helder. Af en toe krijg je de indruk met een liber amicorum van doen te hebben. Het boek bevat ook een kroniek van 1945 tot 1997, die is geschreven onder verantwoordelijkheid van orkestmanager Rob Overman. Achterin zit een cd met opnamen van een achttal chefdirigenten, onder wie Haitink, Fournet, Vonk, Van Otterloo en natuurlijk ook de huidige maestro Edo de Waart.
Jammer is dat omroeppolitieke en andere structurele facetten geen kans hebben gekregen. Om er een paar te noemen: de spanning tussen opdrachtgevers (de omroepen) en de eigen artistieke leiding van het orkest; de spanningen tussen de diverse omroeporkesten onderling (met roofbouwaspecten); de consequentie van podiumoptredens in plaats van karakteristieke opnamen in de studio en de daaruit voortvloeiende gevolgen voor het repertoire.
De hoeveelheid nieuwe moderne muziek neemt vergeleken met vroeger af. Topdirigenten willen liever scoren met de moderne Russische klassieken, Wagner of Mahler. De 'klassieke' radiofunctie van voedingsbodem voor moderne componisten is al jaren aan het afnemen. Zalen krijg je er niet mee vol, sponsors haken af en de financile risico's zijn inmiddels al te groot geworden.
De afhankelijkheid van het min of meer gekende is de vijand van de vernieuwing. En dan krijg je vanzelf de (eigentijdse) neiging om de uitvoering boven de muziek te stellen en de stars (de sterdirigenten) boven de componisten.
Maar misschien hoort behandelen van deze problemen, of het aanstippen ervan, niet thuis in een liber amicorum.
Louis Hout

Foto
	Edo de Waart FOTO WIM RUIGROK / DE VOLKSKRANT

