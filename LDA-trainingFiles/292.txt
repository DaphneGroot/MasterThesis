	Justitie treft schikking met oom van Brinkman
	Van onze verslaggeefster
AMSTERDAM
Ex-directeur Arie Valkenburg van textielfabriek Hevatex uit Scherpenzeel zal niet strafrechtelijk worden vervolgd voor fraude en belastingontduiking. Justitie in Arnhem heeft met de aangetrouwde oom van voormalig CDA-fractievoorzitter L. Brinkman een schikking getroffen van 400 duizend gulden.
Het onderzoek tegen Hevatex - tot 1989 een dochteronderneming van de beheersmaatschappij Arscop BV - kwam in 1994 in het nieuws toen bleek dat Brinkman commissaris was bij Arscop. Van enige betrokkenheid van Brinkman bij de fraude en belastingontduiking is niets gebleken, aldus het Openbaar Ministerie. Brinkman legde zijn commissariaat neer kort nadat de zaak in de openbaarheid kwam in het televisieprogramma Reporter.
Justitie was eerst van plan een voorwaardelijke gevangenisstraf en een boete tegen de ex-directeur te eisen. Omdat de strafbare feiten zich in de jaren tachtig hebben afgespeeld en de verdachte op hoge leeftijd is, heeft justitie nu toch besloten een schikking te treffen.
Valkenburg verzweeg een gedeelte van de omzet van 1984 tot mei 1985. Ook deed hij onjuiste aangifte van zijn inkomsten en vermogen over de jaren 1984 tot en met 1991. Justitie heeft bij de hoogte van het schikkingsbedrag rekening gehouden met het voordeel dat de ex-directeur door de fraude genoot.
De textielfabriek Hevatex is in 1989 verkocht aan het Britse bedrijf Whitecraft. Het vermogen van de familie Valkenburg is toen ondergebracht bij Arscop. Brinkman nam het commissariaat in 1992 op zich om de belangen van de kinderen van Valkenburg te behartigen.

