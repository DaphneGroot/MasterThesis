Karin Spaink.
Karin Spaink (Amsterdam, 20 december 1957) is een Nederlands columniste, essayiste, publiciste, schrijfster en feministe.
Biografie.
Spaink volgde in Amsterdam van 1975 tot 1981 de lerarenopleiding "d'Witte Leli", met als hoofdvak Engels. Vervolgens studeerde ze van 1981 tot 1984 sociologie aan de Universiteit van Amsterdam. In 1986 en 1987 werd ze opgeleid als computerprogrammeur, bij Volmac en Fokker.
Ze was van 1981 tot 1982 lerares Engels aan het Ashram College in Alphen aan den Rijn, en werkte vervolgens tot 1987 bij de PSP (een van de vier partijen die opgingen in GroenLinks), en daarna als programmeur bij Fokker Aircraft van 1988 tot 1990.
Schrijfster en columniste.
Vanaf 1985 is Spaink freelance schrijfster en columniste; onder meer voor Het Parool (1992 tot heden), De Groene Amsterdammer (van 1998 tot 2000) en LOVER (van 2007 tot heden). Tevens houdt zij lezingen. Daarnaast was ze actief op bestuurlijk terrein, onder meer als voorzitter van Bits of Freedom (van 1999 tot 2006) en als bestuurslid van Spamvrij.nl (van 2003 tot 2005). Voorts was ze lid van de programmacommissie van HAR (Hacking at Random), een outdoor hackerconferentie die in augustus 2009 werd gehouden in Nederland.
Ziekte.
In 1986 werd vastgesteld dat Spaink multiple sclerose had. Naar aanleiding van goedbedoelde maar onprettig overkomende opmerkingen van bekenden ging ze zich verdiepen in de gewoonte van sommige medici en veel kwakzalvers om de schuld van lichamelijke ziekten bij de patiÃ«nt zelf te leggen. Vervolgens zette ze de tegenaanval in. In 1992 lanceerde Spaink de term "orenmaffia".
In april 2006 werd bij haar een borst afgezet wegens een agressieve vorm van borstkanker. Over de diagnose en behandeling berichtte zij wederom openhartig in haar columns in Het Parool en het televisieprogramma NOVA. Ze beoogt met haar openhartigheid dat anderen (vrouwen, artsen, behandelcentra) kunnen leren van haar ervaringen. In september 2006 plaatste het tijdschrift Opzij een foto waarop Spaink met ontbloot bovenlijf en kaal hoofd te zien was.
Activisme en prijzen.
DVG-voorzitter Van Langevelde huldigt Spaink als Vrijdenker van 2015.
Spaink raakte in 1995 verwikkeld in een rechtszaak die tegen haar werd aangespannen door Scientology, omdat ze het auteursrecht zou hebben geschonden door teksten van Scientology op haar website bij XS4ALL te publiceren. De rechter gaf Spaink echter steeds gelijk en ook de aangeklaagde providers werden vrijgepleit. Het leidde tot het Scientology-arrest, dat stelde dat de vrijheid van meningsuiting het auteursrecht opzij kan zetten. Pas in 2005 werd de zaak definitief in Spainks voordeel beslist.
In april 1994 hield ze de Opzij-lezing, over handicap en onafhankelijkheid; in december 1995 de Bob Angelo-lezing; in maart 1997 de Annie Romein-Verschoor-lezing over gender en transseksualiteit; in maart 2006 de Aletta Jacobs-lezing over feminisme en openbaarheid.
Spaink heeft zich ook ingezet voor de emancipatie van homoseksuelen, biseksuelen en transgenders, met name in haar woonplaats Amsterdam. Op 14 februari 2008 kreeg zij hiervoor het Roze Lieverdje, een prijs voor Amsterdammers die zich inzetten voor seksuele diversiteit en homo-emancipatie van de GroenLinks-Afdeling Amsterdam.
Op 9 april 2009 werd bekend dat haar de Dr. J.P. van Praag-prijs van het Humanistisch Verbond was toegekend. De jury, onder leiding van Cox Habbema noemde Spaink 'een icoon van strijdbaarheid en levenslust'.
In 2015 werd Spaink uitgeroepen tot Vrijdenker van het Jaar door De Vrije Gedachte.
