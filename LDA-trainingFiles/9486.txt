Doelman.
Een doelman, keeper (van het Engelse "goalkeeper"), doelverdediger, goalie of doelwachter is een speler van een sportploeg die moet voorkomen dat de tegenstander een punt scoort. Hij of zij vormt de laatste linie in de verdediging van het doel. Een ploeg heeft maximaal één doelman in het veld staan.
Bij de meeste sporten gelden voor de doelman andere regels dan voor de overige spelers. Zo mag bijvoorbeeld in het voetbal binnen bepaalde lijnen de doelman de bal met de hand bespelen, in het hockey mag hij de bal met de klomp bespelen en in het waterpolo mag hij de bal met twee handen tegelijk bespelen.
Een doelman draagt in alle gevallen een duidelijk van de rest van het team afwijkend tenue, om hem voor spelers en scheidsrechter(s) makkelijk herkenbaar te maken. Ook heeft een doelman vaak extra bescherming in de vorm van handschoenen en/of lichaamsprotectors; dit laatste in verband met de veiligheid, aangezien bij sommige sporten de bal zeer hard op het doel afgevuurd kan worden.
