 FONDSVERMOGEN INTEREFFEKT-FONDSEN FORS OMHOOG. 
 JOURE, 9 jan (Reuter) - Commissionairshuis Intereffekt heeft meegedeeld dat het totale fondsvermogen van de vier door haar beheerde beleggingsfondsen in 1996 is gestegen van 151 tot 445 miljoen gulden. 
 Bij Intereffekt Japanse Warrants steeg het fondsvermogen van 83,1 tot 108,6 mln gulden en het aantal uitstaande aandelen steeg hier van vier tot 8,4 miljoen stuks. 
 De beurskoers van deze aandelen daalde over 1996 van 22,20 tot 13,20 gulden, ofwel met 40,5 procent. Intereffekt tekent daarbij aan dat de voor de Japanse warrantmarkt toonaangevende D.E. Shaw warrant-index het afgelopen jaar, in guldens gemeten, met bijna 56 procent is gedaald. 
 De beurskoers van de aandelen Intereffekt 500 daalde in de verslagperiode licht van 28,30 tot 28,00 gulden en het aantal uitstaande aandelen daalde met 30.000 tot 721.502. 
 Door deze beide factoren liep het vermogen van Intereffekt 500 terug met een miljoen gulden tot 19,7 miljoen. 
 Het vermogen van dit fonds is voor 61 procent belegd in Japanse aandelen en obligaties. Nederland is vertegenwoordigd met een belang van 38 procent. 
 Het totale vermogen van de vier Intereffekt-fondsen werd vooral omhoog gestuwd door de begin 1996 gehouden emissie van Intereffekt Rente Groei II waar het fondsvermogen steeg van 22,1 tot ruim 290 miljoen gulden. Het aantal uitstaande aandelen bedraagt hier 15 miljoen stuks, wat ook het statutair bepaalde maximum aantal is. 
 De intrinsieke waarde van Intereffekt Rente Groei II nam met een gulden toe tot 19,36 gulden, wat een stijging van 5,4 procent inhoudt. 
 Het fonds, dat beheerd wordt in samenwerking met Kempen Capital Management NV, belegt in vastrentende waarden in Nederlandse guldens. De belastbare opbrengsten worden gecompenseerd met de fiscale verliezen uit het verleden. 
 De intrinsieke waarde van Intereffekt Rente Groei steeg vorig jaar met 6,7 procent tot 90,60 gulden eind vorig jaar. 
 Ondanks een lichte daling van het aantal uitstaande aandelen Intereffekt Rente Groei van 300.000 tot 287.154 nam het fondsvermogen toe met een half miljoen gulden tot 26 miljoen. 
 Het vermogen van dit fonds is geheel belegd in Nederlandse staatsobligaties. De belastbare opbrengsten worden, evenals bij Intereffekt Rente Groei II, gecompenseerd met de fiscale verliezen uit het verleden. 
 Beheerder Intereffekt verwacht dat zo lang de Japanners niet terugkeren als beleggers op hun eigen aandelenmarkt, de Japanse beurs een onvoorspelbaar karakter zal blijven houden. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
