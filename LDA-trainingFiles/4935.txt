	Controle op bloeddoping bij skiloop in Japan
Veertig skilopers (twintig mannen en twintig vrouwen) zijn zaterdag voor de start van hun wereldbekerwedstrijd in Japan gecontroleerd op bloeddoping. Alle testen vielen negatief uit. Het was de eerste keer in een Olympische discipline dat deze controle plaats had.
De veertig deelnemers, door loting aangewezen uit een veld van negentig sporters, moesten vooraf een bloedmonster afgeven. Artsen stelden in de stalen het hemoglobine-niveau vast. Een extreem hoge waarde wijst op het gebruik van verboden middelen.
Hemoglobine zorgt voor het zuurstoftransport naar de spieren. Hoe hoger het niveau, hoe beter in het algemeen de prestaties. Sporters kunnen de waarde ondermeer verhogen door trainingen in hoog gelegen gebieden.

