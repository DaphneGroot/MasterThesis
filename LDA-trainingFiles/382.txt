	Kartelautoriteit gaat positie kabelbedrijven controleren
	Van onze verslaggevers
Mike Ackermans
Ren√© Bogaarts
DEN HAAG
De nieuwe Nederlandse Kartelautoriteit gaat controleren of kabelexploitanten geen misbruik maken van hun monopoliepositie. Dat heeft het kabinet volgens betrouwbare bronnen besloten. Het toezicht op de kabelexploitanten wordt nu nog uitgevoerd door het Commissariaat voor de Media.

De keuze voor de Kartelautoriteit is een succes voor minister Wijers van Economische Zaken, onder wiens gezag de nog op te richten instelling komt te vallen. Twee andere ministeries (Onderwijs, Cultuur en Wetenschappen, en Verkeer en Waterstaat) dongen mee naar de machtige controlefunctie op de kabel, maar visten achter het net.
Het Commissariaat voor de Media, een instelling die valt onder staatssecretaris Nuis van Cultuur, heeft tot 1 januari 1998 de bevoegdheid om de kabelbedrijven te controleren. Dat betreft niet alleen de toegang tot de kabel, maar ook de controle op het programma-aanbod van exploitanten en de reclame.
In de praktijk werkte het Commissariaat al nauw samen met deskundigen van Economische Zaken op het gebied van de Wet op de Economische Mededinging (WEM). Deze wet verbiedt misbruik van economische machtsposities.
Het Commissariaat heeft een aantal keren moeten ingrijpen in conflicten tussen kabelbedrijven en programma-aanbieders die een kanaal op het kabelnet wilden. Het betrof onder meer zaken tussen de tv-stations Arcade en Eurosport en het kabelbedrijf A2000.
Het Commissariaat had ook graag na 1 januari 1998 het toezicht op de toegang tot de kabel willen uitvoeren. Volgens ingewijden heeft Nuis een stevige ruzie met minister Wijers uitgevochten over de zaak. Ook bij Verkeer en Waterstaat heerst teleurstelling, omdat het ministerie de eigen toezichthouder op de telecommunicatie, de TND, een geschikte kandidaat vindt. De TND controleert nu de aanleg van de kabelinfrastructuur.
Wijers oordeelde dat de WEM, die na een wijziging veel strenger zal zijn, de beste garantie voor een eerlijke toegang tot de kabel zou bieden. De ruzie werd onlangs bijgelegd nadat Wijers een belangrijke concessie had gedaan. Hij nam het standpunt over van het Commissariaat dat kabelbedrijven uniforme tarieven bij programma-aanbieders in rekening moeten brengen.
De Vecai, de organisatie van kabelexploitanten, reageert positief op de beslissing. 'We staan te juichen, want dit hebben we liever dan het Commissariaat', aldus Vecai-jurist J. van der Beukel. 'Het Commissariaat beschouwt de kabel nog steeds als een ijzeren draad in de grond waarmee geen geld verdiend mag worden.' De Vecai verwacht bij de kartelautoriteit veel meer begrip voor de economische exploitatie van de kabel. In de Tweede Kamer is positief gereageerd.
De Kartelautoriteit gaat de uitvoering van de nieuwe WEM controleren, die later dit jaar door het parlement goedgekeurd moet worden. Elke machtspositie van een bedrijf of kartel is voortaan verboden. De instelling krijgt een eigen ambtelijk apparaat, dat actief misbruik van machtsposities gaat opsporen.

