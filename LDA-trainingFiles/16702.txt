Mainz.
Mainz en de Rijn in 1900
Mainz (Nederlands, verouderd, "Ments"; Frans: "Mayence") is de hoofdstad en grootste stad van de Duitse deelstaat Rijnland-Palts ("Rheinland-Pfalz"). Mainz behoort niet tot een Landkreis en heet daarom een kreisfreie Stadt. De stad ligt op de linkeroever van de Rijn tegenover de plaats, waar de Main in de Rijn uitkomt. Mainz ligt precies op de 50e breedtegraad (noorderbreedte). Ter plaatse is dit in het plaveisel zichtbaar gemaakt.
Bezienswaardigheden, cultureel belang.
Mainz heeft een bezienswaardige binnenstad, met als belangrijkste monument de dom van Mainz, een van de drie romaanse Kaiserdome langs de Rijn.
Zeer belangrijk is ook de Sankt-Stephanskirche (Sint-Stefanuskerk), aan de zuidkant van het centrum, die is voorzien van door Marc Chagall ontworpen en deels zelf gemaakte glas-in-loodramen. In Duitsland is het de enige kerk waar Chagall voor de ramen heeft gezorgd.
In de stad staan diverse musea, waaronder het Gutenberg-Museum, met daarin twee Gutenberg-bijbels, het RÃ¶misch-Germanisches Zentralmuseum, met o.a. oudheden uit de Romeinse en Merovingische periode, en het Landesmuseum, eveneens met Romeinse voorwerpen en met beeldende kunst vanaf de Middeleeuwen tot heden.
In Duitsland is Mainz, na Keulen, de stad waar het carnaval het uitbundigst wordt gevierd.
Economie.
Mainz heeft een veelzijdige economie, met onder andere een universiteit. Het staat bekend als mediastad door de zetels van ZDF, SWR en 3Sat. Ook het hoofdkantoor van DB Schenker Rail (vroeger: Railion en Deutsche Bahn Cargo) is in Mainz gevestigd. Er bevindt zich verder een belangrijke glasfabriek, die na de Tweede Wereldoorlog en met de deling van Duitsland ontstond; dit grote bedrijf vond er afzetmogelijkheden, doordat de glasindustrie van Jena in de DDR kwam te liggen. Ook staat er een belangrijke fabriek van o.m. toiletpapier en maandverband.
Geschiedenis.
Mainz heeft een lange geschiedenis, die teruggaat tot de prehistorie. Op de plaats van een Keltische nederzetting stichtten de Romeinen hun Mogontiacum, het huidige Mainz. Mainz was al in de achtste eeuw een bisdom, waar de bisschop ook wereldlijke macht had: hij was een van de zeven keurvorsten in het Heilige Roomse Rijk. Een van de belangrijkste (aarts)bisschoppen was Willigis, die de Dom van Mainz en de St.Stefanuskerk liet bouwen. De bisschop van Mainz voerde de eretitel van Primas Germaniae.
Mainz kreeg in 1476 voor het eerst een universiteit, maar deze werd in de zeventiende eeuw gesloten. De huidige Johannes Gutenberg Universiteit dateert van 1946. Hij is genoemd naar de beroemde boekdrukker Johannes Gutenberg, die uit Mainz kwam.
In 1792 werd Mainz ingenomen door Franse revolutionaire troepen, die vervolgens de Mainzer Vrijstaat uitriepen. Negen maanden later werd de stad heroverd (zie het beleg van Mainz). In de Tweede Wereldoorlog werd een groot gedeelte van de stad vernietigd door Engelse bombardementen in augustus 1942. Na de oorlog werden bij de bestuurlijke herindeling van Duitsland zes stadsdelen aan de overzijde van de Rijn ingedeeld in de nieuwe bondsstaat Hessen, waarvan er drie naar Wiesbaden gingen, dat sindsdien groter is. De treinstations in die wijken dragen echter nog steeds de naam van Mainz. Na de oorlog werd de binnenstad gerestaureerd, waarbij het middeleeuwse stratenpatroon behouden bleef.
Bijzonder is het straatnamensysteem uit 1853: alle straten parallel aan de Rijn hebben blauwe straatnaamborden, de straten loodrecht op de Rijn zijn met rode straatnaamborden aangegeven.
