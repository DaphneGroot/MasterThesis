Bovenwindse Eilanden (Kleine Antillen).
De Bovenwindse Eilanden of Eilanden boven de wind zijn een groep eilanden in de Caribische Zee, behorende tot de Kleine Antillen. In deze eilandenband liggen onder meer de Nederlandse eilanden Saba, Sint Eustatius en Sint Maarten, en in Nederland verwijst men met "Bovenwindse Eilanden" van oudsher naar deze drie eilanden, die soms ook SSS-eilanden worden genoemd. De naam verwijst naar de ligging ten opzichte van de heersende noordoostelijke passaatwinden.
Verwarring.
De onderverdeling in het Engels wijkt af van die in het Nederlands (en enkele andere talen, zoals het Frans, het Spaans en het Duits), omdat de scheiding tussen de Bovenwindse en Benedenwindse Eilanden niet zoals gebruikelijk bij Venezuela, maar tussen Dominica en Martinique gelegd wordt. Bovendien wijken de namen in het Engels af: de eilanden van Puerto Rico tot en met Dominica worden de "Leeward Islands" genoemd, die daaronder de "Windward Islands". Om de verwarring compleet te maken noemt men de Bovenwindse eilanden die tot de "Leeward Islands" behoren, in het lokale Engels (op de SSS-eilanden bijvoorbeeld) w√©l Windward Islands!
