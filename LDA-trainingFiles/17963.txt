 ZIEKENFONDS NAT-NED EN MEANDERZORG VAN START. 
 DEN HAAG, 3 jan (Reuter) - Het landelijk werkende ziekenfonds van ING-dochter Nationale-Nederlanden en MeanderZorg is op 2 januari gestart, zo blijkt uit een mededeling van Nationale-Nederlanden. 
 Het ziekenfonds, dat eind december een vergunning kreeg van het ministerie van volksgezondheid, geeft werkgevers de mogelijkheid hun werknemers, of zij bij een ziekenfonds dan wel particulier zijn verzekerd, met een collectief contract bij Nationale-Nederlanden tegen ziektekosten te verzekeren. 
 Daarnaast richt het nieuwe fonds zich op de activiteiten van Nationale-Nederlanden op het gebied van employee benefits. 
 Bij het nieuwe ziekenfonds zal MeanderZorg, een dochter van ZAO Zorgverzekeringen in Amsterdam, de administratieve afwikkeling en contacten met verzekerenden verzorgen. 
 Nationale-Nederlanden zal via haar tussenpersonen huidige en potentiele collectieve relaties benaderen. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
