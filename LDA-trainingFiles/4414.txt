	De geschonden reputatie van Roothaert
	TELEVISIE WAS ER nog niet in 1936, laat staan reality tv. Zou dat iets van het ongekende succes van Doctor Vlimmen verklaren? Als Anton Roothaert beschrijft hoe Jan Vlimmen tot aan zijn oksel in een koe verdwijnt om een kalfje te halen, voel je als lezer de ween die de arm van de dierenarts afknijpen. En als Vlimmen opereert, zie je het bloed met liters tegelijk over zijn leren overall stromen.
Toch heeft Roothaert nooit een plaats gekregen in Nederlandse literatuurgeschiedenissen. Als 'verteller', hoe populair ook, kwam hij - net als Jan de Hartog en Johan Fabricius - niet door de ballotage. Roothaert is miskend, vindt zijn biograaf, de neerlandicus Frans Walch. Walch, die pas op de laatste bladzijden laat vallen dat hij een kleinzoon is van Roothaerts tweede vrouw, wil hem alsnog zijn verdiende plaats geven in de Nederlandse literatuurgeschiedenis. Bovendien nuanceert hij beschuldigingen van collaboratie en antisemitisme. Een late, niet geheel geslaagde poging tot eerherstel.
In het star verzuilde Nederland van de jaren dertig baarde Roothaerts roman niet alleen opzien door zijn lillende realisme. Schokkender nog was de aanval van de jurist Roothaert op de absurditeit van het katholieke huwelijksrecht: Vlimmen leeft al jaren gescheiden van zijn hysterisch preutse vrouw, maar de kerk weigert het huwelijk te ontbinden. Roothaert, die in 1896 werd geboren in Tilburg, ontleende die affaire rechtstreeks aan de Brabantse werkelijkheid. Zoals wel meer in zijn roman: het door de kerk geregeerde Dombergen was een scherp portret van Tilburg en menig gezagsdrager zag zichzelf te kijk gezet in de bekrompen notabelen die Vlimmen het leven zuur maken.
In Brabant en Limburg werd hij onder de toonbank verkocht, maar dat stond succes niet in de weg. Er zijn van Roothaerts roman minstens een half miljoen exemplaren verkocht en misschien wel een miljoen; exacte verkoopcijfers ontbreken. Ook de Duitse vertaling was een bestseller.
Zes jaar na Doctor Vlimmen, in 1942, zette Roothaert zijn reputatie op het spel met een roman over de Duitse inval, die hij zelf had meegemaakt als reserve-officier. De vlam in de pan is een rancuneuze terugblik op het Nederlandse militaire beleid in mei 1940. Nee, dan de gedisciplineerde, goed geoutilleerde Duitse soldaten! Daar konden de Nederlanders een voorbeeld aan nemen. Met die visie was het gelijkgeschakelde departement voor Volksvoorlichting en Kunsten het natuurlijk helemaal eens, en Roothaert kreeg een literaire prijs. Ook verscheen - op initiatief van de bezetter, maar zonder dat Roothaert protesteerde - een speciale editie voor Nederlandse Oostfrontsoldaten.
Ja, het was wel 'stom', vond Roothaert later, om zo'n boek in 1942 uit te geven. Na de oorlog keurde de Centrale Ereraad voor de Kunst zijn houding af en veroordeelde hem tot een boete van vijfhonderd gulden. Geen zware straf, maar zijn reputatie was voorgoed geschonden. Journalisten keken nog eens scherp naar Roothaerts vooroorlogse detectives en romans en ontdekten dat hij altijd al foute ideen had gehad.
Zo trekt Roothaert joden in de Antwerpse diamantwijk 'een vette, luizige kaftan' aan en laat hij de Pelikaanstraat ruiken naar 'knoflook, ongeluchte slaapkamers en warme voeten'. Allemaal typeringen die voor de oorlog geaccepteerd werden, volgens Walch, die Roothaert met dit beroep op de 'contemporaine socioculturele code' wil vrijpleiten van antisemitisme. Misschien, geeft hij toe, is het echt mis als Roothaert ene Andr Dobrpzynski de 'oneindige, vanzelfsprekende brutaliteit van zijn ras' toeschrijft, maar noemt hij elders de joden niet 'een geestelijk groot volk'?
Roothaert was inderdaad geen Cline. Toch pleit het niet voor hem dat hij zijn personages klakkeloos typeerde met platte clichs over ras en erfelijkheid. En niet alleen de joden. In Doctor Vlimmen schildert Roothaert de Brabantse boeren af als 'kinderen' en heeft hij het in alle ernst over 'het door eeuwen aangekweekte overwicht van een Baron Van Neerwetten op de erfelijke slavenzielen van een paar sluwe Brabantse boerenjongens'.
Wat Roothaerts reputatie ook niet bevorderde, was de carrire van zijn boezemvriend Huub Pulles, de dierenarts die model stond voor Jan Vlimmen en die in de oorlog als NSB-burgemeester Eindhoven bestuurde. Roothaert verbrak in die tijd het contact, maar in de jaren vijftig werd de vriendschap hersteld. Voor Vlimmen contra Vlimmen en Vlimmens tweede jeugd leverde Pulles in lange brieven weer spectaculaire praktijkgevallen, compleet met voorstellen om ze in de romans te verwerken. De vriendschap kreeg een treurig einde toen Pulles Roothaert voorstelde samen een boek te schrijven. Roothaert weigerde, waarop Pulles hem bitter voorhield dat zowel de romanfiguur Vlimmen als de schrijver Roothaert zonder zijn hulp niet hadden bestaan.
Pulles was inderdaad onmisbaar. Uit Walchs biografie blijkt dat Roothaerts verteltalent het best tot zijn recht kwam als hij kon putten uit een stevige voorraad feiten. Roothaert is een typische sterke-verhalenverteller: in Doctor Vlimmen excelleert hij in meeslepende episodes, maar schiet hij tekort in de structuur. Pas op een derde van de roman, als Vlimmen ervan beschuldigd wordt dat hij zijn dienstmeid heeft bezwangerd, wordt iets van een intrige zichtbaar. Vlimmens huwelijk, dat meer drama in zich heeft dan de affaire met de dienstmeid, wordt afstandelijk, in terugblikken verteld.
Misschien durfde Roothaert zo'n onderwerp niet aan - ook zijn pleitbezorger Walch ontkent niet dat zijn boeken een zekere oppervlakkigheid vertonen. Ook over de drama's in zijn eigen leven bewaarde Roothaert een angstvallig stilzwijgen. Daardoor dwingt hij zijn biograaf postuum om afstand te houden. Over gebeurtenissen die hem het meest geraakt moeten hebben, zoals het overspel van zijn eerste vrouw, hun scheiding, en zijn verhouding met zijn dochter Frauke, die opgroeide in het gezin van zijn broer, kan Walch het minst vertellen.
Roothaert was een gesloten man, die het grootste deel van zijn leven honkvast doorbracht in Tilburg en het Vlaamse Deurne. De literaire kritiek heeft hem grotendeels genegeerd. Van de vijftien romans die hij achterlaat, worden alleen de Vlimmens nog gelezen. En ook die steeds minder. De verkoop van Vlimmen leefde nog even op in 1978, door de verfilming met Peter Faber als de nonconformistische dierenarts. Na de jaren zeventig was de trilogie niet meer te verkopen: de laatste editie, uit 1988, eindigde in de ramsj. Roothaert heeft dit niet meer meegemaakt: hij stierf in 1967.
Peter Burger
Frans Walch: Roothaert - Een biografie.
De Prom; 429 pagina's;  49,50.
ISBN 90 6801 495 1.

Foto
	Roothaert (rechts) eet mosselen in het Antwerpse restaurant De Roode Hoed. FOTO UIT 'ROOTHAERT'

