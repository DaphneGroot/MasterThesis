	Overheid komt minder tekort dan verwacht
	Van onze verslaggever
DEN HAAG
Het financieringstekort, het verschil tussen de inkomsten en uitgaven van de overheid, is begin 1996 gedaald naar 2,1 procent van het bruto binnenlands produkt, een half procent lager dan in september bij de presentatie van de Miljoenennota werd voorspeld.
Dat blijkt uit de eerste, 'zeer voorlopige' rapportage van minister Zalm van Financiën over het afgelopen jaar. Ook de overheidsschuld komt iets lager uit dan de eerdere raming, namelijk op 78,5 procent (78,8 procent). Uit de cijfers blijkt dat de overheidsfinanciën nog sneller gezond worden dan het kabinet had gepland.
Met de cijfers slaagt Nederland voor het toelatingsexamen van de Europese Economische en Monetaire Unie. Het financieringstekort beweegt zich ruim onder de norm van 3 procent. De staatsschuld is nog wel hoger dan de norm (60 procent), maar gaat wel in een redelijk tempo in die richting, en dat is ook voldoende. Het echte examen wordt overigens pas begin 1998 afgenomen, over de cijfers van 1997.
De ongebruikelijk snelle rapportage van Zalm is gedaan op verzoek van de Europese Commissie, die vast wil oefenen voor het defintieve examen volgend jaar.
Alle landen die op willen gaan voor de euro moeten dan heel snel de juiste cijfers overleggen aan de Commissie.

