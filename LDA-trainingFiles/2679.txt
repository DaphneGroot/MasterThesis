	GOD IN NEDERLAND: 'Parochies zijn nu wisselende netwerken'
	Van onze verslaggever
Henk M¬Åller

VOORBURG
Als voorzitter van de Raad van Kerken is de kerkjurist prof. dr. R. Huysmans niet onverdeeld gelukkig met de resultaten van God in Nederland. Maar als r.k. pastor in Voorburg had hij niet anders verwacht. De kerken staan in hoog aanzien als deelnemers in het publieke debat. Maar desondanks zijn steeds minder mensen lid, en steeds minder gelovigen, katholieken voorop, zijn op de hoogte van de inhoud van het geloof.
De meerderheid van de katholieken gelooft bijvoorbeeld dat God in hun harten woont in plaats van in de hemel. 'Vooral die teloorgang van de inhoud van het geloof baart de kerken inderdaad enorme zorgen. Je kunt maar beter goeie dingen organiseren, met Kerstmis bijvoorbeeld, en je moet maar liever niet praten over wat er gezegd of gevierd wordt tijdens die diensten. Dat heeft geen zin. Dat glijdt langs de mensen heen', zegt Huysmans.
Kerstmis, dat weten de bezoekers van kerken doorgaans nog wel. Van die stal op school. Maar Pasen? Vrijwel niemand die dat nog weet, concludeert hij. Toch willen kerken niet alleen vrijblijvende supermarkten zijn op het gebied van spiritualiteit. 'De parochies en gemeenten zijn daar heel kien in. Pastorale centra zijn niet gek. Ze laten niet alles in hun supermarkt neerleggen', zegt Huysmans. Hij wijst erop dat zij proberen zich te verzetten tegen de vrijheid-blijheid-instelling van veel gelovigen.
Uitgangspunt voor de pastorale praktijk, onderstreept hij, blijft de Bijbel. Daarbij is de moeilijkheid dat vrijwel geen katholiek dit boek leest. Daarin hebben ze ook geen traditie. Bovendien gelooft slechts eenderde van hen dat de Bijbel Gods woord is. Huysmans: 'Het referentiepunt voor het pastoraat is de Bijbel. Pastores maken gelovigen duidelijk dat de Bijbel niet vrijblijvend is. De Bijbel is niet een soort christelijk sprookjesboek.'
Nederlanders zien kerken als een belangrijke stem in het openbare debat. Huysmans is daar gelukkig mee. 'Uitspraken van de raad over armoede en kerkasiel hebben volop aandacht en bijval gekregen van christenen die al dan niet naar de kerk gaan. Dat sluit aan bij een zekere radicalisering die er in de prediking en catechese in gemeenten en parochies heeft plaatsgevonden.' De kerken willen geen instellingen zijn waar louter harmonie en een feel good-gevoel wordt aangeboden.
Hij constateert dat er de laatste tijd juist sprake is van een verschuiving. 'Overal wordt in de prediking de boodschap uitgedragen dat godsdienst geen vrijblijvende zaak is. Het gaat om de vraag wie wel en wie niet mee mag doen in de samenleving. Die boodschap blijkt juist ook aan te slaan bij burgers die op los-vaste basis naar de kerk gaan. Onder hen heerst onrust. Zij hebben het redelijk goed. Maar hoe zit het met anderen?
'Burgers willen op los-vaste basis bij netwerken horen, ze pikken dingen eruit. Ook een parochie is zo'n wisselend netwerk geworden. Ik zie het om me heen. Jongeren kennen geen clubs meer die wekelijks een claim op ze kan leggen. Daarom kun je beter eens per maand iets bijzonders organiseren, dat niet te lang duurt. Dat werkt heel goed.'
Vrijwel alle Nederlanders vinden dat vrouwen in de r.k. kerk gewijd moeten kunnen worden. Sowieso krijgen vrouwen weinig ruimte in kerken, vinden zij. Ziet hij soelaas voor de kerken als zij meer aansluiting zoeken bij dit soort wensen? Huiysmans: 'Ik denk niet dat het veel zal helpen als de binnenkant van de kerk aangenamer wordt. Je stelt misschien nu mensen teleur. Maar als Rome daarin verandering brengt, zal de betrokkenheid niet toenemen.'
In zijn ogen is de ontbinding van de kerken te snel gegaan. 'In de afgelopen decennia heerste de mening dat een wat andere liturgie en praatgroepen - kortom enige culturele bijstellingen - voor nieuwe impulsen zouden zorgen. Maar het is allemaal te versnipperd geraakt. Het cultiveren van doorgaande lijnen is heel belangrijk. Ook in tijden dat er weinig dorst of honger is naar geestelijk voedsel.'

