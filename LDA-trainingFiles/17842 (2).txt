Wagen.
Pronkwagen van de zus van de koning van Pruisen, 1932
Een wagen is een vervoermiddel op meer dan twee wielen. Dit in tegenstelling tot een kar, die slechts twee wielen heeft. Een wagen kan lopend geduwd of getrokken worden (kinderwagen), door een motor aangedreven worden (vooral in Vlaanderen wordt een auto vaak 'wagen' genoemd) of door een of meer trekdieren getrokken worden. Verder bestaan er spoorwagens of wagons.
Etymologie.
"Wagen" als verwijzing naar een voertuig is een relatief oud woord in de Nederlandse taal. Het gaat terug op het Oudnederlandse woord "vagn" en heeft waarschijnlijk een Oergermaanse of Indo-Europese oorsprong. Het werkwoord "bewegen" gaat terug op hetzelfde woord en ook het Latijnse "vehiculum" (Nederlands: "vehikel") heeft Oergermaanse oorsprong.
In de vijftiende eeuw ontleende het Engels het woord wagen, wat in hun taal "wagon" werd en verwees (en nog steeds verwijst) naar een voertuig met vier wielen. Met de ontwikkeling van spoorwegen werd het Engelse woord "wagon" ook gebruikt voor wagens van een trein, waarna het als "wagon" terug in het Nederlands kwam.
Nederlandse wetgeving.
In de Nederlandse verkeerswetgeving is sprake van een wagen als het voertuig bewogen wordt door iemand te voet, eventueel met motorondersteuning (onbespannen wagen), of door een of meer paarden (bespannen wagen). Een auto is in die zin dus geen wagen. Bovendien heeft een wagen bepaalde (niet nauwkeurig gespecificeerde) minimumafmetingen: een kinderwagen is te klein om een wagen genoemd te worden en iemand die een kinderwagen duwt wordt als voetganger aangemerkt.
Geschiedenis.
Na de slee en de kar ontstond de wagen; een wagen bestaat uit twee door een middenboom gekoppelde assen, die meestal ten opzichte van elkaar kunnen draaien door middel van een draaikrans. Een historische boerenwagen is meestal open en ongeveerd, in tegenstelling tot een koets. Deze ouderwetse wagens hebben houten wagenraderen met een ijzeren band. Als trekdier werden meestal paarden gebruikt; in armere gebieden ook wel ezels of ossen.
