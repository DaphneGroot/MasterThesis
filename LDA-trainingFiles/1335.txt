	Bazen moeten Iris en belegers op beurs verrassen
	De fusie van Bols en Wessanen wordt versneld teruggedraaid. KLM gaat zichzelf opsplitsen in een logistiek bedrijf en een uitvoerder van dienstregelingen. Vendex verkoopt zijn warenhuizen aan Koninklijke Bijenkorf, KPN gaat zich eveneens opsplitsen in een post- en telefoniebedrijf, Philips doet zijn divisie consumentenelektronica de deur uit en Tulip wordt eindelijk overgenomen.
Dit staat niet in de tarot-kaarten noch in de voorspellingen van een sterrenwichelaar, maar in Weekbericht 1 van Iris, de studieclub van Rabo/Robeco. In alle eerlijkheid moet hieraan toegevoegd worden dat Iris verrast zou zijn als deze voorspellingen zouden uitkomen. Het management van Amsterdamse beursfondsen staat er immers niet om bekend dat het erg vriendelijk voor aandeelhouders is. En bovengenoemde ontwikkelingen zouden stuk voor stuk de koersen van de betrokken fondsen omhoog stuwen.
Andere 'verrassende' ontwikkelingen dit jaar zouden zijn de gelijktijdige economische opleving in de VS, West-Europa en Japan, terwijl Duitsland verder aftakelt. 'Nog voor het jaar 2000 is het land een economisch kerkhof.' De lange rente in Nederland daalt naar 4,5 procent en de AEX stijgt door naar 800. Er komt ook een tweede Elfstedentocht, geheel 'kl√ªnvrij'. Dat is goed nieuws voor beleggers omdat die tocht zich slechts in strenge winters kan voordoen en dat betekent weer dat Nederland, als semi-Opecland, daarvan profiteert.
'Voorspellen is moeilijk - daarom een wat filosofisch begin van het nieuwe jaar: wat zou ons kunnen verrassen in 1997', luidt de begeleidende tekst van Iris bij alle prognoses. Verrast zouden de Iris-analisten waarschijnlijk pas echt zijn indien de beleggers hun begeleidende waarschuwing over het hoofd zouden zien en de voorspellingen serieus nemen.


