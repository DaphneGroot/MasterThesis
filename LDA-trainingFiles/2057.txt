	'Nee, ik kan niet inschatten hoe groot de kans is dat het project doorgaat' Fugro pakt order in Internet-project
	Van onze verslaggever
Frank Hendrickx

LEIDSCHENDAM
Menig directeur zou zich in de handen wrijven met een order van 175 miljoen gulden, maar directeur Kramer van Fugro raakte bepaald niet in euforische stemming toen hij de boodschap uit de Verenigde Staten eergisternacht hoorde. Het stemde tot tevredenheid, maar niet meer dan dat. Hij had het eigenlijk wel verwacht. 'Er is geselecteerd op kwaliteit en wij hebben een goede staat van dienst. Verrast waren we niet.'
Het ingenieursbedrijf Fugro zal de helft van het bodemonderzoek mogen uitvoeren bij het project Oxygen. In 2003 moet er dankzij dit initiatief in vrijwel elk land ter wereld een aansluiting op een 'Super Internet' mogelijk zijn. De snelheid en capaciteit van de elektronische snelweg zal enorm toenemen.
'De opdracht levert ons bedrijf een goede basisomzet op', constateert Kramer ietwat eufemistisch. Met het bodemonderzoek dat Fugro moet uitvoeren kan het bedrijf in vijf jaar 175 miljoen gulden verdienen, ongeveer een vijfde van de totale omzet in 1996.
'Een maand of twee geleden' schreef Kramer zich in voor de opdracht. Er waren vijf kandidaten, maar Fugro is volgens Kramer een vanzelfsprekende partner voor het enorme project dat het world wide web moet bevrijden van de bijnaam 'wachten, wachten, wachten'.
'Wij hebben de juiste kritische massa, de juiste mensen, de juiste apparatuur en vooral ook de schepen om dit werk te doen', aldus Kramer.
Fugro zal gedetaileerd onderzoek doen naar de optimale route voor de glasfiberkabels. De belangrijkste opdracht is zoveel mogelijk risicofactoren onder water, zoals bergtoppen, geulen, en vulkanen, te vermijden. 'Een grote verantwoordelijkheid', meent Kramer. 'Je moet er toch niet aan denken dat zo'n kabel verkeerd wordt aangelegd.'
Kramer zal geen nieuw personeel aannemen. De huidige 4200 werknemers zijn volgens de directeur voldoende.
Het multinationale karakter van Fugro heeft een rol gespeeld bij de uitverkiezing. Het concern telt ruim 170 vestigingen in meer dan 40 landen. 'Wij kunnen het werk verdelen over al die vestigingen.' Fugro is gespecialiseerd in onderzoek diep onder de waterspiegel en marktleider op dat gebied.
Het project Oxygen is n van superlatieven. Zelfs Kramer lijkt onder de indruk. 'Er moet 275 duizend kilometer kabel onder water worden aangelegd. Dat is bijna zeven keer rond de aarde.'
De kabels moeten 262 aansluitingspunten in 175 landen opleveren. De transportcapaciteit van het Internet zal door het project worden opgevijzeld tot 100 gigabit per seconde.
Tenminste als het 'Super Internet' er echt komt. De Amerikaanse onderneming CTR-group is nog steeds bezig de nodige geldschieters te vinden. Banken en telecommunicatiebedrijven moeten opdraaien voor de ongeveer 28 miljard gulden die het project volgens de berekeningen gaat kosten.
Eigenlijk weet Kramer erg weinig van CTR. Welke bedrijven willen investeren in Oxygen is onbekend in Leidschendam. 'Ik neem aan dat het serieus is. Anders roep je niet allerlei mensen bij elkaar voor een conferentie die momenteel plaats vindt in Las Vegas. Nee, ik kan niet inschatten hoe groot de kans is dat het project doorgaat. In maart 1998 valt in elk geval de definitieve beslissing.'

Foto
	Ir. Gert-Jan Kramer

