	KPN haalt groot belang in nieuw Internet-bedrijf Videotex binnen
	Van onze verslaggever
AMSTERDAM
De telecom- en postgigant KPN krijgt de meerderheid in handen van de begin dit jaar officieel samengevoegde Internet-aanbieders Planet Internet en Videotex/World Access. Voor De Telegraaf, die voorheen een belang van bijna 40 procent in Planet Internet had, blijft er slechts een belang van enkele procenten over. Of De Telegraaf een belang neemt, is afhankelijk van onderhandelingen.
'KPN krijgt een belang van 50 procent-plus, terwijl de Rabobank, ING/Postbank, Getronics en Vecai samen een belang van 40 procent zullen controleren. De rest is voor de kleintjes', verklaart de algemeen directeur M. Meijer maandag. Door het meerderheidspakket van KPN hebben de andere aandeelhouders die ook in Planet of in Videotex zaten, moeten inschikken.
Die operatie ging volgens Meijer zonder problemen: 'Ze moesten zich wat kleiner maken. Niemand heeft daar bezwaar tegen aangetekend.' Hij denkt dat De Telegraaf toch in de nieuwe combinatie wil blijven. 'Ze willen graag meedoen, maar ze krijgen wel een minder groot belang.' Het krantenconcern is niet de enige kleine aandeelhouder. Philips, Alpinvest en de NIB hebben eveneens een bescheiden plekje gekregen in de nieuwe combinatie die officieel Videotex Nederland, World Access heet. Binnenkort verandert de samengevoegde Internet-verkoper zijn naam.
Planet Internet en World Access waren voorheen twee aparte ondernemingen die volledig los van elkaar opereerden. KPN had grote belangen in elk van de twee bedrijven. Meijer noemt het samengaan logisch. Internet is immers een booming-markt, maar waarvoor grote investeringen nodig zijn.

