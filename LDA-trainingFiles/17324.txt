Main.
De Main is een Duitse rivier die van oost naar west door Noord-Beieren (Franken) en het Rijn-Main-Gebied stroomt. De rivier mondt bij Mainz uit in de Rijn en is 524 km lang (resp. 574 km, als de langste bronrivier wordt meegerekend).
De Main ontstaat bij het stadje Kulmbach door de samenvloeiing van de Rode Main ("Roter Main") en de Witte Main ("Weißer Main"), die respectievelijk 50 en 41 kilometer lang zijn. De Rode Main komt van links en ontspringt in de Fränkische Alb, terwijl de Witte Main haar bron heeft in het Fichtelgebergte. De voornaamste zijrivieren van de Main zijn vervolgens de Regnitz, de Fränkische Saale, de Tauber en de Nidda.
Bij Bamberg vormt het Main-Donaukanaal een kunstmatige verbinding met de Donau. Het werd in 1992 voltooid. Het kanaal mondt samen met de Regnitz bij Bamberg uit in de Main.
De Main is de op een na de langste rivier die geheel op Duits grondgebied loopt. Als alleen wordt gerekend vanaf het punt waar de bronrivieren zich verenigen, is de Main zelfs langer dan de Wezer. Het gemiddelde debiet bij de monding bedraagt 225 m³/s, waarmee de Main na de Aare en Moezel de op twee na grootste waterleverancier van de Rijn is.
Het wijnbouwgebied Franken is mede afhankelijk van het microklimaat van deze rivier.
Etymologie.
De naam Main heeft een Keltische oorsprong; de Kelten zouden deze rivier "Moin" of "Mogin" hebben genoemd. Wanneer de Romeinen ongeveer in 100 n.Chr dit gebied hebben veroverd, latiniseren de Romeinen het tot "Moenus". En later werd dit uiteindelijk "Main", zoals de rivier tegenwoordig wordt genoemd.
Steden langs de Main.
De oever is aangegeven (links of rechts); als een stad aan beide oevers ligt wordt eerst de oever met het centrum aangegeven.
