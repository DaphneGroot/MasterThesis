	Plaats vergaan?
	J. Krijgsman, voorlichter NS-reizigers: 'Gaan we gelijk alweer conclusies trekken? We zijn voortdurend met grote bedrijven in onderhandelingen over het vervoer van personeel. We noemen dat ''contracten voor grootbedrijf''. Kijken welke kaartsoorten voor grote bedrijven aantrekkelijk zijn. Het is trouwens nu ook al mogelijk om plaatsen te reserveren. Op het Intercity-Plus-traject Heerlen-Den Haag loopt al twee jaar een proef met het reserveren van plaatsen. Daar is vrijwel geen vraag naar. Ook internationaal is reserveren allang mogelijk.
'We praten met Philips maar de onderhandelingen zijn nog niet afgerond. We onderzoeken de consequenties. Het is onze taak en verantwoordelijkheid voor de reizigers om voor extra vervoer te zorgen als we meerplaatsen gaan aanbieden. Dat is afhankelijk van wat allemaal kan. Volgend jaar gaan er meer treinen rijden op het traject Amsterdam-Utrecht, maar het blijft zaak zorgvuldig met zo'n plan om te gaan.'
A. van Vliet, docent aan de Universiteit van Utrecht: 'Dat zal wel leuk voor het Philips-personeel zijn, maar het gaat ten koste van anderen. Het is nu vaak al lastig om een zitplaats te krijgen op het traject Amsterdam-Utrecht en terug. Daarom reis ik expres eersteklas om de kans op een zitplaats te vergroten.
'Hoe moet de NS dat controleren, trouwens? Je mag niet op een plek van Philips gaan zitten? Ik zie dan andere reizigers weggestuurd worden. Zoiets kan alleen als er voldoende capaciteit is en die is er niet, want de NS zit al aan de top, vooral in de spits. Met zo'n plan jaag je andere reizigers weer de auto in. Wacht, daar komt mijn trein aan, sorry, heb haast, ik moet echt mee.'
B. Geerts, woordvoerder Philips: 'We praten met de NS over de mogelijkheid treinplaatsen te reserveren voor Philipspersoneel. Het gaat om een paar treinen 's morgens en 's avonds. De verhuizing van Eindhoven naar Amsterdam vindt plaats in maart volgend jaar. Zolang we nog in gesprek zijn, willen we geen details verstrekken. Wanneer het overleg wordt afgerond? Ook daarop gaan we nu niet in.'
Uit de Volkskrant, pagina n, afgelopen zaterdag: 'Het kost miljarden guldens om op het huidige spoornet iets te doen aan de reizigersgroei. Volgens Railned is het mogelijk de treinen korter achter elkaar te laten rijden, waardoor de capaciteit wordt vergroot. Maar daarvoor moet wel diep in de buidel worden getast, omdat het beveiligingssysteem moet worden aangepast, wat een paar miljoen gulden kost.
'Ook zouden treinen met een grotere capaciteit (dubbeldekkers) kunnen worden ingezet. Maar dat is niet haalbaar. Dubbeldekkers kort achter elkaar laten rijden is onmogelijk omdat ze teveel stroom aan het net onttrekken. Een grotere spanning op het spoornet kan wel, maar dat kost wederom miljarden guldens.'
K. Rotteveel, woordvoerder Vereniging Reizigers Openbaar Vervoer (ROVER): 'Ik ben benieuwd welke briljante oplossing de NS aandraagt als ze dit wil doorzetten. Vanaf 's Hertogenbosch zitten de treinen al boordevol. Dan kun je nauwelijks rechtvaardigen dat er nog extra plaatsen gereserveerd worden. Philips zal wel een aanzienlijke korting krijgen en het draait om de macht van het getal. Een van de gevolgen van de verzelfstandiging van de NS is dat er zo veel mogelijk geld moet worden binnengehaald. Maar wat doe je met gereserveerde plaatsen bij ziekte?'
F. Elick, studeert aan de Vrije Universiteit, reist de komende twee maanden vanuit Den Bosch naar Amsterdam en vervolgens met de sneltram naar Amstelveen: 'De prijzen van een kaartje gaan volgend jaar al omhoog en dan nu dit weer. Ik maak meer dan eens mee dat ik in het gangpad moet staan, terwijl de eerste klasse gewoon leeg is. Met zo'n plan van NS en Philips wordt het probleem alleen maar groter. De overheid zou de vervoersproblematiek veel meer moeten sturen. Met zo'n akkoordje tussen NS en Philips breng je een oplossing van het file- en milieuprobleem absoluut niet dichterbij.'
P. Sul, directeur Lovers Rail, concurrent van de NS: 'Met ingang van de nieuwe dienstregeling in mei werken wij al met de mogelijkheid van gegarandeerde zitplaatsen. Je merkt dat de NS daar nu ook gevoelig voor is. Lovers Rail vindt dat je reserveringen voor iedereen mogelijk moet maken, niet alleen voor bedrijven als Philips. Op die manier stigmatiseer je de andere passagiers.'
Peter van den Berg

