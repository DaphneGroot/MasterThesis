Adzjarië.
Adzjarië (Georgisch: აჭარა, "Atsjara" ofwel: აჭარის ავტონომიური რესპუბლიკა, "Atsjaris Avtonomioeri Respoeblika Sakartvelo") is een autonome republiek in het zuidwesten van Georgië, grenzend aan de Zwarte Zee. De Adzjaren zijn etnisch gezien Georgiërs die de islam als religie hebben.
Adzjarië heeft een eigen regering, die onder controle staat van de Georgische regering. Sinds mei 2004 is Levan Varsjalomidze de regeringsleider.
Het drieduizend vierkante kilometers beslaande gebied heeft Batoemi als hoofdstad. In 1991 woonden er bijna 400.000 mensen. Batoemi en Koboeleti zijn de belangrijkste havensteden.
Op 13 maart 2004 dreigde er een gewapend conflict tussen Adzjarië en Georgië. Aanleiding was een diplomatiek conflict en de steun die de Adzjarische leider Aslan Abasjidze bij Rusland zocht. Een dag later stelde Georgië hierop een economische blokkade in en werden er troepen naar het gebied gestuurd. Als reactie liet Abasjidze de brug van de belangrijkste toegangsweg naar Adzjarië over de rivier de Tsjoloki opblazen. Op 18 maart 2004 bereikte Abasjidze een overeenkomst met de Georgische president Micheil Saakasjvili. Hij trad af, waarna Levan Varsjalomidze regeringsleider werd. Hierop werd de economische blokkade van Adzjarië geheel opgeheven en werden de Georgische militairen teruggetrokken.
