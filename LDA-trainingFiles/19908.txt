Ajaccio.
Ajaccio ("Corsicaans: Aiacciu") is de grootste stad op het Franse eiland Corsica, tevens hoofdstad van de regio Corsica en van het departement Corse-du-Sud. De stad met 66.245 inwoners (2012) ligt aan de westkust van de gelijknamige baai. De omliggende heuvels zijn met sinaasappel- en olijfbomen beplant en geven de stad beschutting tegen de koude noordenwind. Zij garanderen ook een gelijkmatige temperatuur.
Het is de geboortestad van de Franse keizer Napoleon (1769) en zijn broer Lodewijk Napoleon, koning van Holland.
Geschiedenis.
Ajaccio werd gesticht door de Romeinen, die de nederzetting Adiacum noemden. In de 10e eeuw werd deze nederzetting verwoest door de Saracenen. Onder de heerschappij van Genua, van de 13e tot de 18e eeuw de bezetter van Corsica, werd in 1492 de stad heropgebouwd.
In 1768 verkocht Genua het eiland aan Frankrijk. In 1811 werd Ajaccio hoofdstad van de regio.
Geografie.
De oppervlakte van Ajaccio is 82,0 km², de bevolkingsdichtheid is 777,1 inwoners per km².
Demografie.
Onderstaande figuur toont het verloop van het inwonertal.
Trekpleisters.
De Citadel-pier, met vuurtoren, de jacht- en vissershaven en de handelshaven lopen geleidelijk in elkaar over, beschermd door pieren. In het centrum van de stad ligt de "Place de Charles de Gaulle", het vertrekpunt van veel toeristen. In de ontvangstzaal van het stadhuis is het "Musée Napoleonien" gevestigd.
Zuidwaarts langs de kade staat de oude "Citadelle" (16e eeuw, niet toegankelijk), de citadel van Ajaccio. Hierna volgt de "Cours Daniele Casanova" en verder aan het eind van de rue Forcioli-Conti staat de kathedraal "Notre-Dame-de-l'Assomption", gebouwd in renaissancestijl. Het bouwwerk is een samenstel van kapellen, booggewelven en fresco's. Aan de Cours Napoleon staat de St. Roch, een nieuwe kerk uit 1895. Op de "Place Giraud" staat een groot standbeeld van Napoleon.
Sport.
Ondanks het beperkte inwoneraantal van Ajaccio kent de stad twee professionele voetbalclubs, die beide uitkwamen op het hoogste Franse niveau de Ligue 1. AC Ajaccio is de succesvolste club van de stad en speelt in het Stade François Coty. Gazélec FCO Ajaccio is de tweede club en speelt in het Stade Ange Casanova.
