	'Fransen betalen huurlingen in Oost-Zaie zelf'
	Reuter
BRUSSEL
Ongeveer driehonderd huurlingen die in dienst zijn van het Zaïrese regime van president Mobutu, worden betaald door de Franse regering. Dat heeft de oppositiegroepering Unie voor Democratie en Sociale Vooruitgang (UDPS) donderdag in Brussel naar buiten gebracht.
Volgens een UDPS-woordvoerster zijn de huurlingen afkomstig uit Frankrijk, België en Zuid-Afrika. Nog eens zevenhonderd zouden door de Fransen zijn gerecruteerd.
De Franse krant Le Monde maakte eerder deze week melding van de aanwezigheid van tweehonderd à driehonderd huurlingen in Oost-Zaïre, waar een rebellie woedt. Volgens Le Monde zijn Franse veteranen betrokken bij de werving van buitenlandse soldaten.
Het Elysée heeft de beschuldigingen tegengesproken. De Fransen staan politiek achter het regime-Mobutu, maar door het internationale wapenembargo zijn zij niet langer bij machte openlijk militaire steun te verlenen. De UDPS steunt de strijd van rebellenleider Laurent Kabila.

