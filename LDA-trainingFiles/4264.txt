	GALERIE D'EENDT
	GALERIE D'EENDT Visch onderzoekt
de duisternis
Er is bijna geen beeldhouwer die niet ook tekent. Henk Visch (1950) is opgeleid als tekenaar en graficus maar is vooral bekend om zijn beelden - sierlijke, sprookjesachtige op mensen lijkende figuren en dieren maakt hij. Hij rekt ze uit, tot er lange vreemdsoortige wezens ontstaan, of verdicht ze, zodat een deel van het lichaam een pars pro toto wordt.
Visch' figuren vergroeien met een boom, of dansen zonder voeten op het gras. Elk beeld van hem, hoe melancholiek ook, biedt zicht op iets beters, een sprankje geluk dat in de verte ligt.
Dat was te zien op de openlucht-tentoonstelling die Visch vorig jaar had in het Middelheim-park in Antwerpen. 'Het kunstwerk is geen argument', schreef hij toen in de catalogus. 'Een kunstwerk is een voorstel'.
Ferd van Dieten van galerie d'Eendt heeft ruim twintig getekende 'voorstellen' van Visch samengebracht met een vijftigtal tekeningen van de Japanse kunstenaar Yoshitomo Nara. De kunstenaars zijn geen onbekenden in d'Eendt. Ofschoon beiden figuratief werken is het contrast tussen hen groot. Nara toont stripfiguurachtige kinderen die hij met snoeppapier-kleurtjes intekent. Visch maakt breekbare, androgyne figuren die in een raadselachtig schimmenrijk verdwaald lijken.
De tekeningen van Visch zijn opmerkelijker dan die van Nara. Nara is bekend met zijn series tekeningen waarop woedende kindertjes de messen slijpen, een bom tot ontploffing brengen en in het algemeen het volwassen establishment te lijf lijken te gaan. Visch hield in zijn beelden - hoe melancholiek ze ook oogden - de deur op een kier voor licht, vrolijkheid, een sprankje zon in de toekomst.
Nu, in z'n rijk gedetailleerde tekeningen toont hij zich somber gestemd. Met zwarte inkt deelt hij het blad in tweeÂ‰n, veel zwart boven, een smalle strook licht beneden. Daarop ligt een man, zo groot en zo hulpeloos als Gulliver. Wat kan hij anders doen dan kegelen met wagenwielen? Op een ander blad wandelt een mannetje een trap af die hangt in eindeloos wit. Elke trede draagt letterlijk z'n kruis. En op weer een andere tekening wordt een zwarte wolk door een figuur omhelsd alsof het de meest beminde op aarde is.
Visch' tekeningen zijn zwanger van symboliek. De piepkleine details, vaak pas te zien na minutenlang kijken, versterken de indruk dat hier niet het licht maar de duisternis wordt onderzocht. Visch' nieuwe tekeningen zijn voorstellen, voorstellen om gene zijde van het leven te betreden.
LtB
Yoshitomo Nara en Henk Visch, tekeningen. T/m 16 maart. Galerie d'Eendt, Spuistraat 270, Amsterdam. Do-za 12-18 uur, zo 14-18 uur.

