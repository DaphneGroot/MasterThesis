	Amerikanen waarschuwen tegen pillen voor hooikoorts
	Van onze verslaggever
AMSTERDAM
De Amerikaanse Food and Drug Administration (FDA) is van plan de vergunning voor de verkoop van het geneesmiddel terfenadine tegen hooikoorts in te trekken. Terfenadine, dat in Nederland ook op de markt is onder merknamen als Triludan, Allergin en Fenalan, kan in combinatie met andere geneesmiddelen gevaarlijke hartritmestoornissen uitlokken.

Omdat de Amerikaanse fabrikant van terfenadine, Hoechst Marion Roussel, een verbeterde versie van het medicijn heeft ontwikkeld, dat voor zover bekend deze bijwerking niet heeft, is de FDA van plan de registratie van de oude middelen in te trekken.
Het Nederlandse College ter Beoordeling van Geneesmiddelen en de Inspectie voor de Gezondheidszorg zien in het Amerikaanse voornemen geen aanleiding tot het nemen van maatregelen.
Bij gebruik volgens voorschrift treden hartritmestoornissen maar zeer zelden op, aldus beide instanties dinsdag.
Het nieuwe hooikoortsmiddel van Hoechst Marion Roussel, fexofenadine, is een afgeleide van terfenadine. Het werd vorig jaar juli onder de merknaam Allegra in de VS geregistreerd. Volgens de FDA is door de komst van fexofenadine de balans tussen voor- en nadelen van terfenadine verschoven. Voorheen vond het overheidsorgaan de voordelen van terfenadine groter dan de risico's.
Hoechst Marion Roussel heeft het nieuwe middel ook in Europa voor registratie aangeboden; de goedkeuringsprocedure loopt nog. Het bedrijf zal overigens bezwaar aantekenen tegen het plan de FDA om de registratie van terfenadine te schrappen; het oude product is veilig genoeg, verklaarde een woordvoerder dinsdag.
Triludan en de andere hooikoortsmiddelen met dezelfde werkzame stof zijn sinds begin 1996 in Nederland zonder recept verkrijgbaar. Op de bijsluiter wordt ondermeer gewaarschuwd voor het gelijktijdig gebruik van het hooikoortsmiddel met medicijnen als erytromycine (een antibioticum) of ketoconazol (een antischimmel-preparaat). Ook hooikoortspatiÃ«nten met een afwijkend 'hartfilmpje' mogen het middel niet gebruiken.

