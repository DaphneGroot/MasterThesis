Vijfheerenlanden (streek).
De Vijfheerenlanden in de 16e eeuw
De Vijfheerenlanden is de streek en polder ten oosten van de Alblasserwaard en Dordrecht en ten noordwesten van de Tielerwaard. Het gebied is gelegen in het uiterste oosten van Zuid-Holland en het zuidwesten van Utrecht. In deze streek spreekt men het Vijfheerenlands, een variant van het Utrechts-Alblasserwaards.
Begrenzing en geografie.
De grenzen van de polder worden gevormd door de Lek in het noorden, de Linge in het zuiden, de Diefdijk (deel van de Nieuwe Hollandse Waterlinie) in het oosten en door de (Oude) Zederik of Zouwe en het Merwedekanaal in het westen.
Op 10 november 2015 besloten de gemeenteraden van Leerdam en Zederik in Zuid-Holland en Vianen in de provincie provincie Utrecht te willen fuseren tot de nieuwe gemeente Vijfheerenlanden. De start van de nieuwe gemeente wordt voorzien op 1 januari 2019.
Herkomst van de naam.
Het gebied dankt zijn naam aan de heren van Arkel, Ter Leede, Hagestein, Everdingen en Vianen, die in 1284 gezamenlijk maatregelen namen tegen de wateroverlast vanuit de Geldersche Betuwe.
Waterschap.
De Vijfheerenlanden vormden tot 1984 een afzonderlijk Hoogheemraadschap: het Hoogheemraadschap van de Vijfheerenlanden. Het gebied wordt thans beheerd door het Waterschap Rivierenland.
