Melilla.
Melilla is een Spaanse exclave aan de Middellandse Zee in Noord-Afrika vlak bij de Marokkaanse stad Nador. Het is, evenals de 300 kilometer westelijker gelegen havenstad Ceuta, een Spaanse autonome stad - "Ciudad Autónoma" - en heeft een inwonertal van ruim 80.000 (2012).
Etymologie.
De naam komt van het Berberse "Melil", wat "wit" of "het witte" betekent. De naam heeft eenzelfde etymologie als veel plaatsnamen in Noord-Afrika, zoals Béni-Mellal of Aït Melloul (beide namen betekenen 'kinderen van het wit').
In het Riffijns wordt de stad "Mritch" genoemd.
Economie.
De economie van Melilla draait vooral op visserij, visverwerkende industrie, belastingvrije verkoop van goederen en toerisme. Melilla is aantrekkelijk voor toeristen, vooral duikers. Jachthaven "Noray" heeft 339 aanmeerplekken tot 24 meter voor zeilers en het strand is twee kilometer lang. De handelshaven is ook een belangrijke veerhaven met dagelijkse vaarten naar o.a. Almeria. Een deel van de havenkom is Marokkaans grondgebied en vormt de haven van Nador.
De oude stad is omgeven door muren uit de 6e eeuw en ligt ± 30 m hoger dan de nieuwe stad. Het stedelijk museum toont archeologische vondsten van de stad.
Melilla is een vrijhaven sinds 1863. Het werd in 1497 veroverd door de Spanjaard Don Pedro de Estopiñán voor het Huis van Medina Sidonia en ligt op de Fenicische handelsnederzetting Rusadir. Marokko beschouwt Melilla, de westelijker gelegen vestingstad Ceuta en zeven onbewoonde eilandjes voor de Noord-Afrikaanse kust - samen de zogeheten "Plazas de soberanía" - als bezet Marokkaans grondgebied..
Bestorming 2005.
In 2005 bestormden Afrikanen met honderden tegelijk Melilla om zo de Europese Unie binnen te komen. De meeste Afrikanen werden met geweld teruggestuurd. Sindsdien is de beveiliging van de exclaves Melilla en Ceuta versterkt. Een drie meter hoge dubbele muur, met wachttorens houdt echter lang niet iedereen tegen. Ook op 17 februari 2014, 1 mei 2014 en 15 oktober 2014 waren er soortgelijke bestormingen.
Koninklijk bezoek.
De Spaanse koning Juan Carlos en koningin Sofia brachten in november 2007 een bezoek aan de twee Spaanse exclaves in Noord-Afrika. De door Marokko opgeëiste steden Ceuta en Melilla waren daarvoor voor het laatst door een Spaanse vorst bezocht in 1927, toen Juan Carlos’ grootvader Alfons XIII naar de enclaves afreisde.
Sport.
Melilla heeft een professionele basketbalclub, Melilla Baloncesto. Melilla Baloncesto speelt sinds de oprichting in 1991 in de LEB Oro (2e Niveau), in 2010/11 werd Melilla 11e.
Blokkade.
Eerdere problemen tussen Marokko en Spanje met betrekking tot de enclaves stammen uit 2002 toen er zelfs bijna een gewapend conflict kwam, omdat Marokkaanse militairen het Peterselie-eiland bezetten, waarop Spanje oorlogsbodems stuurde. Het bezoek van de koning van Spanje in 2007 verhoogde de spanning. Marokko riep tijdens het bezoek zijn ambassadeur in Spanje terug voor overleg.
In 2010 klaagde Marokko diverse keren formeel bij Spanje over discriminatie van Marokkanen die Melilla bezochten of wilden bezoeken. Spanje ontkende de aantijgingen. Demonstranten besloten daarop om voedselleveranties aan Melilla tegen te houden, waardoor er voedseltekorten dreigden in de enclave. Op 18 augustus 2010 kondigden de demonstranten aan dat ze de acties per 19 augustus zouden opschorten tot aan het einde van de ramadan.
