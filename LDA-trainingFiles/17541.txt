 FLEXOVIT ZIET VERBETERING 2E HALFJAAR. 
 DEVENTER, 28 aug (Reuter) - Flexovit International NV verwacht na de winstdaling in het eerste halfjaar van 1996 herstel in de tweede helft van dit jaar. 
 "Door het aantrekken van de markten die in de eerste helft van het jaar achterbleven, alsmede het opstarten van nieuwe activiteiten verwacht Flexovit International in het 2e halfjaar een verbetering van omzet en resultaten," aldus het bedrijf. 
 De mate van verbetering is mede afhankelijk van de economische bedrijvigheid in de verschillende landen waarin het bedrijf actief is, zo wordt daar aan toegevoegd. 
 In de eerste helft van 1996 daalde de netto winst van Flexovit, dat in maart nog van een winstgroei in 1996 uitging, met 29 procent tot 4,1 miljoen gulden van 5,8 miljoen. 
 Volgens de slijpmiddelenfabrikant werd de winst gedrukt door de zwakke economische bedrijvigheid in de metaal-en constructie-industrie in Europa en de extreem lange winter. 
 De ontwikkelingen bij de Australische produktievestigingen waren echter goed en in alle landen die in het eerste halfjaar achterbleven herstelt de vraag nu, aldus Flexovit. 
 Een aantal recente acquisities zullen volgens het bedrijf volgend jaar bijdragen aan de winst. 
 Flexovit denkt de overneming van Colonial Abrasive Products Co in de VS in september af te ronden. Deze wordt samengevoegd met de bestaande Flexovit-verkoopvestiging in 1 locatie wat een positief effect op de resultaten zal hebben. 
 Met Flexovit Schaefer GmbH, waarin Flexovit een 40 procent heeft, werd deze week overeenstemming bereikt over de koop van de resterende 60 procent. 
 "Hierdoor is de weg vrijgemaakt voor een actievere bewerking van de Duitse markt," aldus Flexovit. 
 In Nederland is de deelneming in Gelva Vaals rond. 
 Bij de Nederlandse produktievestiging in Eibergen is inmiddels een veranderingsproces in gang gezet waardoor de produktiekosten moeten worden verlaagd. 
 "Dit proces en de recente acquisities zullen in de loop van 1997 duidelijk effect gaan sorteren op de resultaten," aldus Flexovit. 
 Het bedrijf zal de in aanbouw zijnde fabriek in Zuid-Afrika eind dit jaar in gebruik nemen. Daardoor zal Flexovit Zuid-Afrika minder afhankelijk worden van import uit Nederland en Australie. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
