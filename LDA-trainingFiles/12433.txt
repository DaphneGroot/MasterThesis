Stadtbahn (lightrail).
Stadtbahn in Stuttgart aan het begin van het ondergrondse traject
De Stadtbahn is een Duits openbaarvervoermiddel, een tussenvorm tussen metro en stadstram. De Stadtbahn is het best te vergelijken met de Nederlandse sneltram (bijvoorbeeld RandstadRail en de sneltram tussen Utrecht en Nieuwegein) en kan tot lightrail worden gerekend.
Binnen het centrum rijdt het Stadtbahnmaterieel meestal door tunnels en buiten het centrum op een vrijliggende baan, maar soms ook gewoon over de straat. Het materieel is eigenlijk gebouwd voor hoge perrons en heeft daarom een hoge vloer. Bij veel Stadtbahnmaterieel echter kan de hoge vloer voor de deuren automatische worden weggeklapt, zodat er een trap is voor lage halteperrons. Het materieel is breder dan de stadstram en wordt gevoed door een pantograaf.
Stadtbahnlijnen ontstaan vaak uit een gemoderniseerd tramnet, waar geen metronet gebouwd wordt. Grotere netten van dit type zijn te vinden in Duitsland in bijvoorbeeld Hannover, Keulen, Frankfurt am Main en Stuttgart. In Hannover is de ombouw van het klassieke stadstramnet tot Stadtbahn in 1996 afgesloten en in Keulen en Stuttgart zal dit rond 2010 het geval zijn. Het overgebleven tramnet in Frankfurt zal blijven bestaan.
In het Ruhrgebied zou in de jaren 60 en 70 een volledig metronetwerk gebouwd worden. In 2008 is dit echter nog steeds niet bereikt en rijden in diverse steden in het Ruhrgebied Stadtbahn en klassieke tram naast elkaar.
De Stadtbahn moet niet verward worden met de S-Bahn, hoogfrequente treinen in grootstedelijk gebied. In Karlsruhe rijdt de Stadtbahn echter zowel over tram- als treinsporen (Tram-train) en wordt ook als S-Bahn aangeduid. Dit concept maakt het mogelijk om met Stadtbahnvoertuigen vanuit de voorsteden rechtstreeks het centrum te bedienen. Het is een klassiek voorbeeld geworden van de vele mogelijkheden van lightrail.
