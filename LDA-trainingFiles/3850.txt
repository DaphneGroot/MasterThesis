	Greiner speelt meesterlijk spel met Tamboer
	Theater De Tamboer II, Hoofdstraat, Hoogeveen. Architect: Onno Greiner-Martien van Goor (projectarchitect: Onno Greiner). Kunst: Jan van Munster. Opening: vandaag.
Niets wist de jonge architect Onno Greiner (1924) van theaterbouw toen de gemeente Hoogeveen hem in 1960 benaderde voor het ontwerpen van een schouwburg. Maar ja, hij had in de twee jaar dat zijn eenmansbedrijf bestond nog nauwelijks iets te doen gehad en de Drentse opdracht was meer dan welkom. Dit leverde, na zeven jaar, het aardige theater De Tamboer op: niet de trotse schouwburg die de bestuurders ooit voor ogen stond maar, geheel in de geest van die jaren, een laagdrempelig cultureel centrum dat binnen de kortste tijd heel Hoogeveen en omstreken naar binnen lokte. Dit bescheiden gebouw was het begin van een bloeiend Hoogeveens theaterleven.
Zonder dit immers zou nooit het grote theater Tamboer II zijn gemaakt dat vandaag feestelijk wordt geopend door prins Willem-Alexander. Het staat pal naast zijn kleine naamgenoot en kan, met zijn hoge toneeltoren en zijn all-round toneel, alle grote producties naar Noord-Nederland halen. Bovendien vormen beide gebouwen n geheel, waarbij het oude theater is omgedoopt tot kleine zaal en ook verder zo is verbouwd dat het de nieuwbouw feilloos aanvult. Dezelfde architect bracht ditmaal dertig jaar ervaring in, waarvan een groot deel juist in het bouwen van theaters.
Hij verbouwde de schouwburg van Leiden (1969), ontwierp het Amersfoortse culturele centrum De Flint (1970), maakte in Bergen op Zoom het theater De Maagd in een oude kerk (1988) en transformeerde in Amsterdam het circustheater Carr tot een volwaardig theater met circusaccomodatie (1993). Want affiniteit had Greiner wel, direct al, met dit soort gebouwen.
Vandaar ook dat hij al in 1960 meteen kon formuleren wat het niet moest zijn. Geen bioscoop. Geen aangeklede bioscoopzaal. Een goed theater stelt heel andere eisen, vond hij, en dat werd in zijn zoektocht naar hoe het dan wel moest, steeds bevestigd. Acteurs moeten contact hebben met het publiek, en andersom. Greiner las boeken over toneel en reisde Europa af op zoek naar voorbeelden. Zo ontwikkelde hij een sterke voorkeur voor ronde, of minstens veelhoekige theaters, met korte zichtlijnen en harde stoelen, waar het publiek vanzelf sterk bij het spel betrokken raakt.
Tamboer I was een bescheiden bouwwerk. Het mocht geen dissonant zijn tussen de lage huizen aan de Hoofdstraat, maar daar kwam bij dat Greiner uitgesproken opvattingen had over het dienend karakter van architectuur. Karel Wiekart noteerde ooit dat Greiner de mens centraal stelt en niet het bouwwerk; dat het hem niet om de faade gaat maar om de ruimte die hij schept.
Dat is geen uitzonderlijke filosofie voor architecten van Greiners generatie en het tekent ook de man die het vak al als kind op het bureau van zijn vader leerde kennen. Maar Greiner liet in de eerste Tamboer wel zien dat hij die gedachte ook daadwerkelijk, en voortreffelijk, vorm kon geven.
Aan de Hoofdstraat deed het cultureel centrum zich enkel voor als een lage luifel die een binnenplein omsloot en tevens toegang bood tot een glazen expositieruimte. Daarachter, nog verder van de straat, was een binnentuin, ditmaal omsloten door een transparante gang. Direct aan deze tuin lag een kleine multi-functionele zaal, en pas daarachter kwam het eigenlijke theater. Zelden kan men de overgang van buiten naar binnen bij een bouwwerk zo geleidelijk ervaren, terwijl dit toch juist zo'n vriendelijke, aangename ervaring is.
De Tamboer II is vergeleken bij zijn voorganger een reus. Al van ver is de hoge toneeltoren te zien, bekroond door een ring van licht naar ontwerp van Jan van Munster. En niet alleen dit gevaarte is imposant, maar ook de grillig gevormde bouwmassa waarin zich een veelhoekige grote zaal laat raden. Het nieuwe theater heeft een nieuwe maat maar tegelijkertijd dezelfde bescheidenheid die kenmerkend was voor het eerste project.
Ook deze schouwburg is geen inbreuk in de Hoofdstraat, waar de komst van de grote nieuwbouw met minimale middelen wordt aangeduid. Een reeks van zeven hoge kale portalen is het enige teken waaraan is te zien dat De Tamboer zich tegenwoordig kan meten met de hoge flats aan de overkant van de straat.
De oude ingang is min of meer gehandhaafd en het nieuwe theater is slechts via het oude expositiegebouw, de oude transparante gang, langs de bestaande binnentuin te bereiken. Vanuit die oudbouw is te zien hoe meesterlijk dat spel van buiten naar binnen, van klein naar groter, naar de nieuwe zaal toe is voortgezet. De architect heeft duidelijk zijn best gedaan om precies dezelfde materialen te gebruiken als vroeger, dezelfde ruwe geelachtige baksteen voor de hogere gedeeltes, een rode baksteen voor de lagere delen, en dat niet alleen voor buiten maar ook voor de vele binnenmuren. Het resultaat is trouwens niet overal geslaagd. In combinatie met het vele hout, en de sobere trappen, geeft dat schoonmetselwerk het interieur iets ouderwets, iets gedateerds ook. Dat geldt met name voor de nieuwe foyer, al heeft die gelukkig wel een majestueuze hoogte. En er is een labyrint van trappen, en daarvandaan heb je een prachtig uitzicht.
Belangrijker is de zaal, en daar heeft Hoogeveen een pronkstuk aan. Hier zijn vakkundig alle middelen ingezet die het theater een succes kunnen maken. Het is een enorme cocon van rode pluche; een zeshoekige zaal, met twee hoge balkons, waar het publiek vooral ook zichzelf kan bekijken. De kleur zwart is overal vermeden, omdat bekend is dat deze tint mensen trager maakt. Nachtblauwe plafonds en muren van aubergine geven eenzelfde duisternis meer warmte.
Er zijn allerlei details waaruit Greiners ervaring met theaters blijkt. De losse stoelen en draaibare krukken op de hoge zijbalkons bijvoorbeeld, die deze beruchte plaatsen - vanwege het slechte zicht - tot de leukste van het hele theater maken. Er is daar ook een speciaal richeltje, onderaan de borstwering, dat precies groot genoeg is voor je tenen als je enthousiast voorover op dat balkonhek hangt. En dan zijn er natuurlijk die handige zaalstoelen, niet lui zacht maar prettig activerend. En dan is er nog al die technische apparatuur op het plafond, die ingenieus door sierverlichting aan het zicht wordt onttrokken.
Maar het gaat boven alles om de maat van het geheel, dat mysterieuze samenspel van hoogte, diepte, breedte; de ruimte tussen het rode pluche, die de echte kracht van een theaterzaal bepaalt. In Hoogeveen heeft Greiner daar, na dertig jaar, trefzeker een evenwicht in gevonden. De zaal is lekker intiem en spannend groot tegelijk, en dat is precies zoals een theater moet zijn.
Ids Haagsma
Hilde de Haan

Foto
	De portalen en de nieuwe Tamboer in Hoogeveen. FOTO WIM RUIGROK - DE VOLKSKRANT

