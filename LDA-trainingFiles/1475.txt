	Personeel bank laat topman vrij
	Reuter, AFP
PARIJS
De werknemers van de Franse bank Crédit Foncier hebben de voorzitter van hun directie, Jerome Meyssonnier, vrijgelaten. Ze hielden de topman sinds afgelopen vrijdag vast in het hoofdkantoor van de bank in Parijs uit protest tegen de plannen van de regering om de activiteiten van de bank te splitsen.
Meyssonier kon de bank verlaten na overleg tussen vakbondsvertegenwoordigers en het personeel. De bankmedewerkers hebben ermee ingestemd verder te praten met de door de regering aangewezen bemiddelaar Philippe Rouvillois. De bonden houden eraan vast dat de bank intact blijft.
Crédit Foncier is vrijwel failliet. In 1995 moest de regering te hulp schieten nadat er een verlies was geleden van 10,8 miljard frank . In juli vorig jaar stelde de overheid een reddingsplan op met de bedoeling de bank te verkopen.
Het personeel van de 145 jaar oude bank verzet zich vooral tegen het plan om de hypotheekactiviteiten af te splitsen en te verkopen aan Crédit Immobilier voordat de verkoop plaatsvindt. Gevreesd wordt dat van de 3300 banen er negenhonderd verloren gaan.

