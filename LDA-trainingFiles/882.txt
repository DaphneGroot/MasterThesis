	'Wat we nodig hebben is een nieuwe regering'; Ulster vreest oplaaien oorlog na IRA-aanslag
	Van onze correspondent
Bert Wagendorp

LONDEN
 De aanval die de IRA maandag uitvoerde op het gebouw waar in Belfast het Noord-Ierse Hooggerechtshof is gevestigd, heeft de verwarring rond het vredesproces in de provincie verder vergroot.
Niemand lijkt nog te weten welke kant het op moet met dat proces -als dat überhaupt nog bestaat. De vrees dat de weg naar vrede al is verlaten en dat het pad naar hervatting van de burgeroorlog is ingeslagen, hing dinsdag als een donkere wolk boven Ulster.
Volgens Sinn Fein-leider Gerry Adams had de aanslag, waarbij één gewonde viel, 'de geest uit de fles gehaald' en waren 'gevaarlijke tijden' teruggekeerd.
De Britse premier John Major zei dinsdag dat het voor de IRA nu 'extreem moeilijk' zal worden om de bij het vredesproces betrokken partijen ervan te overtuigen dat 'Sinn Fein moet worden toegelaten tot de vredesbesprekingen'.
Dinsdag werden vier mensen in hechtenis genomen, op verdenking van betrokkenheid bij de eerste aanslag in het centrum van Belfast sinds de IRA in februari van het vorig jaar zijn staakt-het-vuren beëindigde.
Niemand in Noord-Ierland weet wat de IRA precies denkt te bereiken met de recente aanslagen en pogingen daartoe. Volgens Ken Maginnis van de Ulster Unionisten is na de meest recente aanslag afdoende bewezen dat de IRA de strategie van terroristisch geweld wenst vol te houden 'tot in het volgende millenium'.
Volgens Peter Robinson, tweede man van Ian Paisley's Democratische Unionistische Partij, is het louter en alleen de bedoeling van de republikeinse terroristen om hun loyalistische tegenstanders uit de tent te lokken en te bewegen tot terugslaan.
Het einde van het loyalistische staakt-het-vuren, dat nu al 26 maanden standhoudt, zou de terugkeer van de troubles betekenen.
Met name de Ulster Freedom Fighters, de meest gevreesde loyalistische terreurgroep, lijkt niet ver verwijderd van het nemen van wraakmaatregelen. Eind vorig jaar voerde de UFF al twee aanslagen uit op vooraanstaande republikeinen, zonder formeel het einde van het staakt-het-vuren uit te roepen.
Afgelopen weekeinde waarschuwde een woordvoerder dat de eerstvolgende dode ten gevolge van IRA-activiteiten volledige hervatting van de vijandelijkheden tot gevolg zou hebben.
Maar andere analisten zijn er niet van overtuigd dat het uitlokken van een nieuwe burgeroorlog het doel van de IRA is. Zij wijzen erop dat de organisatie tot dusver in Noord-Ierland geen aanslagen heeft uitgevoerd die tot doel hadden zoveel mogelijk schade en slachtoffers te veroorzaken, wat onmiddellijk tot een loyalistische oorlogsverklaring zou leiden.
In deze visie zou de IRA er slechts op uit zijn te laten zien dat de republikeinen nog steeds over de macht beschikken om toe te slaan waar en wanneer zij dat wenst.
De aanslag van 7 oktober, op het hoofdkwartier van het Britse leger in Lisburn, zou daarvan het beste voorbeeld zijn. De autobom die op oudejaarsavond onschadelijk werd gemaakt op Belfast Castle, die met de 450 kilo explosieven enorme schade had kunnen aanrichten, zou ook vooral als een dreigement zijn bedoeld.
De continue dreiging met geweld, en het zo nu en dan daadwerkelijk uitvoeren van 'kleine' aanslagen, zou tot doel hebben de haviken binnen de IRA rustig te houden.
De tactiek op langere termijn van IRA/Sinn Fein zou zijn om tot de Britse algemene verkiezingen van mei van dit jaar het vredesproces tot stilstand te brengen, in de hoop en verwachting dat een Labour-regering zich tegenover de republikeinen toeschietelijker zal opstellen.
Het meest duidelijke signaal dat inderdaad sprake is van een dergelijke benadering, kwam dinsdag van Matin McGuinness, tweede man van Sinn Fein. Hij verklaarde dat 'de meest constructieve bijdrage die John Major aan het vredesproces kan leveren' het onmiddellijk uitroepen van algemene verkiezingen in Groot-Brittannië is.
'Wat we nodig hebben is een nieuwe regering', zei McGuinness.

