	KNVB en Filmnet in conflict over voetbalrechten
	Van onze verslaggever
AMSTERDAM
Bij de verkoop van de voetbalrechten is een conflict ontstaan tussen de KNVB en abonnee-zender FilmNet. Inzet zijn de pay per view-rechten die volgens de voetbalbond niet in de verkoop zijn deze week. FilmNet weigert echter tientallen miljoenen te betalen voor live-registraties die niet eens exclusief zijn.
Volgens de KNVB beschermt FilmNet met alle middelen haar eigen sportkanaal SuperSport. Daar krijgt de tv-kijker voor een vast bedrag per maand rechtstreekse voetbalwedstrijden voorgeschoteld. Pay per view is een alternatief systeem waarbij de kijker afrekent per wedstrijd. FilmNet wil voorkomen dat de rechten in handen kunnen komen van een concurrerent.
'Pay per view en betaaltelevisie is wat ons betreft hetzelfde', stelt een onderhandelaar bij FilmNet. 'Het is een live-registratie van een wedstrijd. En het maakt niet uit of je dat via een kanaal aanbiedt of op bestelling.' FilmNet vindt het onzinnig te betalen voor rechten die later dit jaar opnieuw door de clubs worden aangeboden. Deze verwachten echter veel van hun pay per view-rechten.
Anderzijds verdween donderdag de grootse hindernis bij de verkoop van de uitzendrechten. Minister Wijers van Economische Zaken liet aan de Tweede Kamer weten dat hij de verkoop van samenvattingen door de voetbalbond zal gedogen. Wijers eist wel dat de KNVB een ontheffing aanvraagt op de regels voor horizontale prijsbinding. Dat heeft de bond 'onder voorbehoud' gedaan, omdat zo'n aanvraag een impliciete erkenning is dat de KNVB de kartelwetgeving overtreedt.

