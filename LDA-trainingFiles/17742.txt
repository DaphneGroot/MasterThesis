 STEMMING OVER BENZINE-ACCIJNS OPNIEUW UITGESTELD. 
 DEN HAAG, 22 okt (Reuter) - De Tweede Kamer heeft vandaag opnieuw geen beslissing genomen over de verhoging van de accijns die benzine vijftien cent per liter duurder maakt, zo meldt het ANP. 
 Tegen de wens van VVD en D66 stelde de Kamer de stemming over een motie van de VVD'er Hoogervorst uit. Daarin wordt de regering gevraagd voorlopig af te zien van de accijnsverhoging. 
 De Kamer vroeg vorige week om een brief van minister Jorritsma van Verkeer en Waterstaat. Daarin zou het kabinet moeten uitleggen hoe de accijnsverhoging past in het beleid om de files te bestrijden. Die brief was er vandaag nog niet. 
 Daarom vroeg GroenLinks-Kamerlid Paul Rosenmoeller om uitstel van de stemming. Hij kreeg daarbij onder meer de steun van PvdA en CDA. 
 De accijnsverhoging is zeer omstreden in de coalitie. De VVD wil er niet aan, zolang de accijnzen in Duitsland niet net zo veel stijgen als die in Nederland. PvdA en D66 willen wel dat de benzine 15 cent duurder wordt. 
 Kamervoorzitter Deetman liet weten dat er nu waarschijnlijk volgende week dinsdag wordt gestemd. Zeker is dat echter nog niet, aldus het ANP. 
 (c) Reuters Limited 1996. 
