	Honderdste geboortedag van Ludwig Erhard, vader van het Wirtschaftswunder, wordt herdacht Marshall gaf de stoot tot mirakel van Duitsland
	Van onze verslaggever
DEN HAAG
Als George Marshall vijftig jaar geleden zijn mond had gehouden, dan was er weinig aanleiding geweest om volgende week dinsdag de honderdste geboortedag te vieren van Ludwig Erhard, de vader van het Wirtschaftswunder. Dan was er namelijk geen mirakel gebeurd in Duitsland. Maar op 5 juni 1947 zette de Amerikaanse minister van Buitenlandse Zaken in een rede op de Harvard-universiteit uiteen, waarom het noodzakelijk was dat de VS het verpauperde Europa te hulp moesten komen.
Het naar Marshall genoemde hulpprogramma wordt op 28 mei plechtig herdacht in de Ridderzaal, in aanwezigheid president Clinton van de Verenigde Staten. In de komende maanden wordt op vele manieren aandacht gegeven aan de Marshallhulp. Premier Kok heeft zitting genomen in het comité van aanbeveling.
Europa, van de Britse eilanden tot ver achter de Oeral, leek vijftig jaar geleden te bezwijken onder de gevolgen van de Tweede Wereldoorlog. Het overwonnen Duitsland lag plat, maar de overwinnaars waren er nauwelijks beter aan toe. Miljoenen vluchtelingen zwierven over de wegen, het productieapparaat was goeddeels vernietigd, het transportsysteem bestond niet meer. Europa was arm als de ratten.
Toen in 1947 de oogst mislukte, moest Europa zijn laatste dollars aanspreken om voedsel te kopen in de VS. Er was geen sou over om de noodzakelijke grondstoffen en machines in de VS te kopen. Zelf kon Europa geen hoogwaardige producten maken die de Amerikanen zouden willen kopen. Op eigen kracht kon de oude wereld niet meer overeind komen.
Marshall beoogde in vier jaar tijd (1948 - 1952) Europa weer in het zadel te krijgen. Een voorwaarde was dat de Europese landen met elkaar moesten samenwerken en zelf een wederopbouwplan moesten opstellen. Dit gaf een stoot tot de Europese integratie en de oprichting van de Organisatie voor samenwerking en ontwikkeling (Oeso). De Sovjet-Unie en zijn satellieten wilden niet meewerken. Uiteindelijk ontvingen zestien Europese landen hulp.
De hulp was gericht op de kernsectoren van de economie: productie, transport, voedselvoorziening en monetaire en financiële stabiliteit. Zonder de Marshallhulp was het Nederland niet gelukt de na-oorlogse industrialisatie op gang te brengen, zei later de toenmalige minister van Economische Zaken, J. van den Brink.
De Amerikanen kwamen terug van hun voornemen na de nederlaag van Duitsland de zware industrie te ontmantelen en gebruikten de Marshallhulp om de economie te herstellen. De zich al aftekenende spanningen tussen Oost en West verscherpten hierdoor. De noodzakelijke hervorming van het (West-)
duitse geldstelsel beantwoordden de Russen met de blokkade van Berlijn, waardoor de geallieerden gedwongen waren van 24 juni tot 12 mei 1948 de stad door de lucht te bevoorraden. De Koude Oorlog was definitief begonnen.
Het Marshallplan kostte de VS drie miljard dollar aan langlopende leningen en zeventien miljard dollar aan giften. Het succes was overweldigend. Het plan legde tevens de basis voor de latere uitbouw van de welvaartsstaat in Europa. Amerika won een hecht trans-atlantisch bondgenootschap. En Ludwig Erhard, van 1949 tot 1963 'superminister' van Economische Zaken, kon het Wirtschaftswunder op zijn naam brengen en de basis leggen voor de economische wereldmacht die Duitsland nu is.

