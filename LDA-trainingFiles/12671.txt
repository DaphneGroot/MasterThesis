Adobe Photoshop.
Een panorama, via de functie "photomerge" waarbij ongewenste details worden getoond van de voor het panorama geselecteerde foto's
Gedeeltelijk gecorrigeerde versie van hetzelfde panorama
Adobe Photoshop is een grafisch programma ontwikkeld door Adobe voor het bewerken van foto's en ander digitaal beeldmateriaal via de computer. Photoshop is beschikbaar voor macOS en Windows. Tot en met versie 4 bestond er ook een Unix-variant. Tegenwoordig kunnen Linux- en Unix-gebruikers een beroep doen op CodeWeavers' CrossOver, Wine, om de Windows-versie van Photoshop ook onder X Window System te laten draaien. Photoshop is gericht op professionele gebruikers. Voor minder veeleisende gebruikers is er Adobe Photoshop Elements dat een licht andere functionaliteit biedt. Dat is gratis online te gebruiken. Het heeft bijvoorbeeld de mogelijkheid om grote hoeveelheden afbeeldingen te beheren.
De eerste versie van Photoshop verscheen in februari 1990.
Eigenschappen.
Door velen wordt Photoshop beschouwd als de industriestandaard voor zowel drukwerk en desktoppublishing, als voor het web wat betreft digitale beeldbewerking.
De schermindeling met verplaatsbare paletten, floating palets, is door tal van andere softwaremakers in hun producten overgenomen. Ook het werken met lagen vanaf versie 3 met transparante lagen met objecten zoals tekst, afbeeldingen, kleuren, die boven elkaar kunnen worden geplaatst waarbij de originele afbeelding intact blijft, is een maatstaf waaraan alle andere grafische pakketten worden afgewogen.
In Photoshop kunnen filters en plugins van anderen, maskers, laageffecten en nog meer worden gebruikt. Vanaf versie 5 is het programma sterk uitgebreid met functies voor webexport. Zo maakt het aanvullende programma Image Ready het mogelijk afbeeldingen te knippen (slice) met elk een eigen adres (image map) of in tabellen te exporteren, compleet met JavaScript- en HTML-code. De "bewaren voor het web"-functie kan JPEG-, PNG- of GIF-afbeeldingen optimaliseren en comprimeren voor webpublicatie.
CS3.
Halverwege 2007 is CS3 uitgegeven. Photoshop 10 werkt sneller op Intel-Macs omdat het in Universal Binary geschreven is. Nieuw is de functie "Smart Filters". Met deze functie kunnen filters simpel aan en uit gezet worden. Verder zijn de gebruikersinterface, printinstellingen, Camera-Raw ondersteuning, selecteren en de kloonfunctie verbeterd.
Naast deze veranderingen is er voor professionele gebruikers een uitgebreidere versie genaamd Photoshop CS3 Extended. In deze versie is het ook mogelijk om op een eenvoudige manier 3D afbeeldingen in te laden en te bewerken door middel van de bekende Photoshop-interface. Iets wat tot nu nog niet mogelijk was met Photoshop.
Ook het bewerken en veranderen van videobestanden en Flashbestanden behoort tot de mogelijkheden van de uitgebreide versie.
CS4.
In CS4 zijn de functies om 3D-objecten te bewerken erg uitgebreid. In de CS4 Extended versie is de grootste extra functie Content-Aware Scaling en ook het kompas waarmee men het canvas in alle richtingen kan draaien is nieuw. De versie CS4 heeft wel vrij hoge eisen voor de grafische kaart.
CS5.
Sinds eind 2010 lanceerde Adobe CS5. In deze versie was een aantal nieuwe functies toegevoegd, waaronder een functie waarmee het mogelijk is de computer zelf content te laten genereren die logisch zou zijn op de plek waar je bijvoorbeeld een stuk verwijdert. Zo is het mogelijk eenvoudig onderdelen uit een foto te verwijderen zonder dat dit er vreemd uitziet.
CS6.
Sinds 2012 heeft Adobe CS6, online ter beschikking gesteld. In deze versie werkt het programma volgens Adobe weer nog beter. Starten van het programma gaat sneller. Ook de interface is volledig veranderd en de artificiÃ«le intelligentie van de 'Intelligent Auto-Correction' kent een verbetering. De '3D image editing'-functies, die bij CS5 summier aanwezig waren, zijn nu meer prominent aanwezig en kunnen als volwaardige extra functies worden gezien in Photoshop CS6.
