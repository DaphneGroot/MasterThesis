	Inwoners Hongkong luchten hun hart in praatprogramma
	Van onze correspondent
Toine Berbers
 HONGKONG
In het bescheiden koor van protest in Hongkong tegen de uitverkoop aan China, schalt radiopresentator Albert Cheng boven alles uit. Zijn chaotische, immens populaire praatprogramma is de afgelopen weken d uitlaatklep geworden voor kritiek op de Pekinggezinde elite van de stad.
's Ochtends gaat het nieuws van acht uur op Hongkongs Commercial Radio 1 over in het slagwerk van de Kantonese opera, een voorbode van de felle gesprekken die Cheng voert met zijn luisteraars. Maar voor de eerste telefoontjes binnenkomen, laat de technicus het geluid horen van thee die wordt ingeschonken. Chengs programma heet namelijk Teacup in a Tempest (Glas water in een storm).
Cheng noemt zijn programma 'een venster op Hongkong' en wil het gewone volk een stem geven. Hij heeft een bloedhekel aan de machthebbers die vroeger de hielen van de Britten likten en zich nu braaf voegen naar de luimen van Peking. 'Zij komen niet op voor Hongkong en ik wel', galmt hij in de studio. .
De 50-jarige Cheng schuwt het straatgevecht met woorden niet. Een luisteraar die denkt Hongkong te moeten waarschuwen voor vermeend wangedrag van de democraten - de anti-China partij - krijgt de wind van voren. Met zijn schrapende bas blaft Cheng het gehoor toe dat de democraten tenminste durven zeggen wat ze vinden. 'Ik ga niet beleefd zitten doen tegen de vrienden van China.'
Chengs 'Storm' was aanvankelijk een programma voor mensen die klaagden over de drukte in de metro of de lange wachttijden bij de dienst volkshuisvesting. Maar de laatste maanden is de barse manier waarop China de bevolking al v¢¢r de overdracht zijn wil oplegt het voornaamste onderwerp van gesprek.
Sinds de door Peking uitgekozen leider, de reder Tung Chee-hwa, heeft gezegd dat het individu moet wijken voor het gemeenschapsbelang, is hij mikpunt van Chengs spot. 'Ik werd helemaal misselijk van Tungs nieuwsjaarsrede. De afspraak was n land twee systemen, maar bij hem blijft er maar n systeem over: dat van Peking'.
Cheng, die een tijd in Vancouver heeft gewoond, mag zijn meningen graag scherp aanzetten, maar veel luisteraars vallen hem bij. Zij zijn het levende bewijs dat niet iedereen zich schikt naar het Chinese draaiboek. 'Wie denkt Tung wel dat hij is? Wij hebben hem niet gekozen', roept Cheng oorlogszuchtig.
De zangerige uithalen in de 'aaahs' en 'ouwwws' van het Kantonees klinken verontwaardigd als Cheng overstapt op een volgende steen des aanstoots: het voorlopige parlement, dat op 1 juli de plaats inneemt van huidige. 'Kuiperij en verbroken beloften', zegt een luisteraar over de benoemingsprocedure, waar de kiezer andermaal niet aan te pas is gekomen. 'Dat voorlopige klopt niet', valt Cheng hem bij: 'Die club van verliezers en verraders speelt nu al de baas over ons.'
Na de uitzending legt Cheng met overgave uit wat hem irriteert aan de 'voorlopigen' en Tung: 'Ze vertegenwoordigen het volk niet. Die scheepsmagnaat bazelt over Aziatische waarden als familiebanden en gemeenschapszin. Maar hij beseft niet dat Hongkong groot is geworden door individuen.' Het voorbeeld van het steriele Singapore, angstwekkend visioen voor democraten, slaat in Hongkong niet aan.
Zal China Chengs opruiende geluid na 1 juli nog in de ether dulden? Cheng fronst het voorhoofd: 'Natuurlijk maak ik me voortdurend zorgen, maar ik kan niet anders dan afwachten'.
Chengs bazen hebben in ieder geval wel vertrouwen in het programma. Zijn contract is net met twee jaar verlengd. 'Eens kijken hoeveel respect ze hebben voor zo'n stuk papier', lacht hij. Cheng ziet zijn 'Storm' als een lakmoesproef: 'Als dit ophoudt, weten we in ieder geval zeker dat de vrije meningsuiting in gevaar is.'

