Jurriaan Andriessen (componist).
Jurriaan Hendrik Andriessen, ook bekend onder het pseudoniem Leslie Cool (Haarlem, 15 november 1925 — Den Haag, 23 augustus 1996) was een Nederlands componist. Als lid van de bekende kunstenaarsfamilie Andriessen was hij een zoon van de componist Hendrik Andriessen, een oom van de kunstenaar (die ook componeerde) met dezelfde voornamen en een oudere broer van de componist Louis Andriessen.
Levensloop.
Andriessen begon zijn studie bij zijn vader, alsmede piano bij Gerard Hengeveld en André Jurres en directie bij Willem van Otterloo aan het Utrechts Conservatorium te Utrecht. Na zijn examens in 1947 verbleef hij enkele maanden in Parijs met het doel filmmuziek te studeren en hij werkte in Parijs ook aan muziek voor een aantal poppenfilms. In deze tijd heeft hij ook bij Olivier Messiaen gestudeerd.
Terug in Nederland kreeg hij de opdracht toneelmuziek voor het openluchtspel "Het monsterlijke uur" te schrijven ter gelegenheid van het vijftigjarig jubileum als vorstin van koningin Wilhelmina der Nederlanden. Voor dit werk mocht hij de eerste Johan Wagenaar-Prijs in ontvangst nemen. Van 1949 tot 1951 studeerde hij in de Verenigde Staten - in Boston en Tanglewood - bij de Russische componist Serge Koussevitzky. Ook heeft hij les gehad van Aaron Copland. Weer terug in Europa maakte hij studiereizen naar Italië en Duitsland.
In 1959 werd hij muzikaal adviseur en componist bij de Haagse Comedie. In 1960 schreef hij ter gelegenheid van het staatsiebezoek van de koning van Thailand en in opdracht van het gemeentebestuur van Den Haag, de symfonische rapsodie "Thai" en werd hij door koning Phra Chaoyuhua Bhumibol Adulyadej benoemd tot Ridder in de orde van de Witte Olifant.
Andriessen componeerde onder andere "Berkshire symphonies", een opdracht van de Nederlandse regering, enkele concerten en een mis voor orkest, "Soli Deo Gloria". Andriessen schreef veel toneel- en filmmuziek en muziek bij hoor- en luisterspelen. Een van de films waar hij de muziek voor componeerde was Als twee druppels water (1963). In 1972 werd hij benoemd tot Ridder in de Orde van Oranje Nassau, voor zijn verdiensten op het gebied van de theatermuziek.
Zijn compositie "Il discorso della corona" (de Troonrede) voor koperkwintet, uit 1994, werd jaarlijks op Prinsjesdag ten gehore gebracht door leden van het Residentie Orkest in de Verenigde Vergadering van de Staten-Generaal bij het binnentreden van Koningin Beatrix. Bij de inhuldiging van Koning Willem-Alexander klonk de compositie eveneens bij het binnentreden van het nieuwe koningspaar.
