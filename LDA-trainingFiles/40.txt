	PERSOONLIJK
	Leeuwarden is vanaf 1 maart de nieuwe standplaats van procureur-generaal J. ZWINKELS van Aruba. Als plaatsvervangend procureur-generaal wordt hij de tweede man van het Openbaar Ministerie in het noorden des lands. De komende zes maanden zal de nieuwe procureur-generaal van de Nederlandse Antillen, T. van Daalen, Zwinkels' functie op Aruba waarnemen. Dat is uit betrouwbare bronnen vernomen.
Zwinkels werd in maart 1994 benoemd tot procureur-generaal van Aruba als opvolger van de overleden P. Bos. Zijn vertrek bijna drie jaar later vloeit voort uit een slepend conflict met de Arubaanse regering, zoals beschreven in het rapport-De Ruiter.
In een van de elf aanbevelingen wordt gepleit voor een eervolle herintreding van de Arubaanse PG in het Nederlandse Openbaar Ministerie. Een vertrek was voor beide partijen beter wegens de onherstelbaar verstoorde verhoudingen met regering en politietop, aldus de commissie-De Ruiter.

