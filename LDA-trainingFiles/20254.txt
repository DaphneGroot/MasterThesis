Gibson Guitar Corporation.
De Gibson Guitar Corporation is een Amerikaanse firma die onder meer gitaren bouwt. Ze specialiseert zich niet in een bepaald type (zoals de gitaarbouwer Martin die zich toelegt op de bouw van akoestische gitaren), maar biedt alle categorieën aan.
Kenmerkend voor de Gibson-gitaren is het gebruik van zogenaamde dubbelspoel-elementen (oftwel humbuckers), en dan in het speciaal de PAF humbucker die ervoor zorgen dat deze gitaren een relatief vol en 'warm' geluid geven. Een ander voordeel is dat deze spoelen magnetische stoorvelden elimineren. Op een aantal modellen gebruikt Gibson P-90 elementen. Dit zijn enkelspoels-elementen die een stuk steviger en rauwer klinken dan de gemiddelde enkelspoeler. Dé grote concurrent van Gibson, Fender, gebruikt voornamelijk enkelspoel-elementen (beter bekend als single coil elementen).
Geschiedenis.
Orville H. Gibson (geboren in 1856 te Chateaugay, New York) verhuisde in 1881 naar Kalamazoo en werkte daar als schoenmaker. Maar door zijn grote liefde voor houtbewerking en muziek begon hij de bouw van gitaren en mandolines te onderzoeken. Voor zijn eerste mandolines en gitaren, die uitkwamen in 1894, gebruikte hij ideeën uit de vioolbouw, en ook nieuwe ideeën.
Omdat er meer vraag was dan hij had verwacht, was Orville genoodzaakt een bedrijf op te starten dat zijn instrumenten zou maken. Zo ontstond op 10 oktober 1902 "Gibson Mandolin - Guitar Co., Ltd".
In 1919, een jaar na de dood van Orville, kwam Lloyd Loar, mandolinist en akoestisch ingenieur, voor Gibson werken. Hij verfijnde de originele ontwerpen van Orville en bracht de eerste gefrette instrumenten met f-gaten uit: de F-5-mandoline en de L-5-gitaar.
In 1924 ontwierp Loar een prototype voor een elektrische bas, maar omdat dit ontwerp niet werd aanvaard door het management van Gibson, nam hij nog datzelfde jaar ontslag.
In de catalogus van 1937 stond er voor het eerst een elektrische gitaar, de ES-150 (Electric Spanish).
Les Paul-model.
Gitarist Les Paul experimenteerde in de werkplaats van Epiphone om een nieuwe massieve gitaar te ontwerpen. Toen hij iets had klopte hij met zijn ontwerp bij Gibson aan, dat zijn ontwerp in eerste instantie verwierp als waardeloos. In 1950 kwam Gibson echter terug op dat besluit: Les Paul en Gibson sloten een contract. Na zo'n 60 prototypen werd in 1952 de eerste Gibson Les Paul in productie genomen. In het begin wilde Gibson Pauls naam niet vermelden op de gitaren, maar Gibson kwam ook van deze beslissing terug. De nieuwe gitaar met toegevoegde merknaam werd een succes.
Les Paul wilde zijn gitaren een lange klankduur (sustain) meegeven en daarom waren de gitaren relatief zwaar en gemaakt van mahoniehout.
Epiphone.
In 1957 nam Gibson de firma Epiphone uit New York over (hoewel de productie rond die tijd na een arbeidsconflict inmiddels plaatsvond in Philadelphia). Geleidelijk werd de productie van Epiphone gitaren door Gibson naar Kalamazoo verplaatst, zodat er tussen de Gibson en Epiphone gitaren uit de jaren 60 nauwelijks verschil is. Zo heeft de Epiphone Casino (bekend van onder andere The Beatles) dezelfde specificaties als de Gibson ES 335. Alleen aan de specifieke, smalle Epiphone kop was de Casino te herkennen.
Eén van de typische Epiphone onderdelen die Gibson in zijn eigen instrumenten integreerde is de mini-humbucker. Dit gitaarelement - dat oorspronkelijk op Epiphone gitaren als de Broadway en de Riviera zat - werd later gebruikt voor onder andere de Gibson Les Paul Deluxe (1969-heden) en de Gibson SG Special (jaren 70).
Vanaf 1971 is de productie van Epiphone naar Azië overgebracht. Aanvankelijk Japan, later Korea en ten slotte China en Indonesië. Sinds begin jaren 90 van de 20e eeuw werden met name kopieën van Gibson gitaren onder de naam Epiphone verkocht. Incidenteel zijn er in de VS en Japan gefabriceerde Epiphones op de markt gebracht. Voorbeelden zijn de Amerikaanse Epiphone Spirit en Special in de jaren 80 en de Japanse Elitist versies van de Casino.
Overige instrumenten.
Naast gitaren en mandolines heeft Gibson luiten, mandola's en violen gebouwd.
Na de Eerste Wereldoorlog legde men zich, omwille van de gewijzigde vraag naar muziek, toe op de bouw van banjo's. In de jaren 60, 70 en 80 werden versterkers op de markt gebracht onder de naam Gibson.
