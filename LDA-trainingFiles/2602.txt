	Ouderenpartijen AOV en Unie 55+ gaan samen en dragen kamerlid Leerkes voor als lijsttrekker; 'Af en toe kon ik wel onder de bankjes kruipen'
	Van onze verslaggeefster
Milja de Zwart

DEN HAAG
'Armstrong op de maan' voelde Bertus Leerkes zich, toen hij in 1994 gekozen werd als enig Tweede-Kamerlid van de ouderenpartij Unie 55+. Maar dat gevoel is helemaal weg, zegt de 75-jarige Leerkes, nu de fuserende besturen van de Unie en het AOV hem hebben voorgedragen als lijsttrekker.
'Het klinkt een beetje arrogant, maar ik heb misschien wat toegevoegd aan het kamerwerk', zegt Leerkes nu. 'De toespraken die hier plenair worden gehouden, zijn dagen van tevoren voorbereid en tot in detail doorgesproken technische verhalen. Ik heb alleen een papiertje met wat aandachtspunten bij me en spreek voor de vuist weg. Dan kom ik nog eens op een idee.'
Zo rekende hij twee jaar geleden, tijdens een debat over een koudetoeslag voor de minima, een onwillige minister Melkert voor dat het niet alleen ging om de stookkosten: 'De prei in de erwtensoep is nog duurder dan de kluif.' En onlangs richtte hij van achter het spreekgestoelte een fanclub op voor het zestigjarige CDA-kamerlid Lansink, omdat het CDA-bestuur hem op een onverkiesbare plaats wil zetten wegens onder meer zijn leeftijd.
Leerkes heeft zich laten overhalen lijsttrekker te worden, zegt hij, omdat de besturen van de fuserende ouderenpartijen na een lange speurtocht langs de vierduizend leden niemand anders bereid vonden nummer n te worden. De wens van de besturen om de kandidatenlijst te vullen met nieuwkomers, die niet betrokken zijn geweest bij de ruzies in het AOV, is voor Leerkes geen belemmering.
'Ik heb mij altijd ver gehouden van de conflicten in het AOV. Ik zag het wel vol deernis gebeuren, dat geruzie voor het front van de natie. Af en toe wilde ik wel eens onder de bankjes kruipen. Maar ik hoorde daar niet bij.' Voor de twee overgebleven kamerleden van het AOV, Van Wingerden en Verkerk, ligt dat anders. Maar Leerkes laat het aan het bestuur van het AOV om over hun toekomst te beslissen.
Volgens Leerkes wordt de selectie van kandidaten nu in ieder geval veel serieuzer en zorgvuldiger aangepakt dan in 1994. Vanwege de verrassend hoge scores in de peilingen moesten alle ouderenpartijen toen in grote haast kandidaten werven. Volgens de huidige peilingen veroveren de ouderenpartijen samen nog maar n kamerzetel. Maar Leerkes zegt daar 'met alles wat in hem is' aan te gaan werken.
Een belangrijk verkiezingsthema wordt de dreigende tweedeling in de samenleving. 'Ik zie geen grote oorlogen meer uitbreken in de komende eeuw, maar wat er wel komt is sociale onrust en een afschuwelijke tweedeling, ook tussen jong en oud. We hebben al heel veel zaken uit de Verenigde Staten overgenomen, nu importeren we de mentaliteit van ''ieder voor zich en God voor ons allen''. Maar iedereen weet dat in Amerika de ouderen langs de vuilnisbakken gaan.'
Omdat hij naar de Kamer ging om de belangen te verdedigen van leeftijdgenoten die het niet breed hebben, wilde Leerkes, die in het verre Enschede woont, destijds geen luxe pied--terre in Den Haag huren. Hij loste het probleem op door zijn caravan in de buurt van Den Haag te zetten. Dit jaar wordt de standplaats Ockenburg, bij Kijkduin.

Foto
	Kamerlid B. Leerkes FOTO DIJKSTRA

