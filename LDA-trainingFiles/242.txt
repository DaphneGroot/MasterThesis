	Kroongetuige Abbas beticht van vrouwenhandel
	Van onze verslaggever
AMSTERDAM
Fouad Abbas, een van de kroongetuigen in de Hakkelaar-zaak, is in België betrokken bij vrouwenhandel en kinderprostitutie. Dit berichtte de tv-actualiteitenrubriek Tijdsein van de EO woensdagavond. De EO stuitte op deze informatie tijdens een speurtocht naar uit Nederlandse asielcentra verdwenen kinderen, die in de Antwerpse prostitutie terecht zijn gekomen.
Volgens het Openbaar Ministerie in Amsterdam zijn de aantijgingen bij de Belgische autoriteiten 'absoluut onbekend'. Persofficier N. Schaar zei gisteravond: 'Er is geen enkele aanwijzing dat Abbas bij zulke criminele activiteiten betrokken zou zijn geweest.'
Vandaag houdt de Amsterdamse rechtbank een pro forma-zitting in het Hakkelaar-proces. Verwacht wordt dat de verdediging het OM om opheldering zal vragen over de berichten over Abbas. De raadslieden poogden al aan te tonen dat Abbas in heroïne handelde. De Hakkelaar en de zijnen worden slechts verdacht van handel in hasj. Het zou volgens de raadslieden in strijd zijn met het beginsel van proportionaliteit om met een grote vis een kleinere te vangen.
De extra-zitting in de Hakkelaar-zaak is nodig omdat de rechtbank meer tijd nodig heeft om tot een uitspraak te komen dan de wettelijk toegestane veertien dagen. Om binnen de wettelijke termijn te blijven is de formele sluiting van de zaak uitgesteld tot vandaag.


