Echte meervallen.
De meervallen (Siluridae) zijn een familie van vissen uit de orde meervalachtigen. De familie wordt ook wel echte meervallen of typische meervallen genoemd. Er zijn namelijk ook andere families die meervallen worden genoemd, zoals de pantsermeervallen en de harnasmeervallen. Meervallen zijn middelgrote tot grote soorten; sommige exemplaren kunnen 3,5 meter bereiken. Een bekende soort is de Europese meerval ("Silurus glanis"), die in Nederland en België zeldzaam is maar niet meer op de rode lijst staat.
De meeste meervallen hebben een hard en hol doorntje bij de vinnen dat bij aanraking kan steken. Sommige soorten scheiden ook een giftig proteïne uit dat gevaarlijk kan zijn voor mensen. Meervallen die elektrische schokken kunnen toedienen missen de doorns, ook wel sporen genoemd.
