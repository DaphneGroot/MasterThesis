Breukgetal.
Taalkundig gezien is een breukgetal een combinatie van een hoofdtelwoord en een rangtelwoord. In wiskundig opzicht refereert een breukgetal aan een rationaal getal.
Schrijfwijze.
Het hoofdtelwoord geeft de teller van een breuk weer, het rangtelwoord de noemer.
In combinatie van een geheel getal en "half" en "kwart" en soms bij "driekwart" wordt "en een" gebruikt, waarbij "een" niet als één, maar als het lidwoord een (met een sjwa) wordt uitgesproken. Twee en een half.
Kwart kan ook worden geschreven als: een vierde, driekwart als: drie vierde.
Breukgetallen in de muziek.
De termen "half", "kwart", "achtste", enz. worden ook toegepast in de muziek, omdat de lengte van een muzieknoot hiermee aangeduid wordt. Zo bestaan er halve noten, kwartnoten, achtste, zestiende en zelfs tweeëndertigste noten. Ook de maatvoering wordt met breukgetallen aangegeven, bijvoorbeeld de vierkwartsmaat of de zesachtstemaat. Tevens is het ontstaan van de toonladder gebaseerd op series breukgetallen. Ook de reine stemming gaat uit van deze getallen.
