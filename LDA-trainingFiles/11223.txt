Barendrecht.
Barendrecht () is een plaats en gemeente in de Nederlandse provincie Zuid-Holland. De gemeente telt inwoners (, bron: CBS) en heeft een oppervlakte van 21,74 km² (waarvan 1,34 km² water). Een inwoner van Barendrecht wordt een Barendrechter genoemd. De gemeente ligt op het eiland IJsselmonde. Ze is een van de BAR-gemeenten en behoort tot de Stadsregio Rotterdam en de Metropoolregio Rotterdam Den Haag.
Geografie.
De kern van het oude Barendrecht wordt gevormd door "het oude dorp" rond de watertoren, maar tegenwoordig is de Middenbaan het centrale winkelgebied. Aan de oostrand hebben veel transportbedrijven hun opslag- en distributiehallen, voornamelijk, maar niet uitsluitend, voor verse groenten en fruit. In 1997 is begonnen met de aanleg van een Vinex-wijk op het grondgebied ten westen van de A29 met ongeveer 7600 woningen. Deze wijk heeft de naam Carnisselande gekregen. Sinds 25 oktober 2004 rijdt tramlijn 25 van de RET vanaf Rotterdam Schiebroek naar het nieuwe winkelcentrum Carnisse Veste gelegen in die nieuwe wijk.
Aan de Oude Maas zijn het natuurgebied Carnisse grienden, het bouwdok, het tunnelgebouw van de Heinenoordtunnel, de Modelvliegclub Europoort (MVE), recreatiegebied de Oude Maas, de toerit van de voormalige Barendrechtse brug, een pannenkoekenhuis, de modelspoorvereniging 'Maasoever Spoorweg' en camping de Oude Maas gelegen.
Buiten het dorp Barendrecht omvat de gemeente Smitshoek (voormalig dorp) en de voormalige buurtschappen Carnisse, Barendrechtse Veer, Koedood, Middeldijk en Noldijk.
Geschiedenis.
De huidige gemeente Barendrecht ligt op het gebied van drie ambachtsheerlijkheden, namelijk Oost-Barendrecht, West-Barendrecht en Carnisse. De oudste vermelding van het ambacht Oost-Barendrecht stamt uit het jaar 1264. Deze ambachten lagen in de Riederwaard, een gebied dat vanaf de 12e eeuw bedijkt werd en in de 13e en 14e eeuw regelmatig met dijkdoorbraken werd geconfronteerd. Vanaf 1484 werd de definitieve indijking gestart met de Binnenlandse polder (het gebied ten noorden van de Voordijk, de Middenbaan en de Dorpsstraat). De Buitenlandse polder ten zuiden van die lijn werd in 1555 van een dijk voorzien. De Zuidpolder ten zuiden van de Middeldijk werd in 1649 drooggelegd. Tenslotte werd in 1748 de Vredepolder van een dijk voorzien. In de Franse tijd werden de drie ambachten samengevoegd tot één gemeente Barendrecht. Na de Franse tijd werd Barendrecht gesplitst in Oost-Barendrecht en West-Barendrecht en in 1836 werden deze gemeenten wederom herenigd. De grens tussen West- en Oost-Barendrecht lag ongeveer op de huidige Barendrechtseweg, de grens tussen West-Barendrecht en Carnisse lag ter hoogte van de (voormalige) Carnisseweg.
Burgemeester.
Op 1 juli 2005 werd de SGP-politicus Jan van Belzen als burgemeester van Barendrecht geïnstalleerd. De gemeenteraad had hem in het voorjaar unaniem voorgedragen. Toen de benoeming in mei 2005 bekend werd, ontstond onder een klein deel van de Barendrechtse bevolking commotie vanwege het vermeende fundamentalistische karakter van de SGP, in het bijzonder wat betreft de positie van de vrouw in de partij en de theocratische uitgangspunten van de SGP. Deze commotie is snel weggeëbd en de herverkiezing van de burgemeester heeft zonder één wanklank plaatsgevonden.
Infrastructuur en vervoer.
Door Barendrecht loopt een bundeling van 9 sporen: in volgorde van west naar oost twee voor de HSL-Zuid (links rijdend, net ten noorden van Barendrecht is de overgang van rechts naar links rijden), drie goederensporen voor de combinatie Betuweroute en goederenlijn Kijfhoek – IJsselmonde, en vier sporen voor de spoorlijn Rotterdam - Dordrecht, met station Barendrecht. De Kap van Barendrecht overkluist deze sporen over een lengte van 1,5 km; de breedte is 60 meter, de hoogte 9 meter. Binnen de kap zijn er vanaf de westkant gerekend tussenmuren na het tweede, derde, vijfde en zevende spoor (laatstgenoemde niet op het station zelf). De kap dient om de visuele en geluidsoverlast voor de omgeving te beperken. Bovendien is er op de kap een dakpark met wandelpaden, en parkeergelegenheid. Over de lengte van het station is voor wat betreft de vier sporen van de spoorlijn Rotterdam - Dordrecht het dak van glas.
Openbaar vervoer.
Barendrecht heeft veel openbaarvervoersfaciliteiten. Drie OV-bedrijven doen Barendrecht aan via bus, trein of tram, en wel de RET per bus en tram, de NS per trein en Arriva om de Hoeksche Waard te verbinden met voorstedelijk Rotterdam.
Op 24 september 2009 botsten nabij Barendrecht twee goederentreinen op elkaar. Hierbij viel 1 dode. De machinist van een naderende passagierstrein kon een botsing met de ontspoorde goederenwagons voorkomen. Het opruimen van de wrakstukken nam meerdere dagen in beslag. Om de twee goederentreinen los van elkaar te halen werden twee Leopardtanks van defensie ingezet.
CO2-opslag.
Er bestonden plannen om lege gasvelden onder Barendrecht voor een demonstratieproject CO2-opslag te gaan gebruiken. De gemeenteraad van Barendrecht heeft op 29 juni 2009 net als het college van burgemeester en wethouders unaniem nee gezegd tegen uitvoering van dit plan. Zij deden dit op grond van feiten en argumenten aan de hand van het toetskader CO2-opslag Barendrecht. Op 18 november 2009 maakten de ministers Jacqueline Cramer (Milieu) en Maria van der Hoeven (Economische Zaken) bekend dat het plan om CO2 op te slaan gerealiseerd zal worden. Na de aantreding van het kabinet-Rutte I besloot minister Maxime Verhagen (Economische Zaken, Landbouw en Innovatie) op 4 november 2010 het project in zijn geheel te schrappen, vanwege het gebrek aan draagvlak in de gemeente.
Muziek.
Poppodium De Beuk is een zelfstandig poppodium, waar naast optredens van (lokale) bands ook het jongerenwerk muzikale activiteiten heeft. Regionaal bekend is het jaarlijkse muziekfestival Along the TraX.
