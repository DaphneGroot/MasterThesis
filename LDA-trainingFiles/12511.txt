Piraeus (stad).
Piraeus (Grieks: Πειραιάς) met diverse spellingvarianten zoals "Pireus", "Piraea" en "Pireas", is een Griekse havenplaats bij Athene, in de Griekse bestuurlijke regio ("periferia") Attica. De leeuw van Piraeus
Haven van Piraeus. Piraeus is de grootste haven in Europa en de derde grootste in de wereld met betrekking tot passagiersvervoer en heeft jaarlijks een passagiersaantal van 19.000.000.
Het is al millennia een zeer belangrijke Griekse havenplaats, terwijl Athene ongeveer zes kilometer landinwaarts ligt, dus wat veiliger voor directe aanvallen vanuit de zee. In de loop der jaren zijn Athene en Piraeus overigens tegen elkaar aangegroeid.
Tegenwoordig zijn er veerverbindingen naar zeer veel Griekse eilanden en ook verbindingen naar andere internationale havens, zoals Limasol, Haifa en Alexandrië.
Vanuit Athene kan men in principe naar Piraeus wandelen, maar normaal gesproken zal men met het openbaar vervoer gaan, zoals met de bus, tram of metro (lijn 1). Vlak bij de grote haven van Piraeus bevindt zich een metrostation. Verder is Piraeus ook per trein te bereiken, het heeft aparte treinstations voor de Peloponnesos en voor het noorden van het land.
Behalve de grote haven heeft Piraeus ook een kleinere zeehaven. Hier lagen in het oude Griekenland de oorlogsschepen voor anker. Dicht bij deze zeehaven is ook een archeologisch museum.
Meer dan duizend jaar lang stond er een marmeren standbeeld, de leeuw van Piraeus, bij de haven. Om deze reden werd de stad in de middeleeuwen Porto Leone genoemd. Dit beeld is later naar Venetië verscheept.
Sport.
Piraeus is de thuisbasis van de bekende Griekse voetbalclub Olympiakos Piraeus. De voetbalclub speelt in het Georgios Karaiskákis Stadion. Het aangrenzende Vrede- en Vriendschapsstadion (Grieks: Στάδιο Ειρήνης και Φιλίας) is het stadion waar de basketbalploeg en volleybalploeg van Olympiakos spelen.
