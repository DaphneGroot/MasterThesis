Meer van Genève.
Het Meer van Genève, Frans: "Lac Léman" of "Lac de Genève", Arpitaans: "Lèman", is een groot meer op de grens tussen Zwitserland in het noorden en Frankrijk in het zuiden. Het heeft een oppervlakte van 584 km² en is maximaal 310 m diep. Het wordt vooral gevoed door de Rhône, die het meer in het zuidoosten bereikt en in het zuidwesten bij Genève weer verlaat. Het meer ligt ingesloten tussen de Jura en de Alpen.
Voordat de winter invalt, verlaagt men het waterniveau in het meer, teneinde de schade van kruiend ijs in de winter beperkt te houden. Pas aan het begin van de zomer wordt het niveau weer hoger.
Geschiedenis.
Het Meer van Genève en de directe omgeving kennen een rijke cultuur, die lang teruggaat. De legers van het Romeinse Rijk vestigden zich om het meer. Calvijn woonde in Genève en ging op het meer zeilen. Edward Gibbon schreef een groot deel van zijn De geschiedenis van de neergang en val van het Romeinse Rijk in Lausanne.
Plaatsen aan het meer.
Het centrum van nagenoeg alle plaatsen aan het Meer van Genève ligt iets van het meer af, dus op een iets hoger niveau.
Saint-Gingolph is een grensplaats tussen Frankrijk en Zwitserland.
De richting is hier steeds stroom op gekozen, dus begint met Genève.
De plaatsen worden onderling frequent verbonden door de schepen van de Compagnie générale de navigation sur le lac Léman die zowel cruises verzorgen als dienstdoen als openbaar vervoer.
Namen van het meer.
De eerste ons bekende opgetekende naam van het meer is "Lacus Lemannus" uit de Romeinse tijd. Die naam is weer afgeleid van het Griekse "lemanè limnè" of "lemanos limnè," dat feitelijk "meer-meer" betekent. Later werd het "Lacus Lausonius", "Lacus Losanetes" en vervolgens in de Middeleeuwen "Lac de Lausanne", Meer van Lausanne. Na de opkomst van Genève werd het "Lac de Genève", ook vertaald in andere talen zoals het Nederlandse "Meer van Genève". In de 18e eeuw kwam de Franse naam "Lac Léman" weer op. Normaal gesproken wordt het in Genève zelf "Lac de Genève" genoemd, en elders "Lac Léman". Op sommige, gedateerde kaarten staat het meer aangegeven als "Lac d'Ouchy", vermoedelijk naar Ouchy, een wijk in Lausanne, aan het meer.
