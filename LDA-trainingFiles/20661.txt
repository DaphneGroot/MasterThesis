Martine Prenen.
Martine Prenen (Wilrijk, 25 februari 1964) is een Vlaamse omroepster en presentatrice, die later journaliste en gezondheidsbegeleider werd en daar boeken over schreef.
Martine Prenen studeerde talen en geschiedenis en koos daarna voor kunst in het Sint-Lucasinstituut.
In de abdij van Tongerlo, bij de Levensschool, volgde ze een 4-jarige opleiding tot gezondheidsbegeleider, waar ze in 2010 met onderscheiding afstudeerde.
Prenen werkte onder andere voor VTM, NCRV en Veronica (media). Haar grote doorbraak kwam er bij het toenmalige TV1, waar ze als omroepster aan de slag ging. Ze presenteerde er programma's zoals "Koppensnellers", "Reyersdijk", "Vlaamse Gaaien", "Pas geverfd", "Vakantiejob", "Abracadabra", "Body & soulmates" en werkte als reporter voor "Vlaanderen Vakantieland".
Prenen presenteerde jarenlang het showbizzprogramma "De Rode Loper" op Eén en heeft een tijdlang een eigen praatprogramma gepresenteerd op de Nederlandse commerciële televisie. Eind december 2006 liep haar contract bij VRT af.
Na haar vertrek bij Eén was Prenen in diverse programma's te zien, zoals als jurylid van "Supertalent In Vlaanderen" op VT4. Ze ging vervolgens aan de slag bij EXQI, waar ze eerst het cultuurmagazine "De verbeelding" en vervolgens het vernieuwende ecologische magazine "Cottage" presenteerde. In 2010 was ze even terug te zien op de VRT als teamkapitein voor "De generatieshow" op Eén. Ze ging tot op het bot in Maleisië als kandidate van "Expeditie Robinson", waar ze uiteindelijk met een blessure als zevende naar huis vertrok.
In 2012 presenteerde Prenen het programma "Leven in de Brouwerij" en "Horen, zien en zwijgen" op de digitale televisiezenders Life!tv en MENT TV. Dat kreeg een vervolg in 2013 voor Story tv.
Ondertussen is Martine de auteur van vier boeken vanuit haar studies als gezondheidsbegeleider en voedingsconsulente.
Haar eerste boek, "Live, Love & laugh", is een longseller. Daarop volgde het kookboek "Easy, healthy, fast" en vervolgens de survivalgids voor drukbezette vrouwen "Me-time". In maart 2015 verscheen haar 4de boek over ecologisch en budgetvriendelijk leven "Be-time" en lanceerde ze een online platform. In 2017 verscheen haar boek "Menopower. Energiek en vol kracht door de menopauze".
Naast boeken schrijft ze als journalist, gezondheidsconsulente en columniste voor het maandblad "Goed Gevoel" en "Puur" en toert ze langsheen culturele centra, bedrijven en scholen met workshops en interactieve lezingen.
