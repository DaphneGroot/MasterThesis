 OPG GEEFT NOG GEEN JAARPROGNOSE. 
 AMSTERDAM, 3 sept (Reuter) - Farmaceuticaconcern OPG Groep zegt nog geen prognose te kunnen geven wat betreft haar resultaten in het boekjaar 1996/97 in verband met de door de overheid genomen prijsmaatregelen voor medicijnen. 
 Wat de weerslag daarvan zal zijn op OPG's marktpositie is nog niet uitgekristalliseerd en ook wanneer, en in welke mate, de overheid de prijsregulering zal voortzetten is volgens OPG nog onduidelijk. 
 "Vandaar dat de raad van bestuur het nog te vroeg acht een prognose met een acceptabele tolerantie te geven voor wat betreft de resultaatontwikkeling van de groep," aldus OPG. 
 Een winstprognose zal pas worden gegeven bij de publicatie van het halfjaarbericht op 16 januari. 
 OPG signaleert in een persbericht bij haar vandaag verschenen jaarverslag dat door de prijsmaatregel de concurrentieverhoudingen op de geneesmiddelenmarkt ingrijpend zijn gewijzigd. 
 Het bedrijf tekent daar echter bij aan dat zij voor haar winstgevendheid niet uitsluitend afhankelijk is van de Nederlandse geneesmiddelenmarkt en dat buiten de farma-markt ook extra opbrengsten uit diverse activiteiten voor een gedeeltelijke compensatie zullen zorgen. 
 "Daarnaast heeft Pharmachemie goede vooruitzichten voor de afzet van een aantal in de komende jaren te introduceren generieke geneesmiddelen," aldus OPG. 
 Volgens de directie zal de stapsgewijze internationalisatie van de groep ook voor extra opbrengsten zorgen. Verwacht wordt dat de export naar vooral de VS verder zal groeien. 
 "Bovendien zullen de bedrijfskosten van de groothandelsactiviteiten gefaseerd naar een 'Europees' niveau worden gebracht," zo wordt daar aan toegevoegd. 
 OPG gaat nu samen met consultancy-bureau McKinsey na of haar huidige strategie moet worden aangepast. 
 Die studie zal binnenkort worden afgerond. 
 Zoals in juli werd meegedeeld heeft OPG in het op 30 april afgesloten boekjaar 1995/96 een netto winst geboekt van 69,2 miljoen gulden. 
 In het voorgaande jaar bedroeg de netto winst nog 30,1 miljoen maar toen werd het resultaat gedrukt door buitengewone lasten van 35,4 miljoen die toen al werden genomen in verband met de prijsmaatregel van de overheid. 
 Het netto resultaat uit gewone bedrijfsuitoefening steeg het afgelopen jaar tot 69,2 miljoen van 65,5 miljoen gulden. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
