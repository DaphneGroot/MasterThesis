	Seizoen is voor Eijkelkamp voorbij
	ANP
EINDHOVEN
René Eijkelkamp komt dit seizoen niet meer in actie voor PSV. De aanvaller van de club uit Eindhoven ondergaat op 3 februari een operatie aan een versleten achillespees in het linker been.
Eijkelkamp heeft al geruime tijd last van de blessure. Hij heeft deze week in het ziekenhuis in Geldrop diverse onderzoeken ondergaan. Ook heeft hij om een tweede mening gevraagd in het Dijkzigt in Rotterdam. Ook daar kwam de specialist tot de conclusie dat een ingreep noodzakelijk is.
'We zijn uitbehandeld', zei Cees Rein van den Hoogenband, clubarts van PSV. 'De achillespees van René is zo zwaar belast. Hij is versleten. Dit is de tol die je betaalt voor het jarenlang krijgen van trappen tegen het onderbeen.'
Van den Hoogenband kan niet garanderen of Eijkelkamp ooit terugkeert op zijn oude niveau. 'Die zekerheid heb je nooit. Bovendien is René de jongste niet meer.'
Eijkelkamp zelf berust in de situatie. 'Ik ben er niet blij mee, maar ik zie ook wel in dat ik niet kan blijven modderen. Ik moet ook aan de toekomst denken. Ik wil kunnen blijven tennissen, zaalvoetbal spelen en wil straks trainer kunnen zijn.'
Door de operatie mist Eijkelkamp een eventueel landskampioenschap van PSV. 'Ik speel al zestien jaar betaald voetal, maar ik ben nog nooit kampioen geweest. Dat had de kroon op mijn carrière kunnen zijn.'


