	Carver omarmt de rafeligheid van het leven met hartstocht
	Fred door Carver. Regie Helmert Woudenberg. In Toneelschuur Haarlem t/m 22 maart. Tournee.
Het probleem met theatergroep Carver is haar immense populariteit bij het publiek. Beppie Melissen hoeft maar achter de naaimachine te zitten en de zaal ligt dubbel. De opkomst van Ren van 't Hof alleen al staat garant voor een lachsalvo van minstens twee minuten.
Die opgefokte reacties stonden het eerste half uur van Fred, Carvers nieuwe productie, behoorlijk in de weg vooral omdat het zo'n breekbare voorstelling is. Dat de hilariteit allengs de de kop werd ingedrukt, onderlijnt het vakmanschap van het Carver-drietal Melissen, Van 't Hof en Leny Breederveld.
Carver heeft dit keer geen gastspelers aangetrokken en vaste regisseur Mirjam Koen is vervangen door Helmert Woudenberg. Het beproefde Carver-procd is hetzelfde gebleven: regisseur en spelers beginnen met helemaal niets. Ze hebben enkel de wens om theater te maken over de kommer van alledag.
Fred, naar wie de voorstelling is genoemd, is dood. Zijn vrouw Mary (Breederveld) woont samen met haar schoonzusje Paula (Melissen) in n huis. Ze zijn niet echt vriendinnen, maar tot elkaar veroordeeld. Totdat Mary met ene Arthur komt aanzetten, een miezerig mannetje (Van 't Hof) dat ze ergens heeft opgepikt. 'Een man in huis, is ook meer veiligheid.'
In een hyperrealistische omgeving waarin bruine boterhammen met kaas worden gegeten en een echte centrifuge een wasje droogt, proberen deze drie mensen het leven aan te kunnen. De vrouwen zijn slonzig en lijden onder emotionele verwaarlozing. Arthur is een beetje spooky, er komt geen normale zin zijn mond uit. Zijn verlegenheid zou net zo goed kunnen passen bij een man die nooit volwassen is geworden als bij een gevaarlijke gek.
Deze drie mensen zitten in wisselende combinaties op het bankstel, kijken televisie en doden de tijd met dooddoeners. Als het even niet meer lukt, kijkt Paula naar de videoband van de begrafenis van Fred. Weduwe Mary kruipt intussen op het vrijgezellenkamertje op Arthur.
Hoe een zeepbel een diamant wordt - dat is Fred. Carver geeft in deze briljante productie een masterclass vederlicht acteren over sombere onderwerpen. Deze mensen doen hun uiterste best contact met het leven te leggen, maar het lukt ze niet. Veel woorden hebben ze niet tot hun beschikking, als ze naar elkaar toe willen is het telkens n stapje vooruit en twee terug.
De spelers van Carver zijn afkomstig uit de mime, en ook dit keer valt te genieten van een paar schitterende lichamelijke acts. De onbeholpen en tegelijk wanhopige vrijpartij tussen Van 't Hof en Breederveld is er zo een, evenals een adembenemende solo van Van 't Hof die zichzelf streelt met een vrouwentrui, die vast ruikt naar een geurtje van Het Kruidvat.
Alles aan Fred lijkt simpel, maar is dat niet. Te voor de hand liggende wendingen blijven uit, niemand wordt gelukkig met iemand. Zenuwslopend is het slot waarin Paula alsnog alleen achter dreigt te blijven en niemand haar dat gunt. Beppie Melissen maakt daarvan een fantastisch mooie scne - wegstoppend wat ze niet onder ogen wil zien, haar redding zoekend in haar boodschappenlijstje.
In Fred zit geen enkele ruis, ieder woord is op zijn plaats, iedere handeling afdoende. Maar het belangrijkste is dat de personages zo liefdevol worden neergezet. Hier zijn geen kunstacteurs bezig platte typetjes te spelen, opdat wij ons kunnen bescheuren. Hier wordt de rafeligheid van het leven hartstochtelijk omarmd.
Hein Janssen

