Centraal Planbureau.
Het Centraal Planbureau (CPB) is een onderdeel van het Nederlandse Ministerie van Economische Zaken en maakt economische prognoses en analyses. Het planbureau probeert daarbij wetenschappelijk verantwoord en up-to-date te zijn.
Het CPB, gevestigd in Den Haag, is opgericht in 1945 door minister Hein Vos van Handel en Nijverheid, met de Nobelprijswinnaar Jan Tinbergen als eerste directeur. Anderhalf jaar later (in 1947) kreeg het CPB zijn wettelijke basis.
Minister Vos en directeur Tinbergen hadden in 1935 voor de SDAP het Plan van de Arbeid geschreven. Met premier Drees waren zij voorstanders van een planeconomie in de zin van een door planning gestuurde economie. Maar na enkele jaren werd de rol van het CPB van taakstellend meer indicatief.
Belanghebbenden voor het onderzoek van het CPB zijn: regering, parlement en andere maatschappelijke organisaties zoals politieke partijen, vakbonden en werkgeversorganisaties.
Als onderdeel van het Ministerie van Economische Zaken (dus geen zelfstandig bestuursorgaan, zoals het Centraal Bureau voor de Statistiek is) heeft het CPB toegang tot vertrouwelijke beleidsinformatie en kan het dus een oordeel geven over de beleidsmaatregelen die in het kabinet worden overwogen. Tegelijkertijd zorgt de onafhankelijke status van het Bureau voor het vertrouwen dat de andere ministeries in zijn oordeel hebben.
Controverse.
In 2011 voerde het CPB een onderzoek uit naar de effecten van de euro voor Nederland en publiceerde dit onder andere in het boek 'Europa in Crisis'. Een van de conclusies van het onderzoek was dat de euro een voordeel ter grootte van één weeksalaris heeft gebracht. In een interview met De Telegraaf in mei 2014 heeft voormalig directeur Coen Teulings toegegeven dat onder zijn leiding de positieve effecten van de invoering van de euro in dat onderzoek bewust door het CPB zijn overdreven.
