	Beeldende kunst wordt doodgeknuffeld
	ER IS IETS ernstig mis met de moderne beeldende kunst in Nederland. Dat vindt Riki Simons, die zelf een opleiding aan de kunstacademie in Tilburg volgde en sinds het begin van de jaren tachtig over beeldende kunst schrijft in onder meer NRC Handelsblad en Intermediair. Van haar verscheen De gijzeling van de beeldende kunst, waarmee zij zich op polemische wijze in het debat over beeldende kunst en overheidsbeleid mengt.
Terwijl de ene na de andere galeriehouder mismoedig de deuren sluit, hangen de meest recente kunstwerken in lege museumzalen tevergeefs op bezoekers te wachten, betoogt Simons. Zij hebben geen zin meer om te komen kijken, want aan de overvloed aan kunstwerken die meer een beroep doen op het verstand dan op het gevoel, valt niet veel aardigheid te beleven. Bovendien zijn de verklarende teksten, voorzover aanwezig, in geheimtaal geschreven. Het werk hangt er vooral tot meerdere eer en glorie van de directeur van het museum.
Simons geeft in het bijzonder de overheid de schuld van de malaise. Niet omdat zij experimentele kunst te weinig zou stimuleren, maar omdat zij - en dat maakt de benadering van Simons verrassend - juist te veel voor jonge kunstenaars doet. Het subsidiesysteem berust volgens haar op de gedachte dat kunstenaars tere zieltjes zijn die moeten worden beschermd tegen de kille wereld van de commercie.
Door het aankoopbeleid van musea en overheid worden de prijzen kunstmatig opgedreven, waardoor verzamelaars afhaken en galeriehouders het niet langer kunnen bolwerken. Wanneer de verwende kunstenaar na een aantal jaren op eigen benen moet staan, blijkt hij wereldvreemd werk te maken, dat alleen voor een kleine club ingewijden nog te volgen is. En wat belangrijker is: hij mist de steun van een verzamelaar.
Alleen een herstel van de band tussen galerie, verzamelaar en kunstenaar kan de moderne beeldende kunst volgens Simons nieuw leven inblazen. De rol van de overheid moet worden teruggedrongen en de invloed van verzamelaars en galeriehouders vergroot. Juist de vruchtbare band tussen commercie en kunst heeft volgens haar de opkomst van avant-gardistische kunst gestimuleerd.
Simons gaat uitgebreid in op verzamelaars die bereid waren zich in de hersenspinsels van Marcel Duchamp te verdiepen. Het ging echter mis, meent zij, toen de overheid na 1945 zelf ging verzamelen. Daarbij werd de vergissing gemaakt dat vernieuwende kunst in principe experimenteel diende te zijn en dat kunstenaars met subsidies tegen onbegrip moesten worden beschermd. Het werk van Duchamp werd, tot diens eigen verbazing, tot norm verklaard, maar er waren steeds minder verzamelaars die er geld voor overhadden om zich met dit soort experimenten bezig te houden.
Dit heeft ertoe geleid dat echte creatieve vernieuwing in Nederland wordt tegengehouden, 'gegijzeld' door een 'kunsttheoretische idee', zoals Simons het noemt. Nu roept het woord gijzeling al snel associaties op met terroristen en bevrijdingsacties, of op z'n minst met een losgeld van miljoenen en een vluchtauto. In welke zin in dit geval de beeldende kunst wordt 'gegijzeld', blijft onduidelijk. Het feit dat Simons haar hele boek heeft opgehangen aan deze opgewonden metafoor, speelt haar danig parten.
De kunstwereld moet worden ingedeeld in slachtoffers en daders. Slachtoffers zijn niet alleen kunstenaars, galeriehouders en verzamelaars, slachtoffer is ook een bepaald gedeelte van het publiek. 'Iedereen kan moeiteloos vaststellen', schrijft Simons, 'dat musea steeds exclusiever het vrijblijvende recreatieve domein worden van toevallig passerende toeristen en vijftig-plussers met een overmaat aan (vut!) vrije tijd, en steeds minder van authentieke, intrinsiek gemotiveerde kunstliefhebbers'.
De boosdoeners zijn de machthebbers in de kunstwereld. Daartoe behoren museumdirecteuren als Rudi Fuchs en Chris Dercon, de ambtenaren van de Mondriaanstichting die de voornaamste subsidies verdelen, en perfide scribenten, door Simons 'kunstwetenschappers' genoemd, die de gang van zaken theoretisch op een niet te volgen wijze van argumenten voorzien. Opvallend genoeg komen kunstcritici in het hele verhaal nauwelijks voor.
Een gijzeling veronderstelt ook een motief, of een complot. In haar pogingen alles van een diepere samenhang te voorzien gaat Simons onzin verkopen. Met name de 'kunsttheoretische idee' waarop alles zou berusten, bestaat uitsluitend in haar hoofd. Zo zou de overheid kunstenaars verwennen op grond van de mythe van het onbegrepen genie. De gedachte dat alleen een miskend kunstenaar ware kunst voortbrengt, heeft lang geheerst, maar sinds Andy Warhol openlijk de kant van geld en roem koos, is de situatie ingrijpend veranderd.
Een kunstenaar is allang niet meer zielig. Hij houdt rekening met de markt en heeft succes. Dat ook subsidiegevers in dit nieuwe type kunstenaar geloven, blijkt uit het feit dat - zoals Simons zelf laat zien - een groot deel van de gelden terechtkomt bij kunstenaars die al flink naam hebben gemaakt. Ook van een uitgesproken voorkeur voor abstracte en onbegrijpelijke kunst is nauwelijks sprake. Dat wordt duidelijk uit voorbeelden die Simons zelf geeft.
Zolang Simons schrijft over de contacten tussen kunstenaars en verzamelaars is De gijzeling van de beeldende kunst aangenaam lezen, maar als zij haar boodschap begint te verkondigen, wordt het pijnlijk. De overheid moet de beeldende kunst niet langer subsidiren, bepleit zij, en musea moeten niet zelf verzamelen. Op die manier ontstaat een nieuw circuit van kunstenaars, galeriehouders en verzamelaars. Door schenkingen zullen de verzamelingen ten slotte in de musea terechtkomen.
Een veel te optimistische gedachte. Simons beschrijft blijmoedig een toestand die zo'n 150 jaar geleden in Nederland bestond. De overheid weigerde toen geld uit te geven aan de kunst, omdat, zoals Thorbecke stelde, kunst geen regeringszaak is. Hij deed deze uitspraak in een debat over het aanleggen van nationale collecties. De grote Nederlandse verzamelingen met topstukken van zeventiende-eeuwse meesters werden toen helemaal niet aan musea geschonken. Zij verdwenen in groten getale naar het buitenland.
Jeroen Boomgaard
Riki Simons: De gijzeling van de beeldende kunst.
Meulenhoff; 112 pagina's;  19,90.
ISBN 90 290 5526 X.

Foto
	Stedelijk Museum, Amsterdam. FOTO XANDER REMKES

