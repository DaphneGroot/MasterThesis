Bee Gees.
Bee Gees was een popgroep rond de tweelingbroers Robin Gibb (1949-2012, zang) en Maurice Gibb (1949-2003, basgitaar, keyboard en zang) en hun oudere broer Barry Gibb (1946, gitaar en zang).
De naam van de groep was aanvankelijk niet bedoeld als afkorting van "Brothers Gibb". Oorspronkelijk speelden de broers samen als the Rattlesnakes, later werd dat Wee Johnny Hayes & the Bluecats en onder die naam werden ze geïntroduceerd bij radio-dj Bill Gates. Dat gebeurde door Bill Goode, nadat hij hen aan het werk zag op het Brisbane Speedway Circuit. Bill Gates bedacht de naam "Bee Gees" en baseerde zich daarbij op zijn en Goodes initialen: BG. Naarmate de groep in de late jaren zestig zelfstandig succes begon te oogsten, werd de naam meer geassocieerd met "Brothers Gibb".
Biografie.
De broers werden geboren op het eiland Man, maar in 1958 emigreerden ze naar Australië. Daar begon hun carrière, en in 1967 keerden ze terug naar Engeland, waar ze een groep vormden met Vince Melouney, (gitaar) en Colin Petersen, (drums). In Australië en Nederland hadden ze rond dat moment hun eerste hit met "Spicks and specks", in Engeland en elders volgden nummers als "New York mining disaster 1941", "Massachusetts", "Words", "World", "I've gotta get a message to you" en "Holiday".
Na het album "Odessa" (1969) verliet Robin de groep wegens artistieke meningsverschillen, en scoorde hij een solohit met "Saved by the bell". Maurice Gibb trouwde met de Schotse zangeres Lulu. De groep werd later opgedoekt en opnieuw opgericht. Vanaf het moment dat "Jive talkin' " in 1975 verrassend een Amerikaanse nummer 1-hit werd, werd de draad weer opgepakt en met het uitkomen van de soundtrack van Saturday Night Fever in 1977 was de groep plotseling weer immens populair, en was ze een van de belangrijkste exponenten van de disco geworden.
Het geluid van de Bee Gees is apart te noemen, vooral opvallend is hun hoog stem gebruik, niet te verwarren met de falsetstem.
De Bee Gees schreven en produceerden in die tijd platen van o.a. Barbra Streisand, Dionne Warwick en Diana Ross. Robin Gibb maakte in 1983 wederom een solo-LP.
Na 1981 werd het stil rond de groep, maar in 1987 maakte ze haar derde comeback met het nummer "You win again", een Britse nummer 1-hit. Een vierde broer, Andy Gibb, eind jaren 70 van de 20e eeuw een tieneridool, stierf in 1988, juist toen hij als vierde lid bij de groep zou komen. Op 12 januari 2003 stierf Maurice onverwacht aan een darminfarct, een onderbreking van de bloedtoevoer naar de darmen, een zeldzame aandoening die soms optreedt bij een draaiing van de darmen waarbij het darmkanaal (meestal gedeeltelijk) afgekneld wordt. Hiervoor was Maurice in eerste instantie ook opgenomen in het ziekenhuis. Robin en Barry gingen daarop hun eigen weg met een hernieuwde samenwerking tussen Barry en Barbra Streisand, "Guilty pleasures" in 2005. Een samenwerking tussen Robin en Alistair Griffin met het nummer "My lover's prayer" kwam binnen op drie in Engeland. Barry en Robin zeiden dat ze nooit meer muziek zouden maken onder de naam "Bee Gees". Onder de naam "Brothers Gibb" traden Barry en Robin in februari 2006 voor het eerst sinds de dood van hun broer weer samen op. Op 7 september 2009 kondigden zij aan opnieuw als Bee Gees te gaan toeren.
In november 2011 werd bekend dat Robin, toen 61, leed aan leverkanker. Hij overleed op 20 mei 2012. Daarmee kwam er een definitief einde aan de Bee Gees. De moeder van de broers, Barbara Gibb, overleed in augustus 2016 op 95-jarige leeftijd in Miami.
