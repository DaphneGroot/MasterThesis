Party Animals.
De Party Animals is een Nederlandse houseband die in de tweede helft van de jaren 90 enkele grote hits scoorde. In de jaren 90 produceerden de Party Animals voornamelijk happy hardcore, later verschoof dit naar hardcore house.
De eerste kennismaking met de Party Animals was in de videoclip van de Flamman & Abraxas remix van "I wanna be a hippy" van Technohead. In de videoclip waren drie gabbers en een hippy te zien. De Nederlandse producers (Jeroen Flamman & Jeff 'Abraxas' Porter), die achter de remix zaten, ontdekten de vier en vrij snel na de hit gingen de Party Animals als eigen groep verder.
Hun eerste single "Have you ever been mellow" gezongen door Suzanna Mangar, werd meteen een nummer 1-hit. Ook hun tweede ("Hava Naquila", goud) en derde ("Aquarius", platina) single bereikten de nummer 1 positie in Nederland. De Party Animals veroverden ook andere landen, zo scoorden ze bijvoorbeeld met "Atomic" een grote hit in Hongkong.
Aan het eind van de jaren 90 scoorden de Party Animals nog enkele grote hits met "My Way" en "Hawa√Ø 5-0". Vanaf 2000 bleef het enkele jaren stil rondom de Party Animals.
In 2002 werden de Party Animals echter herontdekt op een studentenfeest in Delft op KSV Sanctus Virgilius, toen Jeroen Flamman ontdekte hoe populair de singles van de Party Animals nog waren. Besloten werd het project nieuw leven in te blazen. Eind 2002 kwam een nieuwe single "Life is short" uit, waarna eind 2003 de single "Xanadu" volgde met Jorinde Moll in de videoclip.
Begin 2005 werd "Wazzup" uitgebracht. Een cover van het nummer "What's Up" waar de 4 Non Blondes in 1993 een grote hit mee scoorden.
In het voorjaar van 2006 brengt de groep drie singles uit: in Duitsland verschijnt "How Do U Do" op vinyl, in Nederland zijn "Bad Boys" en "Animal Song" ("Dubbele A-kant") de nieuwe singles.
In december 2006 wordt "How Do You Do" in een nieuw jasje uitgebracht in Nederland, samen met de ballad "PA Yeah". Ook deze single heeft een "dubbele A-kant". In maart 2008 verschijnt de single "Electricity" en vanaf januari 2009 is "Do You Want To Hold Me" te vinden op diverse muziekdownloadsites.
In het voorjaar van 2009 kondigen Flamman & Abraxas aan op zoek te zijn naar nieuwe groepsleden. Michael en Youri nemen in juli van dat jaar officieel afscheid van de act. Zij worden vervangen door Martijn en Jan. In de zomer treedt de groep op tijdens Mystery Land. In 2010 is de derde generatie Party Animals een feit: Kelvin en Eb nemen de plaats van Kenney en Jordi in. De nieuwe groep zet het succes voort en treden nog steeds wekelijks door heel Nederland op.
Mei 2012 verschijnt na enkele jaren radiostilte een nieuwe single van de groep: "I Like Oranje". Deze remake van "We Like To Party" wordt opgenomen in het kader van een EK-campagne van bandenbedrijf Continental. Later dat jaar vertrekt EB en wordt Patrick de nieuwe 4e Party Animal.
In 2014 verlaat Kelvin de groep en wordt zijn plek ingenomen door Kevin. In de zomer treden de Party Animals op in een volle Alpha-tent tijdens Lowlands. In september verschijnt er een nieuw album, "Greatest Hits & Undergrond Anthems" met daarop de singles van 1995 tot 2014, aangevuld met hardere tracks en remixen. Tevens staat hier de nieuwe single "This Moment" op.
