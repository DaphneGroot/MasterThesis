	Gascoigne redt punt voor Rangers in competitieduel tegen Kilmarnock
	Paul Gascoigne heeft woensdag een punt gered voor zijn Schotse werkgever Glasgow Rangers. De Engelse international maakte dertien minuten voor tijd gelijk in de competitiewedstrijd tegen Kilmarnock. De laaggeklasseerde thuisclub had voor ruim 16.000 toeschouwers vlak na rust een voorsprong genomen door een treffer van Colin McKee.
Rangers vergrootte door het teleurstellende gelijkspel de voorsprong op stadgenoot en enige rivaal Celtic tot negen punten. De regerend kampioen heeft wel een wedstrijd meer gespeeld.
Real Madrid heeft woensdagavond met de nodige moeite de vierde ronde van het Spaanse bekertoernooi bereikt. De Koninklijke won met 2-0 van het taaie Valladolid door late doelpunten van Mijatovic en invaller Raul. De ploeg van Clarence Seedorf had thuis met 2-1 gewonnen en werd woensdag bij tijd en wijle in verlegenheid gebracht door Valladolid, een van de verrassingen in de Spaanse competitie.
De schopstoel van Benito Floro, de coach van Sporting Gijon, en die van zijn collega Victor Esparrago, Zaragoza, raakten verder uit balans door uitschakeling in de beker. Zaragoza, 21ste op de ranglijst, miste talloze kansen en verloor uiteindelijk met 1-0 van Racing Santander. Gijon kwam voor eigen publiek tegen Espanyol niet verder dan 2-2. In Barcelona had Espanyol met 4-1 gewonnen.
Trainer Pepe Carcelen trad terug bij Espanyol.
Hij maakte plaats voor Vicente Miera, vijftien jaar geleden ook al eens hoofdcoach in Barcelona. Carcelen blijft lid van de technische staf van Espanyol. Hij heeft zijn functie neergelegd wegens de slechte resultaten dit seizoen.
Franky van der Elst is woensdagavond in het casino van Knokke uitgeroepen tot voetballer van het jaar van België. De speler van Club Brugge kreeg daarvoor de Gouden Schoen. Per Zetterberg (Anderlecht) werd tweede, Philippe Vande Walle (Ekeren) derde.
De Zweedse international Jonas Thern durft niet naar Israël. De voetballer heeft bondscoach Svensson gevraagd hem niet op te nemen in de selectie voor de oefenwedstrijd tegen Israël op 12 maart in Tel Aviv. De speler van AS Roma is bang voor aanslagen.

