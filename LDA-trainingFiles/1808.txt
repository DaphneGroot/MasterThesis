	ROOD OF ZWART: Duizendste procentjes bij deposito's
	De koplopers op de spaarmarkt houden elkaar in een ijzeren greep. Spaarbeleg noch Roparco kunnen het zich permitteren de spaarrente te verlagen. Spaarbeleg biedt nog steeds 4,3 procent, 0,2 procent meer dan de grote concurrent Roparco. Deze tarieven staan al sinds november vorig jaar, terwijl de rente op de kapitaalmarkt de afgelopen maanden verder is gedaald. Maar de twee marktleiders kunnen of willen hun tarieven niet verlagen zo lang de ander ze handhaaft, op straffe van marktverlies.
Overigens is de spaarder bij de Nederlandse dochter van de Turkse UGBI-bank, kortweg de Amsterdamse Garantibank, nog beter af. Bij deze kleine bank krijgt de spaarder nog steeds 4,4 procent over zijn spaartegoed. Maar andere grote partijen op de spaarmarkt geven de strijd op. De Rabo staat met 3,25 procent over een tegoed vanaf tienduizend gulden op de Rendement Rekening, en van 3,85 procent op tegoeden vanaf 35 duizend gulden, al op een duidelijke afstand.
Een aantal andere grote banken pasten hun tarieven wel aan bij de dalende trend op de kapitaalmarkt. ABN Amro haalde over de gehele linie enkele tienden van procenten af van de spaarrente, die bij deze bank op gangbare spaarrekeningen duidelijk onder de 4 procent komt. Ook de Direktbank, ING, Delta Lloyd en Van Lanschot gingen over tot renteverlaging.
Toch steekt de spaarrente nog gunstig af bij de vergoeding op deposito's. Deze markt wordt zo op het oog beheerd door financiële kruideniers, die de tarieven soms tot op een duizendste procentje afwegen. Zo biedt de Discount Bank op deposito's van minstens 25 duizend gulden met een looptijd van één tot en met drie maanden
2,438 procent rente. Als de klant zijn geld nog drie maanden langer laat staan, vergoedt de bank 0,062 procent extra.
De meeste banken berekenen de deposito-tarieven tot op twee cijfers achter de komma. Wie zijn geld niet langer wil weg zetten dan zes maanden, krijgt echter bijna nergens meer dan 2,5 procent.
Nico Goebert

Foto
	GRAPHIC: DAGELIJKS OPVRAAGBARE SPAARREKENINGEN; ADVIESTARIEVEN GULDEN-DEPOSITO'S; Doorlopend krediet

