	Eenmaal daags een blaadje wetenschap
	Kerstmis 1998 wordt waarlijk een feest van de hoop. Wie dan uit een vliegtuig springt en constateert dat zijn parachute niet opengaat, kan weten dat zijn pech betrekkelijk is. Want de vaart waarmee hij de aarde nadert, moge in eerste instantie elke seconde groter worden met 9,8 meter per seconde, op een gegeven moment wordt de luchtweerstand zo groot dat verdere versnelling uitblijft.
Deze geruststellende informatie geeft de Wetenschappelijke Scheurkalender '98 op 25 december volgend jaar mee aan zijn gebruikers. Nu al kan iedereen er kennis van nemen, want de kalender ligt al in enkele boekhandels temidden van producten als de Zeurkalender, de Tuinscheurkalender, de kalender van Winnie the Pooh, de familie Doorzon, Nijntje of de pozie. De dagen zijn tenslotte aan het donkeren.
In het bonte gezelschap van gebundelde datumblaadjes is de Wetenschappelijke Scheurkalender een betrekkelijke nieuwkomer. Vorig jaar verscheen de eerste, waarvan er een kleine vierduizend zijn verkocht. Het is een uitgave van het populariserende maandblad Natuur & Techniek, een onderdeel van Kluwer, het uitgeversconcern dat vorige maand samenging met Reed Elsevier.
Misschien is het goed dat er een groot bedrijf achter staat, want een wetenschappelijke scheurkalender is een enigszins riskante onderneming. Het gevaar bestaat dat de informatie erin versplintert tot een verzameling losse weetjes, tot moet-je-nou-eens-horen-anekdotiek. Andere risico's schuilen in de teksten zelf. Die kunnen zo oppervlakkig zijn dat ze eigenlijk niets meedelen, of zo gecompliceerd dat een leek er geen touw aan kan vastknopen. De redactie van de Wetenschappelijke Scheurkalender '98 is er deels is geslaagd deze valkuilen te ontwijken.
Versplintering heeft ze tegengegaan door het jaar op te delen in weken met een thema. Er is de week van de geologie, de Alzheimerweek, de week van de katalyse, van de astronomie, van radon, Aristoteles, taalpsychologie, virussen, treinen, enzovoorts. De weken zijn samengesteld door n of meer terzake deskundigen.
Dat levert menige verdienstelijke bijdrage op. Neem de week van de katalyse, over stoffen die chemische reacties bevorderen. Geen spannend onderwerp dus, maar degelijk en duidelijk neergezet met een begripsomschrijving, oude (bereiding van zwavelzuur) en modernere toepassingen (plastics), een nieuwe ontwikkeling (metallocenen) en het principe van de autokatalysator als toetje.
Soms is de aanpak origineel. Zo laat de redactie de week van de vrouw behandelen door een marien bioloog. Prompt komt die op de proppen met de zeeworm Bonellia viridis, waarvan alleen het vrouwtje uitgroeit tot een groot dier. De mannetjes blijven enkele millimeters lang en zwemmen massaal in het vrouwtje rond om haar eitjes te bevruchten. Ook bij raderdiertjes en zeepaardjes hebben de mannetjes het moeilijk.
Er zijn weken met minder samenhang, maar wl met vrolijkheid vanwege de aardige bijzonderheden. Wie wil er niet weten hoe je de omvang van iemands woordenschat bepaalt? Waarom de vergelijking G = Deze zin is onbewijsbaar niet te bewijzen valt? Of dat het aantekeningenschrift van Marie Curie na 95 jaar nog niet met blote handen mag worden aangevat omdat het te radioactief is?
Waar weken de mist in gaan, komt dat vaak doordat de teksten te moeilijk zijn. De week van de internationaal erkende eenheden (SI) bijvoorbeeld, gaat totaal verloren door een overmaat aan strategisch misplaatste vaktermen en andere neveligheid. Hetzelfde geldt voor de week van de elektrotechniek met zijn duistere verhaaltjes over NiCd-cellen of AM en FM.
Die week bevat ook een voorbeeld van te veel simplisme: wat er wordt verteld over de bliksem is zo algemeen bekend dan wel nietszeggend, dat het item gemist had kunnen worden. Elders in de kalender worden eb en vloed niet echt verklaard en over de transistor had aanzienlijk meer meegedeeld mogen worden dan dat hij klein is en geen gloeidraad heeft.
Op veel plekken in de kalender is te merken dat er te weinig is geschreven vanuit de positie van de genteresseerde, maar niet zo deskundige lezer. Het lijkt erop dat de redactie de auteurs te veel hun gang heeft laten gaan, te weinig heeft ingegrepen. Dat verklaart de sterke wisseling in (vooral redactioneel) niveau - en trouwens ook de storende reclame die sommige auteurs ongegeneerd voor hun eigen instellingen mogen maken.
De geringe ruimte per item die voor uitleg beschikbaar is, beperkt natuurlijk de waarde van een wetenschappelijke scheurkalender, voor sommigen misschien een reden om nooit zo'n ding aan te schaffen. Voor leken met belangstelling voor wetenschap valt er niettemin het een en ander te genieten bij deze uitgave. Als bij de volgende kalender meer aan dit publiek wordt gedacht, wordt Kerstmis 1999 misschien het feest der herkenning.
Eric Hendriks
Wetenschappelijke Scheurkalender '98
Natuur & Techniek;  29,50
ISSN 1385-4747

Foto
	Omslag van de kalender. ILLUSTRATIE MIDAS

