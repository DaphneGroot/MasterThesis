Egina (eiland).
Egina (Grieks: Αίγινα, "Aigina") is een eiland en gemeente ("dimos") in de Griekse bestuurlijke regio ("periferia") Attica. Het ligt niet ver van Athene, in het midden van de Golf van Egina, en behoort tot de Saronische Eilanden. Piraeus is nog geen 30 km ver. De oppervlakte bedraagt 85 km² en er wonen zo'n 13.000 mensen. De voornaamste nederzetting draagt eveneens de naam Aegina.
Veel inwoners van Athene gaan regelmatig in het weekend naar dit eiland. Het is voor weinig geld en in korte tijd vanuit de haven van Piraeus te bereiken. Met de veerboot duurt de overtocht ongeveer anderhalf uur, per draagvleugelboot zo'n 40 minuten.
Het eiland staat bekend om de pistachenootjes die ervandaan komen. Wie het eiland tijdens oogsttijd bezoekt, kan er zakken met zeer verse pistachenootjes kopen. De nootjes liggen er dan zelfs langs de kant van de weg.
Volgens de Griekse mythologie was Aeacus, een zoon van Zeus en de nimf Aegina, de eerste koning.
De gemeente Egina bestaat uit het eiland Egina en een aantal kleiner eilandjes eromheen. De gemeente is opgedeeld in de plaatsen
Bezienswaardigheden.
Markante punten op Egina zijn de Afaia-tempel, het Agios Nektarios-klooster, toegewijd aan de heilige Nektarios, een recente heilige van de Grieks-orthodoxe Kerk. De ruïnes op de Kolona-heuvel en het archeologisch museum aan de voet van diezelfde heuvel. Daarnaast zijn de diverse dorpjes, waaronder de (gelijknamige) hoofdplaats Egina, het bezoeken zeker waard.
