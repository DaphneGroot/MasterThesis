	Grootvaders van de eerste muziek Cubaanse seniorengroep is een hit in heel Europa
	'GELUKT! HEBBES! Ik heb een kaartje' Voor de ingang van het Rotterdamse theater Lantaren/Venster maakt een vrouw een vreugdedansje. Een groep wachtenden op de stoep ziet het tafereel met gemengde gevoelens aan. Als er geen mirakel gebeurt, zal La Vieja Trova Santiaguera zo aanstonds zonder hen beginnen. 'Reserveer tijdig uw kaarten', had het theater nog gewaarschuwd, 'de vorige concerten waren meer dan uitverkocht'
Vieja Trova is een hit. De Cubaanse seniorengroep mag in eigen land nauwelijks bekendheid genieten, in Europa heeft het hoogbejaarde kwintet een onverzadigbaar publiek gevonden.
Onlangs is de groep begonnen aan een Europese tournee van vijf maanden - tot haar eigen verbazing waarschijnlijk, want tot voor kort leidden Ricardo Ortiz (62), Reinaldo Creagh (78), Pancho Cobas (84) en Arist¢teles Limonta (84) nog een rustig bestaan als gepensioneerde arbeiders in oostelijk Cuba. Geen van hen had ooit het eiland verlaten. Alleen Reinaldo Hierrezuelo, de 72-jarige leider, kan als beroepsmuzikant op enige reiservaring bogen.
Vieja Trova is een bedachte groep. Het kwintet was er nooit geweest als in 1994 een rondreizende Bask niet een serie informele muzieksessies in de havenstad Santiago de Cuba bijwoonde, en bedacht dat een aantal van de vitale bejaarden die hij er zag bij elkaar een kleurrijk exportproduct zou vormen. Hij organiseerde een cd-opname en trok als voorman een professionele zanger en tres-speler uit Havana aan - Vieja Trova was geboren.
Het gejuich waarmee het kwintet in Rotterdam wordt begroet bewijst dat de Bask het goed zag. Als de muzikanten netjes op een rij het podium betreden slaat er een golfje van vertedering door de zaal. De waardige oude koppen, de wat stramme maar stijlvolle pasjes, de bloemrijke introducties van Hierrezuelo ('wij kunnen helaas geen Nederlands, maar spreken de internationale taal van de muziek') missen hun effect niet. De zacht swingende, in smeltende samenzang gebrachte liedjes, waarvan de wortels ver terugvoeren in de Cubaanse muziekgeschiedenis, worden onthaald op uitbundige aanmoedigingen, die je eerder bij een popconcert verwacht.
Zou het door de filmcamera's komen? Het podium is zorgvuldig uitgelicht (de oudmodische petten van Limonta en Ortiz lichten fraai op), een rookmachine blaast mistbanken om de keurig gestreken broekspijpen. Voor het concert was het publiek al verzocht 'niet te veel in de camera's te kijken en niet te zwaaien'. Ook het kwintet zal zich van de camera's bewust zijn. Als de claves-speler Reinaldo Creagh een fotogeniek dansje met zijn wandelstok doet, kent de euforie geen grenzen.
De Rotterdamse regisseuse Sonia Herman Dolz, in 1993 verantwoordelijk voor de geprezen stierenvechtersdocumentaire Romance de Valent¡a, ziet het met welgevallen aan. Herman Dolz maakt een film over het ensemble, waarin het Rotterdamse concert een belangrijke rol zal spelen. Ze filmde in Cuba en volgt de muzikanten op reis door Europa.
De regisseuse hft iets met oude mannen, bekent ze. Eerder maakte ze op Cuba een documentaire over de vrienden van Che Guevara, waarin niet tot haar ongenoegen louter oude mannen figureerden. En in een van haar bijdragen aan VPRO's Diogenes portretteerde ze bejaarde oorlogsveteranen in Senegal.
De traditionele liedjes van Vieja Trova - klassiek erfgoed, gebaseerd op ritmisch ijzersterke vormen als de guaracha, de bolero, de cancion en bovenal de son - spreken aan door hun elegante eenvoud en kracht. Cubaanse muziek kan met zijn Spaans-Afrikaanse afkomst heet en opwindend zijn, maar in dit gezelschap sluimert een rustiger vuur.
'Ze vertellen niks nieuws', zegt Herman Dolz, 'maar het mooie zit in de manier waarop. Al hun liedjes gaan over hetzelfde, over de liefde, over verloren gegane liefde, over verlangen naar liefde. Uiteindelijk is dat toch het belangrijkste in het leven. En met hun levenservaring hebben zij wel iets te vertellen op dat gebied.'
Vieja Trova stelt Herman Dolz niet teleur. Na de pauze kondigt de leider nog wel menig tema rrromantico aan - waaronder het onverslijtbare L grimas Negras van Miguel Matamoros, welhaast Cuba's officieuze volkslied - maar dan slaat de vlam in de pan. Het kwintet daalt voorzichtig in ganzenpas de podiumtrap af, en begint een uitbundige muzikale tocht door het publiek, met de halfblinde tres-solist als voorganger.
Het tafereel herinnert aan de rituele publieksparticipatie bij The Five Blind Boys Of Alabama, de gospelgroep die ook geen zaal verlaat zonder dat de stoppen doorslaan. The Five Old Guys From Cuba steken Rotterdam in hun zak.
De volgende dag zit Vieja Trova omstreeks het middaguur klaar voor interviews en een nieuwe reeks filmopnamen in Hotel New York. De muzikanten hebben de uitbundigheid van de afgelopen nacht van zich afgeschud.
'Als we merken dat het publiek enthousiast is, worden we in n keer jong', verklaart de gitarist Pancho Cobas op fluistertoon. Tussen de roerloze vingers van collega Creagh bungelt een uitgedoofde Havana.
Voor er vragen beantwoord worden, wil Reinaldo Hierrezuelo een verklaring kwijt: 'Graag wil ik laten weten, dat La Vieja Trova bijzonder vereerd is door een interview met de wolkskran. Wij hopen dat het hele Nederlandse volk het zal lezen.'
Ook Sonia Herman Dolz krijgt een woord van dank. De groep is overrompeld door de aandacht van de filmploeg. 'Wij hadden dit succes nooit verwacht', zegt Pancho Cobas. 'Toen we begonnen, wisten we niet of het publiek ons zou waarderen. Maar nu is het in elk land raak.'
De dankbetuigingen zetten de toon voor het gesprek, waarin Hierrezuelo het woord voert. Hij maakt op hoffelijke wijze duidelijk dat ook de voorzichtigste aanduiding van politiek-economische achtergronden onbeantwoord zal blijven. Hoe valt het bijvoorbeeld te verklaren dat pas de laatste jaren zoveel Cubaanse groepen door Europa toeren? Kregen ze voordien geen toestemming van de regering?
'Cuba had vroeger niet de relaties die het nu heeft', zegt Hierrezuelo direct. 'Voorheen speelden we wel eens in Rusland, maar nu hebben wij overal vrienden. Toeristen komen naar Cuba en horen onze muziek, zo groeit de belangstelling.'
Een teken van de nog geringe kennis van de Cubaanse muziek is, dat in Europa haast alle muziek van Cubaanse origine salsa wordt genoemd. Die verzamelterm ('saus') is Cubaanse muzikanten een gruwel, omdat het een simplificatie is van de talrijke dans- en liedvormen, die allemaal hun eigen geschiedenis hebben. Hoe vindt Vieja Trova het nu om aangekondigd te worden als 'de grootvaders van de salsa'?
'Bueno', zegt Hierrezuelo. 'Ik heb er geen bezwaar tegen dat wij de grootvaders worden genoemd. Maar ik versta salsa als een son, een guaracha - als welke stijl ook, die met zin en smaak wordt gespeeld. Als aanduiding van een genre begrijpen wij dit woord niet. Je kunt hooguit zeggen: wij maken muziek met smaak, met salsa. Wie de muziek wil vernieuwen en dat salsa noemt moet dat zelf weten.'
Dat Vieja Trova vasthoudt aan de oude vormen komt mede doordat de muzikanten uit het oostelijke Santiago de Cuba komen, legt Hierrezuelo uit. 'Havana is de hoofdstad, en in de hoofdstad vinden de vernieuwingen plaats, die soms gepaard gaan met fouten of deformaties. De mens van de orint, de mens van Santiago, voelt de puurheid van binnen en heeft de zuiverheid bewaard. Dat wordt nu ook elders in de wereld gewaardeerd.'
Betekent dit dat oude vormen als de son nog toekomst hebben? Of luistert de Cubaanse jeugd inmiddels liever naar hiphop? De leider twijfelt niet:
'Jongeren hebben onrust in zich, die willen vernieuwen. Es logico. Er kan een andere expressie komen, misschien verandert de terminologie en vergeten mensen de bron, maar de son blijft. Zoals Beethovens symfonien ook nog gespeeld worden, zij het met andere, eigentijdse opvattingen.'
'Alles komt voort uit de son; het is de eerste muziek. Hem afwijzen betekent het loochenen van je vader en moeder', zegt Hierrezuelo. Vier grijze hoofden knikken instemmend mee - of is het soms tijd voor de sista?
La Vieja Trova Santiaguera. Intuition Music INT 3182 2.
La Vieja Trova Santiaguera: Gusto y sabor. Intuition Music INT 3183 2.
De film van Sonia Herman Dolz gaat op 23 oktober 1997 in premire tijdens het Festival Latino Americano in Lantaren/Venster, Rotterdam.

Foto
	La Vieja Trova, met van links af Reinaldo Creagh, Pancho Cobas, Aristoteles Limonta (gehurkt), Reinaldo Hierrezuelo en Ricardo Ortiz. FOTO GUUS DUBBELMAN - DE VOLKSKRANT

