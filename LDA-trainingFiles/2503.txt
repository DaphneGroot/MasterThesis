	Hoofdofficier wenst ook op zaterdag rechtszaken
	Van onze verslaggever
Hans Horsten

ROTTERDAM
De Rotterdamse hoofdofficier van justitie mr. L. de Wit wil dat de rechtbank in Rotterdam tijdelijk ook op zaterdagochtend zittingen gaat houden. Dat is volgens hem nodig om de achterstand in de rechtspraak in te lopen.
'Dit geeft wel aan hoe hoog onze nood is, want dit is een volstrekt nieuwe optie', zegt De Wit. 'Maar het is een heel reÂ‰le mogelijkheid, waarover we momenteel met gerechtelijke diensten en advocatuur in onderhandeling zijn.'
De werkdruk dreigt de rechtbank en het parket in Rotterdam boven het hoofd te groeien. Het Openbaar Ministerie heeft de afgelopen tijd ingrijpende maatregelen moeten nemen om de sterk overbelaste organisatie lucht te geven.
Dieptepunt was het heenzenden van tweehonderd verdachten van kleine delicten tijdens een 'spookzitting', twee maanden geleden. In deze gevallen werd het Openbaar Ministerie niet ontvankelijk verklaard omdat de dossiers van de aangeklaagden te lang waren blijven liggen.
Het tekort aan zittingsruimte geeft ook problemen bij de bestrijding van fraude. Ook daar is het steeds meer de vraag of zaken wel op tijd voor de rechter kunnen worden gebracht. Daarnaast worden misdrijven die eigenlijk voor een meervoudige kamer horen, vaker doorgeschoven naar de politierechter.
Dit werkt rechtsongelijkheid in de hand: verdachten krijgen in andere arrondissementen voor hetzelfde vergrijp wellicht een hogere straf opgelegd. 'Bovendien leidt dit weer tot capaciteitsproblemen bij de politierechter', verklaart hoofdofficier De Wit. 'In de tijd dat de politierechter noodgedwongen een zaak voor de meervoudige kamer afhandelt, kan hij tien reguliere zaken doen.'
De Wit zoekt naar nieuwe methoden om de capaciteit bij zijn parket snel te vergroten, zoals de zaterdagochtendzittingen. Massaal kleine criminelen naar huis sturen is er wat hem betreft niet meer bij.
'Het effect is bereikt', vindt hij. De buitenwereld is duidelijk gemaakt dat de nood hoog is in Rotterdam. De hoofdofficier is in debat met het college van procureur-generaals over de versterking van zijn parket. De komende drie jaar wil De Wit er drie officieren extra bij hebben.
Na die periode moet het nieuwe systeem voor budgetverdeling van kracht zijn. Dankzij dat systeem krijgen parketten in grote steden structureel meer geld. 'Als dat niet gebeurt, zitten we hier over vier, vijf jaar opnieuw knel', waarschuwt De Wit.
In veel arrondissementen in de Randstad kan het Openbaar Ministerie het werk al jaren nauwelijks aan. De problemen bij het parket in Rotterdam spannen de kroon. De Wit heeft grote moeite om voldoende medewerkers te vinden. Daardoor is in Rotterdam in de loop der jaren een structureel tekort ontstaan van vijftien officieren van justitie.
'Wij staan bekend als een kweekvijver voor jong talent. Beginnende officieren kunnen hier in drie, vier jaar tijd het vak tot in de finesses leren beheersen, want je wordt met de meest uiteenlopende zaken geconfronteerd. Kortom: aantrekkelijke lieden voor andere arrondissementen. Vanuit de provincie vinden er echter maar weinig de weg terug naar Rotterdam.'
De Wit pleit daarom al geruime tijd voor een herstel van de oude beloningsstructuur. Tot het eind van de jaren tachtig werden officieren nog betaald naar de complexiteit van het gebied waar ze werkzaam waren. Daarna volgde een gelijkschakeling. 'In de Randstad horen officieren vanwege de zwaarte van het werk en de veelheid aan complexe zaken meer te verdienen dan elders', betoogt hij. 'Als ik nu een collega uit Zutphen hier naar toe wil halen, kan ik het vergeten.'
De problemen raken niet alleen het parket. In Rotterdam staan ook al een tijdje acht vacatures voor rechters open. 'We proberen dat op te vangen door rechters van elders op ad hoc-basis hier naar toe te halen', zegt persrechter mr. S. van Dissel.
Hij is ongerust over het imago van de rechtbank. 'Zo'n spookzitting geeft een te negatief beeld. Het is zeker niet zo dat een verdachte in dit arrondissement makkelijker vrijuit gaat omdat de problemen zich hier opstapelen.'
De Rotterdamse rechtbank zit nog maar kort in een nieuw gebouw op de Kop van Zuid. Een belangrijk minpunt is het ontbreken van accommodatie voor de zogeheten megazaken.
De gerechtelijke dienst in Rotterdam wil daarom op de binnenplaats achter het nieuwe gebouw zo snel mogelijk een grote zittingszaal bouwen. Daarover wordt overleg gepleegd met het ministerie van Justitie.
'Die nieuwe zaal is noodzakelijk. De komende jaren zullen de megaprocessen de logistiek van de strafrechtspleging steeds meer gaan beheersen', voorspelt Van Dissel.
Het Openbaar Ministerie in Rotterdam is er de afgelopen jaren wel in geslaagd op andere fronten de druk aanzienlijk te verlichten. Er komen veel minder zwartrijders voor de rechter.
De Wit: 'We hebben samen met het Rotterdamse openbaarvervoersbedrijf RET een ander traject uitgezet. De RET zet nu veel meer deurwaarders en incassobureaus in. Dat loopt als een trein. Een paar jaar terug moesten wij nog veertigduizend processen-verbaal verwerken. Nu zijn dat er nog tienduizend.'

