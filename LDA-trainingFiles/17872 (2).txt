Eifel.
De Eifel is het oostelijke deel van het middelhoog plateau Eifel-Ardennen. Het ligt ten noorden van de Moezel en ten westen van de Rijn. Het grootste deel ligt in Duitsland, een klein deel ligt in België, in de Oostkantons. Het Duitse deel van Eifel ligt in de deelstaten Noordrijn-Westfalen en Rijnland-Palts. Het hoogste punt is de Hohe Acht met 747 meter.
In het Tertiair was er in de Eifel sterke vulkanische activiteit. Daarnaar verwijst ook de naam Vulkaan-Eifel in het zuidoostelijke deel. De kraters die ontstaan zijn door explosies van vulkanische gassen hebben zich gevuld met grondwater en worden Maare genoemd. De laatste uitbarstingen vonden 10.000 jaar geleden plaats. Onderzoek wijst uit dat dit gebied nog steeds geologisch actief is: het gehele Eifelgebied stijgt 1 à 2 millimeter per jaar. In het verleden kwamen ook al inactieve fases voor van 10.000 à 20.000 jaar, wat suggereert dat toekomstige uitbarstingen nog mogelijk zijn.
in het midden van de afbeelding de grensoverschrijdende hooglanden van de Ardennen en de Eifel, beperkt door Maas, Semois, Moezel, Rijn
In het noorden van de Eifel bevinden zich enige grote stuwmeren. Het grootste daarvan is het stuwmeer in de Roer dat is ontstaan door de bouw van de Roerdaldam.
In de Eifel ligt ook de Nürburgring, een bekend autocircuit voor onder andere Formule 1-races. Sinds 2004 is een deel van het noorden van de Eifel het Nationaal Park Eifel geworden. Dit Nationale Park valt in zijn geheel binnen het Duits-Belgische natuurpark Hoge Venen-Eifel. Een ander deel van de Eifel valt binnen het natuurpark Zuid-Eifel.
Geologie.
De geologie van de Eifel wordt in grote mate bepaald door Devonische kalken en Tertiair vulkanisme.
Activiteiten.
De rivier Prüm tussen Prümzurlay en Irrel
De rivieren in de Eifel worden veel gebruikt voor wildwateractiviteiten. De rivieren zijn in het voorjaar geschikt voor kajakken, hydrospeeding en raften. De Eifel is een van de dichtst bij Nederland gelegen gebieden waar deze sporten beoefend kunnen worden.
De Eifel staat bekend als een aantrekkelijk wandelgebied. Er zijn veel lokale wandelingen uitgezet, met doorgaans goede paden en bewegwijzering. In de hele Eifel is de Duitse Eifelverein actief, die een uitgebreid netwerk van wandelpaden door de hele regio onderhoudt.
