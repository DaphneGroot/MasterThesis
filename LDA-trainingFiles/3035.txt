	Nieuw kantoor voor werkloze artiesten noteert eerste succes
	ANP
AMSTERDAM
Het Landelijk Bureau Kunsten & Media (LBK&M) heeft maandag zijn nieuwe kantoor geopend in Amsterdam. Werkloze artiesten kunnen daar terecht voor een baan, een bijscholingscursus en een werkervaringsplaats.
Het nieuwe onderkomen in het pand van theatergroep Cosmic Illusion heeft niets van een 'ambenarenkantoor'. De muren zijn lichtroze gesausd, op de vloer ligt een rood tapijt en in plaats van de gebruikelijke bureaus staat een grote houten ovale tafel waar de gesprekken tussen cliënt en ambtenaar kunnen plaatsvinden.
Ook de medewerkers zijn geen doorsnee ambtenaren. Ze komen uit de kunst- en cultuursector, staan af en toe op het toneel als gitarist, toneelspeler en regisseur en weten wat zich in het vak afspeelt.
De eerste dag is het rustig in de fonkelnieuwe ruimte. Directeur Martien van Muijden had ook geen stormloop verwacht. Baanzoekende musici, dansers en acteurs zullen de weg naar het kantoor de komende maanden geleidelijk vinden.
Hij schat het aantal werkzoekende musici op 6500. Daarvan zijn er ruim tweeduizend geregistreerd. De kaartenbak bevat verder ruim 2700 mensen uit de toneel- en danssector.
Het laatste project van het LBK&M ging vorige week in première. De (St)art of Entertainment door dansgroep Opus One bestaat uit dansers/zangers die een auditietraining doorliepen. Zeven van de zestig cursisten mochten meedoen aan de voorstelling die donderdag in Klein Carré in Amsterdam in première ging.
De opzet van dat project is volledig geslaagd, meent Jan Hilbers van de Stichting PodiumKunstWerk, die met het LBK&M samenwerkt. Twee van de zeven deelnemers hebben inmiddels een baan aan de voorstelling overgehouden, onder meer bij de nieuwe musical Joe van Joop van den Ende met Mathilde Santing.
Hilbers is ervan overtuigd dat het met de andere deelnemers ook zo zal vergaan. Een positieve recensie waarin producenten het advies krijgen de voorstelling vooral te bekijken, draagt daar natuurlijk ook aan bij.
Het LBK&M zetelde sinds 1 januari vorig jaar in Hilversum. Voor de kunstensector beschikt het over een budget van vijf miljoen gulden, afkomstig van het Centraal Bureau voor de Arbeidsvoorziening in Rijswijk.

