	Jan Eise (5)
	'Mijn vrouw Gerda gooide vrijdagochtend suiker over het gekookte eitje. Iedereen is er zo mee bezig, hartstikke mooi. Ik heb lekker geslapen maar was om zes uur wakker. Dan ga je liggen piekeren. Rustig voorbereid, de andere jongens van de ploeg nog wat tips gegeven. Henk Angenent en Peter Baars hebben nog nooit zoiets meegemaakt. Dat merk je echt aan jonge rijders, ze kunnen zich er geen voorstelling van maken.
'Het is met name moeilijk om je goed te kleden vanwege de extreem lage gevoelstemperatuur. Voor de wind heb je daar weinig last van. Draag je te veel kleding, dan heb je daar voor de wind last van en loop je kans op overmatig transpireren. Draag je te weinig kleding, dan loop je zelfs het risico van onderkoeling tegen de wind in. Verder smeren we ons hele lichaam in. We hebben een voedingsponsor, die naast voeding en energiedrankjes ook een uitgebreid pakket met smeermiddelen verzorgt.
'Wij gebruiken een goed beschermend vet tegen de kou, dat ook in de wielrennerij wordt gebruikt. Voor de bovenbenen en armen hebben we extra olie met verwarmer. Verder dragen we uit Noorwegen geïmporteerde onderkleding. Je moet je kleden in lagen, drie of vier over elkaar, met aan de voorzijde windbescherming. Dat is een dun laagje dat over de stof heen is verwerkt. Het is heel belangrijk dat het lichaam de kans krijgt uit te ademen en vocht kwijt te raken.
'Verder draag ik een paar wanten met rendierenbont uit Finland. Die bevallen mij uitstekend. Het zijn geen grote, maar ik heb er nooit koude handen in. Ik draag een Ray-Ban-bril met oranje/geel glas. Dat geeft licht op, waardoor je ook in het donker goed zicht hebt. Heel belangrijk voor de eerste tweeëneenhalf à drie uur.
'Ik vermoed dat ik over de muts van de sponsor vanochtend eerst ook nog wel een bivakmuts zal dragen. Mijn schaatsen zijn goed nagekeken. Mijn schaatsschoenen heb ik speciaal laten prepareren met grote ringen voor de veters. Zodra ik bij de Zwetten aankom, duw ik mijn voet erin en dan trek ik de veters met één ruk strak.
'Je moet er even de tijd voor nemen want het moet goed zitten. Daar moet je onderweg geen omkijken meer naar hebben. Ik hoop in de kopgroep weg te komen. Draven en klunen heb ik geen moeite mee, ik ben redelijk behendig. In ieder geval probeer ik zoveel mogelijk risico's uit te bannen zodat ik in de eerste groep meekan.
'Om vier uur ben ik in de hal. Hopelijk heb ik dan nog een paar uurtjes geslapen. Je moet zorgen voor zo weinig mogelijk stress en spanning. Ik slaap bij familie in de buurt van Leeuwarden. Mijn zwager is kok en ik reken op iets lekkers van hem voor ik de kooi instap.
'Ik voel me goed. Ik ga d'r voor.'
Wio Joustra

