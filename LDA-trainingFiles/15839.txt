Spaghetti.
Spaghetti is een ronde pastasliert, waarmee typisch Italiaanse gerechten kunnen worden gemaakt. Spaghetti wordt, onder de naam "itriyya" voor het eerst vermeld in een syrisch-arabisch woordenboek door Isho bar Ali, een arts en lexicograaf in de negende eeuw als product van siciliaanse boeren dat met scheepsladingen tegelijk wordt geÃ«xporteerd.
Het verhaal dat Marco Polo spaghetti uit China zou hebben meegebracht is fantasie en werd in de wereld gebracht door het "Macaroni Journal", een publicatie van de voedselindustrie om pastaproducten te populariseren in de Verenigde Staten.
De Italianen zijn trots op hun regionale recepten. De bekendste variant is de spaghetti bolognese, hoewel een Italiaan het vaak met tagliatelle zal eten. Andere bekende recepten zijn spaghetti al Milanese, spaghetti Napoletana, spaghetti carbonara of spaghetti vongole.
De naam.
De naam "spaghetti" is de meervoudsvorm van het Italiaanse "spaghetto", wat "bindgaren" betekent. "Spaghetto" is het verkleinwoord van "spago" ("bindtouw"). Letterlijk vertaald, betekent "spaghetti" dus "bindtouwtjes".
Keukengerei voor spaghetti.
Om spaghetti makkelijk te kunnen opdienen, gebruikt men een spaghettitang. Een spaghettilepel heeft een gat in het midden; dit dient om de ongekookte spaghetti te doseren: de spaghetti die door dit gat past is goed voor een portie. Er zijn ook speciale voorraaddozen voor spaghetti, met gaten in de deksel met een soortgelijke functie.
