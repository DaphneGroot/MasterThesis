	'De mens komt in de knel door marktdenken van paars kabinet'
	
Van onze verslaggever
Harry van Gelder
 AMSTERDAM
Jan Anneveld st  t voor solidariteit. De kersverse voorzitter van de christelijke vakbond CFO moet niks hebben van het paarse marktdenken. 'Het drijft de mensen in een isolement', vindt hij.
Daarmee is Anneveld niet tegen vernieuwingen. Ook de 36-urige werkweek die net bij de overheid en in de gezondheidszorg is afgesproken, is voor hem niet heilig. 'Ik ga me hier niet op vastleggen. Van mij mag de 36-urige werkweek flexibeler worden, mogen werknemers ook 40 uur gaan werken, als het maar niet ten koste gaat van het doel van de kortere werkweek: werkgelegenheid.'
Anneveld is een man uit de oude christelijke vakbondstraditie. Hij zit sinds mensenheugenis bij de christelijke vakbeweging. Sinds 1989 is hij tweede voorzitter en cordinator arbeidsvoorwaardenbeleid. Vandaag krijgt hij de voorzittershamer van de CFO aangereikt. 'Ik beken het ruiterlijk. Ik heb het altijd geambieerd en ben er erg trots op.'
De nieuwe CFO-voorzitter is niet van plan de christelijke bond op te heffen. Hij koestert de C. 'Onze identiteit is gebaseerd op de normen en waarden van de bijbel, maar we zijn geen kerk.'
Voor een fusie met de grotere FNV-bond Abvakabo voelt hij weinig. 'Samenwerking is prima, maar een fusie moet iets toevoegen en dat zie ik niet. Ik geloof trouwens dat Nederland niet op n grote vakbeweging zit te wachten. Nederlanders willen kiezen.'
De CFO heeft 87 duizend leden. Anneveld denkt dat dit aantal kan toenemen als de bond blijft hameren op de christelijke traditie. 'Wij onderscheiden ons in sfeer van omgaan met elkaar en in het milieu van waaruit we voortkomen. Leden die bewust hebben gekozen voor een christelijk genspireerde organisatie zijn ons fundament', zegt hij.
De CFO-voorzitter vindt dat het paarse kabinet te ver doorschiet met de marktwerking. Vooral de roep om de verplichtstelling van pensioenregelingen en de algemeen verbindend verklaring van cao's los te laten, vindt hij bedreigend. 'De mens als sociaal individu komt in de knel.' Ook het AOW-potje van het kabinet vertrouwt hij niet. 'Als politici geld nodig hebben, denken ze: We hebben nog wat liggen. Zie wat er in het verleden met het ABP-fonds is gebeurd.'
Volgens Anneveld moet de CFO opkomen voor de zwaksten in de samenleving. 'We hebben toch geen bisschop nodig om te zeggen hoe Nederland ervoor staat.'
In de nieuwe arbeidsvoorwaarden komen als het aan hem ligt drie zaken centraal te staan: loon, werkgelegenheid en ouderenbeleid. Anneveld vindt het tijd worden dat ook ambtenaren en werknemers in de gezondheidszorg gaan profiteren van het gunstig economisch klimaat. 'Tenslotte hebben ze de afgelopen jaren fors bijgedragen aan de loonmatiging.'
Graag zou hij een flinke loonsverhoging eisen, maar hij is zich ervan bewust dat dit mogelijk ten koste kan gaan van werkgelegenheid aan de onderkant van de samenleving. 'En dat kan niet', vindt hij. 'Een CNV-bond staat voor meer dan alleen het behartigen van belangen van mensen die werken.'
Hoe hoog de looneis van de CFO volgend jaar gaat worden, wil Anneveld niet zeggen. 'Een maximale looneis heeft weinig zin. Je geeft meteen je plafond weg. Vroeger vroeg je 6 procent en kreeg je er 3.'
Als een van de belangrijkste problemen in de collectieve sector, ziet de CFO-voorzitter de werkdruk. 'Grote groepen kunnen dat niet aan', zegt hij. Anneveld wil onderzoeken waarom werknemers het gevoel hebben dat de werkdruk toeneemt. Door de invoering van de 36-urige werkweek komt het niet, denkt hij. 'In de gezondheidszorg was de herbezetting goed, ongeveer 70   80 procent.'
Een andere speerpunt is het ouderenbeleid. 'We moeten kijken hoe we het werk voor ouderen aantrekkelijk kunnen houden.'
Anneveld zit al jaren in de besturen van de grote pensioenfondsen ABP en PGGM. Hij is betrokken bij de ouderenregelingen. Van de nieuwe pensioenregelingen verwacht hij een enorme gedragsverandering. 'Werknemers willen nu zo vroeg mogelijk uit het arbeidsproces. Gelijk hebben ze, want als ze blijven werken kost hen dat geld. Met de nieuwe regelingen levert langer werken echter geld op. Ik wil nog wel eens zien wat werknemers doen als ze op hun 60ste 70 procent van hun laatstverdiende loon krijgen uitgekeerd en op hun 65ste 110 procent.'

