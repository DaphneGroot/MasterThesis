	Dertig 'omsloten ruimten' verlevendigen landgoed Olaertsduyn; Wandelen langs een jurk en een zeilend visje
	Van onze verslaggeefster
Truus Ruiter

ROCKANJE
Geef dertig kunstenaars de opdracht iets te maken binnen een kastconstructie van 40x40x40 centimeter en je zult zien dat bijna niemand zich daaraan houdt. Op de tentoonstelling Omsloten Ruimte op het landgoed Olaertsduyn in Rockanje blijkt ruim tweederde van de deelnemers een loopje te hebben genomen met zijn opdrachtgever.
Kunstenaars willen graag grenzen overschrijden, is dan snel de conclusie. Maar dat klinkt iets te gewichtig voor een speelse manifestatie als die in de heerlijke tuin van het landgoed. Bovendien was er sprake van uitlokking: met zo'n thema wordt het formaat genegeerd.
Het landhuis Olaertsduyn werd in 1910 gebouwd in opdracht van de Rotterdamse cargadoor en reder William Smith. Gelegen tegen de duinen van Oostvoorne diende het als jachthuis en buitenverblijf. De bekende tuinarchitect L.A. Springer ontwierp de tuin, waarin hij geometrische en landschappelijke elementen combineerde. De restauratie van de tuin n het vijftigjarig bestaan van Olaertsduyn als volkshogeschool - nu, in moderne termen, 'opleidingsinstituut' of 'conferentiehotel' - vormden de aanleiding tot de beeldenroute .
De opdracht ging naar elf landschapsarchitecten en achttien beeldend kunstenaars. In de fraai uitgegeven catalogus doet kunsthistoricus Roos van Put een kleine poging iets te zeggen over verschil van benadering door de twee disciplines, maar ze komt er niet uit. Het publiek zal geen verschil merken: waarom zou Eendencarrousel van Ed Joosting Bunk (zes lokeenden rond een eendenkorf) typisch iets voor een landschapsarchitect zijn en Wintertuin van Petra van der Meijden (een carr van vier grote landschapsfoto's) typisch het werk van een beeldend kunstenaar?
Omsloten Ruimte is in zekere zin een letterlijke verwijzing naar het begrip tuin. Want etymologisch gezien betekent tuin 'tn' of 'zaun': omheining. Het thema nodigde de kunstenaars uit de grenzen van het landgoed en de tuin, en die tussen kunstwerk en publiek te onderzoeken. Natuurlijk versus onnatuurlijk, cultuur versus natuur, omsloten versus grenzeloos.
Gevangen ruimte van Okra Landschapsarchitecten bestaat uit een kubus van spiegels. Geslotener kan haast niet, want elke blik ketst af op de buitenkant. In het midden van elk spiegelend vlak een zwart gat, waar een zuigende kracht vanuit gaat. Het geeft een blik op oneindig, maar het onthult niets. Een mooie tegenstrijdigheid.
Ook Caroline Wigleven en Leontine Lieffering werken in hun Myriorama met spiegels, maar minder doorzichtig. In hun ijzeren kubus, die midden op een pad tussen de bomen staat, zit glas dat deels is dichtgesmeerd. Op n vlak is een groot oor te herkennen, op een ander een hand. De open vlekken bieden de illusie dat je door het glas heen kunt kijken, maar de ruimte achter je blijkt zich te spiegelen. Zonlicht tovert kleurtjes achter het glas.
Veel kunstenaars hebben letterlijk de natuur in hun object betrokken. Michael van Gessel schiep een piepklein tuintje, Zomers buiten, dat ongerept blijft zolang het brandnetelveld het kastje onbereikbaar maakt voor het publiek. Marille Lapidaire plantte voor haar Binnenhof een boom in haar ijzeren frame, 'een krampachtige, doch elegante poging tot verering, veredeling en behoud van een stukje natuur', zoals ze zelf zegt.
Liesbeth Stinissen gebruikte voor Vier bomen en een jurkje vier jonge berken, die in een vierkant gegroepeerd naar elkaar doorbuigen door het gewicht van een stalen, open kubus, waarin een metalen jurkje hangt. Stinissen verwijst hiermee naar een schilderij van Velasquez waarop de jonge Margaretha van Oostenrijk, troonopvolgster, een prachtige, maar verstikkende creatie draagt.
In Een altaar voor een ei? . . . vormen klimopplanten een haag rondom een open ruimte van 40x40x40 centimeter, waarin heel fier een groot ei ligt. Het ei als een omsloten ruimte. Dit ei van Susette van de Lande wordt geofferd aan de natuur, want het is gemaakt van het kwetsbare tulpenbomenhout, dat langzaam zal vergaan.
Verval speelt ook een rol in het werk van Rien Claessen, die de mortel voor een blok beton (40x40x40 cm) vermengde met suiker. Bovenin wordt in een kommetje water opgevangen dat zich vermengt met het suiker, een constante verwarming van het blok zal schimmel doen ontstaan. In Constructie voor 7 kg suiker komt zo een onomkeerbaar proces op gang.
De bevroren vijver op Olaertsduyn en een gestikt visje brachten Maria Donker afgelopen winter op het idee voor De windvis. 'Een vis wilde een bloem plukken/ Maar het water rondom hem was bevroren/ Om toch een geur in zijn omsloten ruimte te hebben/ Besloot hij een krachtige windvis te worden', schreef Donker op de zijkanten van het aquarium. In de bak een dapper visje dat op windkracht rondzwemt: vier zeiltjes bovenop houden hem in beweging.
Een wandeling op het landgoed Olaertsduyn is meer dan plezierig, begeleid door het gekwetter en gejubel van vogels, die hoog in de bomen opduiken, dan weer ritselen in het struikgewas. De kleine dertig objecten, die de aanleiding voor de tocht vormen, zijn steeds een prettig oponthoud.
Omsloten Ruimte, op landgoed Olaertsduyn, Windgatseweg 2, Rockanje. Tot en met 21 september, maandag t/m vrijdag van 10 tot 17 uur. Catalogus  20,-.

Foto
	'Een altaar voor een ei? . . .', Susette van de Lande. FOTO WIM RUIGROK - DE VOLKSKRANT

