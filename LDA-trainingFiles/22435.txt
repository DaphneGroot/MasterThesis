Cher (zangeres).
Cher, volledige naam Cherilyn Sarkisian LaPiere (El Centro, 20 mei 1946), is een Amerikaans zangeres en actrice van Armeense afkomst.
Biografie.
Cher werd geboren in El Centro in CaliforniÃ«. Ze werd bekend van het rock-'n-rollduo Sonny & Cher, samen met haar toenmalige echtgenoot Sonny Bono. Ook maakte ze toen al solo-opnamen. Sonny en Cher scheidden in 1975. Cher hertrouwde later met rock-'n-rollzanger Gregg Allman, en scheidde weer in 1979. Later volgden relaties met bassist Gene Simmons van Kiss en gitarist Les Dudek. Ze heeft twee kinderen, Chastity "Chaz" Bono en Elijah Blue Allman.
Behalve zangeres is Cher ook actrice. Ze speelde onder meer in de films "The Witches of Eastwick", "Mermaids", "Silkwood", "Mask", "Suspect", "Tea with Mussolini" en "Moonstruck". Voor de laatste film ontving ze in 1988 een Oscar voor beste actrice.
Als zangeres scoorde Cher in 1993 nog een grote hit met een heruitgave van "I got you babe", samen met het tekenfilmduo Beavis and Butt-head van MTV. Begin 1999 werd haar nummer "Believe" een nummer 1-hit in Nederland. Cher scoorde verder grote hits met de nummers "Bang bang (My baby shot me down)", "Gypsys, tramps & thieves", "Half-breed", "Dark lady", "If I could turn back time" en "The shoop shoop song (It's in his kiss)".
In 2010 kwam ze terug als actrice en zangeres in de film "Burlesque". Voor deze film maakte ze de single "You haven't seen the last of me". Op 18 juni 2013 kwam de single "Woman's world" uit, Cher zong het tijdens de finale van The Voice. Haar nieuwe album "Closer to the truth" kwam op 24 september 2013 uit. Andere singles van dit album zijn "I hope you find it", "Take it like a man" en "Walk alone".
