Hildesheim (stad).
Hildesheim is een stad in de Duitse deelstaat Nedersaksen. De stad telt inwoners en ligt ca. 30 km ten zuidoosten van Hannover aan het riviertje de Innerste, een zijrivier van de Leine. Het is de Kreisstadt van het gelijknamige Landkreis, het is tevens een Große selbständige Stadt en zetel van een katholiek bisdom.
Geschiedenis.
Hildesheim werd in 815 gesticht als bisschopsstad. De stad werd het centrum van het prinsbisdom Hildesheim, en bezit liefst vijf romaanse kerken, waaronder de (herbouwde) Mariendom en de Michaeliskirche, die beide op de Werelderfgoedlijst van de UNESCO staan. Een andere kerk, de gotische Andreaskerk, valt op door zijn 115 m hoge toren, de hoogste van Nedersaksen en een van de hoogste kerktorens ter wereld.
Hildesheim en zijn historische binnenstad leden op 22 maart 1945 grote schade door geallieerde luchtbombardementen. Het grootste deel van het centrum bestaat dan ook uit naoorlogse bouwwerken. De "Marktplatz" met zijn vakwerkbouwhuizen werd zorgvuldig gereconstrueerd. Pronkstuk op dit plein is het gotische houten "Knochenhaueramtshaus" uit 1529 (herbouwd vanaf 1986).
De zilverschat van Hildesheim is een verzameling van 62 stuks zilveren tafelgerei uit de 1e eeuw, gevonden in 1868. De voorwerpen bevinden zich in Berlijn.
Hildesheim heeft sinds 1989 een universiteit.
Vliegveld.
Hildesheim beschikt sinds 1926 over een klein vliegveld. Eerst gebruikte de Luftwaffe het vliegveld. Na de Tweede Wereldoorlog werd het vliegveld overgenomen door de Britse luchtmacht.
Op 1 oktober 1993 verlieten de Britten het vliegveld. Omdat het Duitse leger het vliegveld niet heeft overgenomen, ging het over in particuliere handen. Het vliegveld wordt nu voornamelijk gebruikt door charter vliegtuigen en privé-vliegtuigen. Ook worden er op het vliegveld festivals georganiseerd zoals het M'era luna festival.
