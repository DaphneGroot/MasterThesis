Kastelorizo.
Megisti (Grieks: Μεγίστη; ook Καστελλόριζο, "Kastellorizo" genaamd; Italiaans: Castellorizo, Castelrosso; Turks: "Meis") is een zeer klein Grieks eilandje (oppervlakte ca. 9 km²) dat deel uitmaakt van de archipel de Dodekanesos. In het jaar 2011 had het ongeveer 500 inwoners.
Bestuurlijk is dit eiland sedert 2011 een Griekse gemeente, en hoort bij de regionale eenheid ("periferiaki enotita") Rodos, in de bestuurlijke regio ("periferia") Zuid-Egeïsche Eilanden.
Algemeen.
Het eiland ligt ten zuiden van Turkije, en behoort samen met de nog kleinere eilandjes Ro (Kira tis Ro) en Strongili tot de meest oostelijke eilanden van Griekenland. De naam Kastellorizo is afkomstig van het Italiaanse "Castello Rosso", wat "rood kasteel" betekent. Het kasteel is nog altijd te bezichtigen. De enige plaats op het eiland heeft ook de naam Kastellorizo (Megisti). Dit ligt aan de kust in het noordoosten van het eiland, en heeft een eigen vliegveld.
Bereikbaarheid.
Er is een veerverbinding tussen Pireus (vasteland bij Athene) en het eiland via Rhodos. Enkele malen per week ook per vliegtuig tussen Rhodos en Kastellorizo met Olympic Airlines. Vanuit de Turkse stad Kas is een veerverbinding die passagiers in 20 minuten naar Meis brengt. Visumtoeristen maken hier veel gebruik van.
De film Mediterraneo.
Onbewust voor een groot deel van de wereld is dit eiland wereldberoemd geworden. In 1991 hebben op Kastellorizo namelijk de opnamen plaatsgevonden van de film Mediterraneo. De film speelt zich af op het eiland tegen het einde van de Tweede Wereldoorlog. Een aantal Italiaanse soldaten wordt op het eilandje afgezet om een oogje in het zeil te houden, maar doordat hun apparatuur stuk gaat en het hoofdschip gekaapt wordt hebben ze helemaal niet door dat de oorlog eigenlijk al afgelopen is. De soldaten raken bevriend met de bewoners van het eiland en beleven hilarische momenten. "Mediterraneo" heeft in 1992 de Oscar gewonnen voor beste internationale film.
