	Voedseldropping voor vee afgelast
	ANP
LELYSTAD
De geplande voedseldropping met een helikopter boven de Oostvaardersplassen is donderdag niet doorgegaan. De actie was een initiatief van onder meer de Nederlandse Melkveehouders Vakbond (NMV), maar werd op het laatste moment afgeblazen nadat Staatsbosbeheer bij de Politie Luchtvaart Dienst bezwaar had gemaakt.
Staatsbosbeheer keerde zich tegen de dropping van balen hooi, waarmee runderen en paarden in natuurgebied de Oostvaardersplassen van voedsel zouden worden voorzien. Volgens Staatsbosbeheer zou de actie te veel onrust onder de dieren veroorzaken.
De Politie Luchtvaart Dienst adviseerde de actievoerders daarop van de dropping af te zien. De melkveehouders gaven daaraan gehoor. Het verspreiden van balen hooi zou nodig zijn omdat de dieren in het gebied door de winterse omstandigheden moeilijk aan voedsel kunnen komen. Staatsbosbeheer stelt dat de dieren momenteel voldoende voedsel kunnen vinden.

