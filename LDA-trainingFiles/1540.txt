	Olivetti verkoopt pc-divisie aan Amerikanen
	ANP, DPA
MILAAN
Het noodlijdende Italiaanse informaticaconcern Olivetti verkoopt zijn divisie personal computers aan Piedmont International, een consortium van het Amerikaanse bedrijf Centenary en de Italiaanse zakenman Gianmario Rossignolo. De prijs zal liggen tussen 250 en 300 miljard lire (290 tot 345 miljoen gulden).
Als onderdeel van de transactie krijgt Olivetti een belang van 10 procent in Piedmont, dat wordt gevestigd in Luxemburg. De verkoop moet eind februari rond zijn.
Olivetti verhuurt de pc-fabriek in Scarmagno bij Ivrea voor vier jaar aan Piedmont en ontvangt gedurende drie jaar een percentage van de winst. De nieuwe eigenaar krijgt het recht de merknaam Olivetti twintig jaar te gebruiken, met de mogelijkheid van verlenging met nog eens twintig jaar.
Olivetti zit al geruime tijd in ernstige financiële problemen en raakte vorig jaar september in een bestuurscrisis. Carlo de Benedetti, die achttien jaar aan het roer stond, zag zich gedwongen af te treden. Dat gebeurde onder druk van buitenlandse financiële instellingen, die 70 procent van de aandelen Olivetti in handen hebben. De Benedetti is via zijn houdstermaatschappij CIR met 14,4 procent nog steeds de grootste afzonderlijke aandeelhouder.
De buitenlandse aandeelhouders wilden dat Olivetti de verlieslijdende productie van pc's zou afstoten om zich te kunnen concentreren op de telecommunicatie. De naam van Centenary werd enkele maanden geleden al genoemd.
Centenary-topman Edward Gottesman verklaarde maandag er alle vertrouwen in te hebben dat de pc-divisie van Olivetti bij goed bestuur winstgevend kan worden en verloren marktaandeel in Europa kan terugwinnen. De dagelijkse leiding komt in handen van Rossignolo.


