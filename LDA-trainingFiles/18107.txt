 Knelpunten binnenvaart worden versneld aangepakt. 
 DEN HAAG, 17 feb (Reuter) - Om de concurrentiepositie van de binnenvaart in vergelijking met het wegvervoer te verbeteren wil minister Annemarie Jorritsma van Verkeer en Waterstaat een aantal knelpunten in de vaarwegeninfrastructuur versneld aanpakken, zo is meegedeeld door haar ministerie. 
 Eerder is hiervoor al 200 miljoen gulden voor de periode 1998-2000 gereserveerd. 
 In een brief aan de Tweede Kamer kondigt Jorritsma onder meer een versnelde realisatie aan van de nieuwe tweede sluis bij Lith in de Maas en een verdieping van de vaarverbinding Amsterdam-Lemmer. 
 Verder wordt de vaarroute Den Dungen-Veghel (Zuid-Willemsvaart) verruimd en wordt er geld vrij gemaakt voor de verbetering van de vaarverbinding Lemmer-Delfzijl. Concrete knelpunten voor met name de snel groeiende containervaart vormen op die laatste route enkele bruggen die zullen worden vervangen. 
 Twee belangrijke sluizencomplexen, de Hardersluis bij Harderwijk en de Houtribsluizen bij Lelystad, worden gemoderniseerd en er wordt een bijdrage aan de ontwikkeling van een insteekhaven in het Tilburgse industrieterrein vrijgemaakt. 
 Verder wordt het budget van de bijdrageregeling voor vaarwegaansluitingen verhoogd. 
 Voor wat betreft de ijsbestrijding op het hoofdvaarwegennet zal de minister een eenmalige buffer van enkele miljoenen extra beschikbaar stellen. De bijdrage komt bovenop de bedragen die de minister nu al voor de ijsbestrijding uittrekt. 
 "Een en ander biedt een structurele oplossing voor de kosten die het bedrijfsleven moet betalen voor de ijsbestrijding op deze vaarwegen," aldus het ministerie van Verkeer en Waterstaat. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
