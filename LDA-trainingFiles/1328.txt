	Chirac springt in de bres voor Franse 'baguette'
	Reuter, AFP
PARIJS
Als het aan Parijs ligt, wordt het Franse stokbrood in ere hersteld. Volgens een nieuwe verordening moet het traditionele product van de Franse keuken sinds 1 januari voldoen aan enkele scherpe eisen om de benaming 'baguette' te mogen dragen. Als het gewenste resultaat uitblijft, zal president Jacques Chirac niet aarzelen de verordening te vervangen door een wet, zo heeft hij maandag verklaard.
Sinds het begin van het jaar zagen vijfduizend winkels zich genoodzaakt het bordje 'bakkerij' van hun gevel te verwijderen wegens de nieuwe verordening. Die is erop gericht warme bakkers te beschermen tegen de concurrentie van de grote broodfabrieken. De maatregel schrijft voor dat echte bakkers hun meel in de bakkerij zelf selecteren, daar ook hun deeg kneden en dat in de oven bakken. In supermarkten worden veelal ingevroren broden opgewarmd.
'Je kunt een stokbrood van een bakkerij niet vergelijken met die dingen die uit deze of gene keuken komen en lijken op alles behalve brood, een christelijk voedselproduct', aldus Chirac maandag tegenover vertegenwoordigers van het bakkersgilde.
Franse bakkers trokken vorig jaar ten strijde tegen de vermindering van de broodconsumptie. Ze vestigden de aandacht op het traditionele product, waarbij ze tegelijkertijd in het geweer kwamen tegen de grote broodfabrikanten. Fransen consumeren gemiddeld niet meer dan een half stokbrood per dag. De helft van de Franse kinderen eet helemaal geen brood.
Volgens molenaar Philipe Viron, schrijver van het boek 'Leve het Stokbrood', zijn de eisen van een kwaliteitsstokbrood duidelijk. 'Het moet goudgeel van kleur zijn, aan de onderkant bruin. De korst dient knapperig te zijn en moet klinken als een trommel. En het moet het gehemelte strelen met een geur van hazelnoten en lichte caramel.'

