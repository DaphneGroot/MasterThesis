Kreeft (sterrenbeeld).
Klassieke weergave van het sterrenbeeld Kreeft.
Kreeft ("Cancer", afkorting Cnc) is een sterrenbeeld dat is te vinden aan de noordelijke hemelkoepel, liggende tussen rechte klimming 7u53m en 9u19m en tussen declinatie +7° en +33°. Het bevat de ecliptica en is een van de tekens van de dierenriem, de zon staat in dit sterrenbeeld van 20 juli tot 10 augustus.
Wanneer het best te zien?
De verschillende constellaties zijn slechts waarneembaar wanneer ze vanaf de Aarde gezien niet in dezelfde richting staan als de Zon. Omdat de Aarde in een jaar tijd rond de Zon reist, is er voor elk sterrenbeeld dus een periode waarin het beter kan worden waargenomen. Op het noordelijk halfrond is Kreeft in de lente te zien. De beste tijd om deze sterrengroep te observeren is midden maart om 9 u 's avonds. Kreeft is echter het minst goed waarneembare ('flauwste') sterrenbeeld van de dierenriem.
Mythologie.
Het ontstaan van het sterrenbeeld wordt uitgelegd in de Griekse mythologie met het tweede werk van Herakles, waarin Herakles vocht met de veelkoppige waterslang Hydra. De kreeft beet Heracles in zijn hiel en bemoeilijkte zo zijn aanval. Sommige hebben gesuggereerd dat de kreeft een late toevoeging aan de mythe van Herakles was om de twaalf werken overeen met de twaalf tekens van de dierenriem te laten komen.
Wat is er verder te zien?
In dit sterrenbeeld bevinden zich de sterrenhopen Praesepe ("M44") en M67 en de planetaire nevel Abell 31.
