Genève (kanton).
Genève (Duits: "Genf"; Frans: "Genève"; Italiaans: "Ginevra"; Reto-Romaans: "Genevra"; Engels: "Geneva"; officieel: "République et Canton de Genève") is een kanton in het westen van Zwitserland met ca. 468.000 inwoners (juni 2012).
De inwoners van het kanton zijn 17,5% protestant en 39,5% Rooms-katholiek (2000). Zonder godsdienst is 22,6% van de bevolking.
Geografie.
Het kanton ligt aan het Meer van Genève en wordt doorstroomd door de Rhône. Het kanton is vrijwel geïsoleerd van de andere Zwitserse kantons. Het kanton grenst alleen aan het kanton Vaud. Voor de rest is het omklemd door Frankrijk via de departementen Ain aan de noordkant en Haute-Savoie aan de zuidkant. De gemeente Céligny ligt als een exclave in kanton Vaud.
Economie.
Het kanton wordt gedomineerd door de stad Genève. Het is een centrum voor handel en banken. Veel Zwitserse banken bevinden zich in Genève, speciaal op het gebied van "private banking". De diensten zijn het belangrijkst, er bevinden zich enige hoofdkantoren van internationale bedrijven en organisaties in Genève, bijvoorbeeld de Verenigde Naties, de internationale post unie, het Rode Kruis en de wereldgezondheidsorganisatie. In de landelijke gedeelten wordt voornamelijk granen en wijn geproduceerd.
Vele beroemde en duurdere horlogemerken komen uit Genève.
Genève heeft een eigen internationale luchthaven Genève-Cointrin, bovendien is het aangesloten op de Franse TGV.
Talen.
38,7% van de bevolking van Genève heeft geen Zwitsers paspoort (2003).
Districten.
Het kanton is niet opgedeeld in districten.
Geschiedenis.
Al in de Keltische tijd woonden hier mensen en was Genève hoofdstad van het volk der Allobrogi. Ook in de Romeinse tijd wordt er melding van gemaakt. Genève was een bisschopstad van ongeveer 400-1536. Verschillende Bourgondische koningen hebben er geheerst van de 5e eeuw tot de 11e eeuw.
Van 1798 tot 1814 is het bezet geweest door Frankrijk.
Kanton Genève werd in 1815 door de stad Genève, de daarbij horende gebieden en bezit en door het Congres van Wenen toebedeelde toenmalige Franse gebieden en delen van Savoie (bijvoorbeeld de stad Carouge) gevormd. Van oorsprong is het kanton gereformeerd, maar door de veranderingen in de bevolking heeft het Rooms-katholieke geloof de overhand.
Na 1815 regeerde nog altijd het aristocratische regime, het kanton bleef dan ook neutraal in de Sonderbund-oorlog (1847). Echter in 1848 stemt het in met de nieuwe grondwet van de bondsstaat. Sindsdien is het een van de liberaalste kantons in Zwitserland.
Het calvinisme is in de 16e eeuw in Genève ontstaan. De kerk waar Calvijn gepredikt heeft staat in Genève.
