	Van Gaal laat zijn vrienden genieten in Brabant
	Van onze verslaggever
Paul Onkenhout

EINDHOVEN
Het is aangenaam weer, de bossen rondom de Herdgang in Eindhoven zijn nog groen getint, de vogels fluiten en Louis van Gaal zegt dat hij blij is dat hij zijn Spaanse vrienden kan laten zien hoe mooi Nederland is. Waar de Champions League al niet goed voor is.
Zelfs voor Nederlanders kost het moeite om niet te lachen als Van Gaal zijn spelers onderwijst, op een bijveld van sportcomplex de Herdgang in dit geval. Hij spreekt Spaans zoals de Nederlandse toerist dat doet na twee weken doorzakken in Lloret de Mar.
Het Spaans van Van der Lem, een van de negen assistenten van Van Gaal, is niet veel beter. Als een speler, Figo, de trainers van FC Barcelona er op attent maakt dat de ene partij meer spelers heeft dan de andere, zegt Van der Lem: 'Figo unico allerto!' Maar mooi is het, op de rustieke Herdgang in Eindhoven.
December is nog niet verstreken, maar Van Gaal richt zich met Barcelona noodgedwongen al op andere doelen. Het is een ongewone ervaring, ook voor hem zelf: zes seizoenen lang nam hij met Ajax ook na de winterstop nog deel aan een Europa Cup-toernooi.
Rustig vertelt Van Gaal dat de Champions League dit seizoen te vroeg van start ging voor Barcelona. De Spaanse verslaggevers maken geen notities: dit hebben ze al vaker gehoord.
Van Newcastle United werd in de ouverture verloren, waarna Dinamo Kiev tot twee maal toe aantoonde dat rijkdom niet zaligmakend is. De Oekraeners wonnen met 3-0 en 4-0 van de club die in de zomer bijna 130 miljoen gulden uittrok voor nieuwe spelers. Dat bedrag is exclusief de som die onlangs voor Bogarde moest worden betaald aan AC Milan.
Veel krediet heeft Van Gaal niet in Spanje. Van de vooral door voorzitter Nu¤ez beloofde gouden bergen hebben de socio's nog niets gezien. Aanvallend voetbal werd hen in het vooruitzicht gesteld, en de verovering van Europa, maar aanvallen doet Barcelona lang niet altijd en de Europese campagne is geflopt.
Niemand in Spanje weet wat Van Gaal werkelijk wil met het elftal en de taalbarrire komt het begrip voor zijn werkwijze niet ten goede. De vraag of het project Van Gaal toekomst heeft, gesteld door het dagblad El Mundo Deportivo, werd vorige maand slechts door veertien procent van de toeschouwers bij een (gewonnen) thuiswedstrijd bevestigend beantwoord.
Van Gaal meent dat Barcelona er sindsdien aanmerkelijk op vooruit is gegaan. In de Spaanse liga gaat Barcelona gelijk op met Real Madrid. De voorsprong bedraagt momenteel twee punten. In het weekeinde speelt Barcelona tegen stadgenoot Espanyol.
D t is pas een belangrijke wedstrijd, stelt Van Gaal. Daarom liet hij maandag een van zijn beste spelers, Luis Enrique, achter in Barcelona. Hij mag uitrusten.
Ivan de la Pe¤a m¢t uitrusten: Van Gaal heeft de publiekslieveling laten weten dat het rendement van zijn acties te gering is. Meer wil Van Gaal er niet over zeggen. En verkeerd woord en de poppen dansen in Barcelona.
Spelers die licht geblesseerd zijn, Rivaldo bijvoorbeeld en wellicht Reiziger, komen vanavond tegen PSV evenmin in actie. Het duel met PSV is alleen cruciaal omdat de ene wedstrijd altijd de volgende benvloedt.
Dat heeft Van Gaal ooit Rinus Michels horen zeggen en hij is het er mee eens. Wat hem betreft is PSV - Barcelona een wedstrijd in het kader van de opbouw van zijn ploeg, niets meer, zegt hij.
Om vervolgens, naar aanleiding van de transfer van Bogarde, in niet mis te verstane bewoordingen de gang van zaken op de internationale transfermarkt te hekelen. Ooit was Van Gaal een strijder tegen het transfersysteem.
Tot zijn ergernis moet hij concluderen dat de nieuwe regels van voetballers slaven hebben gemaakt. Vaak worden ze niet aangetrokken om het elftal te verbeteren, maar om ze later door te kunnen verkopen. Dat is handel in mensen, aldus Van Gaal, en dat is verkeerd.
Uitgerekend Barcelona is een van de clubs die voor een enorme prijsopdrijving heeft gezorgd. Van Gaal zei in Eindhoven niet uit te sluiten dat Barcelona dit seizoen behalve Bogarde nog enkele spelers zal kopen.

Foto
	Louis van Gaal kijkt op z'n horloge tijdens de training van Barcelona gisteren op de Herdgang. FOTO MARCEL VAN DEN BERGH

