Richard Krajicek.
Richard Peter Stanislav Krajicek (Rotterdam, 6 december 1971) is een Nederlands voormalig tennisspeler van Tsjechische afkomst. In 1996 won hij de Wimbledon-titel in het enkelspel, wat wordt beschouwd als de meest prestigieuze titel in het tennis. Dit is het beste resultaat van een Nederlandse tennisser tot op heden. Krajicek is sinds 7 juli 1999 getrouwd met voormalig fotomodel en schrijfster Daphne Deckers (1968), woont in Muiderberg en heeft twee kinderen.
Krajicek werd geboren een jaar nadat zijn ouders, de handballer Petr (1941) en Ludmila Krajíček, waren gevlucht uit Tsjecho-Slowakije. Michaëlla Krajicek (1989) is een halfzus uit het huwelijk tussen zijn vader en een andere Tsjechische vrouw. Krajicek groeide op in Den Haag.
Begin.
Krajicek begon al op vijfjarige leeftijd met bondstraining van het district Den Haag. Zijn ouders en dan vooral zijn vader waren de drijfveer achter zijn tenniscarrière. In zijn jeugd maakte hij veel trainingsuren onder leiding van zijn vader en autodidact tennistrainer Petr en de tennistrainer van Tsjechische komaf Marian Laudin.
Hij behaalde nationale titels t/m 12 jaar outdoor (1982/83) en werd 4de op het officieuze WK junioren t/m 12 jaar in 1983. Vanaf 1984 begon het minder goed te gaan met Krajiceks tennisspel. In 1985 haalde hij wel nog de tweede plek bij het NK t/m 14 outdoor (verlies Paul Dogger) en werd hij met Paul Dogger nog Europees kampioen t/m 14 jaar in het dubbelspel.
In 1986 was hij echter de aansluiting met de (inter)nationale jeugdtop kwijt. Krajiceks loopbaan stokte rond zijn 14de tot 16de jaar door fysieke, technische, tactische en persoonlijke oorzaken. In 1987 was de ooit zo talentvolle 15-jarige Krajicek afgeschreven voor potentieel top 100-niveau.
Bij Krajicek bleef de groeispurt lang uit, totdat hij plotseling rond zijn 16/17de in korte tijd sterk begon te groeien. Het technische niveau werd verbeterd onder leiding van Cees Houweling van tennisvereniging Popeye Goldstar in Amsterdam, die hem trainde van zijn 14de tot zijn 19de. Houweling heeft sterk bijgedragen aan de omschakeling van een dubbelhandige naar een enkelhandige backhand en tevens aan de ontwikkeling van Krajiceks aanvallende speelstijl, die mogelijk werd gemaakt door zijn toegenomen lengte. Privé had hij het niet makkelijk door de scheiding van zijn ouders in 1986, die bovendien leidde tot een langdurige breuk (circa 2001) met zijn vader en trainer Petr.
Krajicek stopte in 1988 op 16-jarige leeftijd na 4 atheneum en ging fulltime tennissen. Bondscoach KNLTB Stanley Franker gaf hem een kans bij Jong Oranje ondanks zijn slechte prestaties van dat moment. Pas vanaf dat moment begon Krajicek na circa vier jaar verval weer langzaam op niveau te komen. Hij wist in 1989 een satelliettoernooi te winnen tijdens zijn 1ste deelname aan een satellietcircuit. Toen hij vervolgens eind 1989 de nationale masters won (winst Paul Haarhuis), was hij definitief terug.
Vervolg.
De Australiër Rohan Goetzke, die in dienst van de KNLTB werkte werd de coach van zowel Krajicek als Jan Siemerink als leden van Jong Oranje.
In augustus 1990 speelde hij voor het eerst een ATP Challenger Tour-toernooi in Verona op gravel met een ranking van 314 op de wereldranglijst. Hij won dat toernooi (winst Jacco Eltingh). Hij won ook het tweede Challenger-toernooi waaraan hij deelnam in oktober 1990. Dat was het Challenger-toernooi op gravel van Casablanca (winst Ctislav Doseděl). Vervolgens haalde hij in oktober 1990 ook nog de finale van het indoor Challenger-toernooi op hardcourt van Brest (verlies Cédric Pioline). Door die prestaties bereikte hij in oktober 1990 plaats 148 op de wereldranglijst.
In januari 1991 kon hij voor het eerst meedoen aan een ATP-toernooi. Op het outdoor hardcourt ATP-toernooi van Sydney won hij zijn eerste ATP-partij; (winst Marc Rosset 6-3 6-2). Na dat toernooi had hij een ranking van 113. Hij zou vanaf dat toernooi alleen nog maar actief zijn op ATP- en grandslamtoernooien. In januari 1991 speelde hij op het Australian Open op zijn eerste grandslamtoernooi en bereikte de vierde ronde (verlies Christiano Caratti). Op 28 januari 1991 bereikte hij met de ranking van 94 voor het eerst de top 100.
In maart 1991 speelde hij op het outdoor hardcourt van Miami zijn 1ste ATP Masters Series-toernooi; (verlies 1ste ronde Petr Korda).
Zijn eerste ATP-toernooi won hij op 19-jarige leeftijd in april 1991 in Hongkong (winst Wally Masur 6-2 3-6 6-3) op outdoor hardcourt. Na dit toernooi werd de Rohan Goetzke de vaste coach van alleen Krajicek buiten dienst van de KNLTB.
Krajiceks doorbraak kwam in 1992. Hij haalde op 20-jarige leeftijd de halve finale van de Australian Open (WO Jim Courier), hoewel hij moest opgeven vanwege een schouderblessure. Dit zou het begin markeren van een carrière vol blessureleed. Op 16 november 1992 bereikte hij met ranking 10 voor het eerst de top 10. Die week speelde hij voor het eerst op het ATP World Tour Championship (de eindejaars Masters) waarin hij één groepswedstrijd van Michael Chang wist te winnen. In die wedstrijd raakte hij geblesseerd aan de knie.
In 1992 won Richard het prestigieuze toernooi in Antwerpen. Hij won daar een met diamanten ingelegd gouden tennisracket ter waarde van $1.000.000.
In 1993 bereikte hij wederom de halve finale van een grandslamtoernooi, dit keer op Roland Garros (verlies Jim Courier 1-6, 7-6, 5-7 en 2-6).
Zijn beste spel speelde Krajicek op 24-jarige leeftijd tijdens het door hem gewonnen Wimbledon 1996. Hij won in de eerste ronde van Javier Sánchez (6-4, 6-3 en 6-4). In de tweede ronde van Derrick Rostagno 6-4, 6-3 en 6-3). In de derde ronde van Brett Steven (7-6, 6-7, 6-4 en 6-2). De vierde ronde tegen de Wimbledonwinnaar van 1991 Michael Stich (6-4, 7-6 en 6-4) was een van de beste wedstrijden van zijn carrière. De kwartfinale tegen de toenmalige nummer 1 van de wereldranglijst Pete Sampras (7-5, 7-6 en 6-4) is mogelijk de beste wedstrijd van zijn carrière. Krajicek was de enige tennisser die de zegereeks van zevenvoudig Wimbledonwinnaar Sampras (1993-1995 en 1997-2000) wist te doorbreken. Krajicek won in de halve finale eenvoudig met 7-5, 6-2 en 6-1 van Jason Stoltenberg. In een eenzijdige finale won hij met 6-3, 6-4 en 6-3 van de Amerikaan MaliVai Washington.
In 1998 maakte Krajicek kans op een nieuwe Wimbledonzege, maar hij strandde in de halve finale tegen Goran Ivanišević (13-15 vijfde set). Een vermoeide Ivanišević verloor de finale in vijf sets van Pete Sampras. Krajicek had echter - in tegenstelling tot Ivanišević - een positieve tegen Sampras; ook op Wimbledon (1-0).
In 1998 won hij voor het eerst een ATP Masters Series-toernooi: het indoor-hardcourttoernooi van Stuttgart (winst Jevgeni Kafelnikov 6-4, 6-3 en 6-3). Na een bye in de eerste ronde versloeg hij in de tweede ronde Magnus Norman (6-4 en 6-1), in de derde ronde de nummer 5 van de wereldranglijst Andre Agassi (6-3 en 6-4), in de kwartfinale Goran Ivanišević (7-6 en 7-6) en in de halve finale de nummer 1 van de wereldranglijst Pete Sampras (6-7, 6-4 en 7-6).
In 1999 won hij voor de tweede keer een ATP Masters Series-toernooi: de Miami Masters (Key Biscayne, outdoor hardcourt) door Sébastien Grosjean in de finale te verslaan met 4-6, 6-1, 6-2 en 7-5. In dat toernooi met een schema van 128 en 96 deelnemers versloeg hij na een bye in de eerste ronde, Sjeng Schalken (6-1, 4-6 en 6-1) in de tweede ronde, Jan Siemerink (6-3 en 6-2) in de derde ronde, Marat Safin (6-3 en 6-1) in de vierde ronde, nummer 2 van de wereld Pete Sampras (6-2 en 7-6) in de kwartfinale en Thomas Enqvist (6-4 en 6-2) in de halve finale. Dat was Krajiceks laatste toernooiwinst.
Op de US Open van 1999 verloor hij net in de kwartfinale van Jevgeni Kafelnikov (6-7, 6-7, 6-3, 6-1 en 6-7). In die wedstrijd sloeg hij 49 aces waarmee hij het toenmalige wereldrecord brak.
Zijn hoogste positie bereikte hij op 29 maart 1999: vierde plaats op de wereldranglijst. In mei van datzelfde jaar was hij tijdens het ATP-toernooi van Hamburg vijf zeges verwijderd van de nummer 1-positie op de wereldranglijst. Hij verloor echter na een bye in de eerste ronde in de tweede ronde van Hicham Arazi (5-7 en 1-6).
Einde.
Op het US Open van 2000 (kwartfinale, verlies Pete Sampras 6-4, 6-7, 4-6 en 2-6) kreeg hij wederom een blessure (aan zijn elleboog) die twintig maanden zou duren. Hij speelde daardoor niet van november 2000 tot mei 2002 en miste zes grandslamtoernooien op rij. Dat was feitelijk het begin van het einde.
Hij maakte zijn comeback op het ATP-toernooi van Rosmalen in juni 2002 en verloor in de eerste ronde van Roger Federer (2-6 en 5-7). Anderhalve week later bereikte hij de kwartfinale op Wimbledon 2002 (verlies Xavier Malisse 7-9, vijfde set), wat zijn laatste grote prestatie was.
Krajicek bleef last houden van de blessure aan zijn elleboog en kon niet meer op zijn oude niveau komen. Op 19 juni 2003 stopte Krajicek na vijftien jaar (1988) op zijn 32e met fulltime tennis als gevolg van die blessure. Zijn laatste toernooi was het grastoernooi van 's-Hertogenbosch (verlies eerste ronde Olivier Mutis 4-6 en 6-7). De week erna op maandag 23 juni 2003 had hij een ranking van 71 op de wereldranglijst.
Prestaties.
Krajicek was de beste speler van de 'Gouden generatie', een benaming voor het meest succesvolle tijdperk in het Nederlandse heren-tennis. Deze bestond uit Richard Krajicek (1971), Paul Haarhuis (1966), Jan Siemerink (1970) en Jacco Eltingh (1970). Deze generatie kwam eind jaren tachtig op en was succesvol in de jaren negentig. Bondscoach KNLTB Stanley Franker was sterk betrokken bij de gouden generatie, mede ook door zijn functie als coach van het Nederlands team in de Davis Cup.
Krajicek kon goed tennissen in eigen land: hij behaalde 4 ATP-titels in Nederland (Rotterdam en Rosmalen). Hij speelde echter onder zijn niveau in de Davis Cup. Daarin heeft hij een winst-verliesbalans van 6-7 (46,2%) in het enkelspel, terwijl hij op de hele ATP Tour een winst-verliesbalans had van 65,2%.
Krajicek heeft drie ATP-toernooien twee keer gewonnen: Los Angeles, Rosmalen en Rotterdam. In het ATP-toernooi van Los Angeles werd hij ook nog een keer tweede in slechts 5 deelnames waardoor men dat toernooi als zijn succesvolste zou kunnen beschouwen.
Hij was de gevreesde tegenstander van 14-voudig grandslamwinnaar Pete Sampras (6-4) waarvan hij 4 keer op rij wist te winnen. En van tweevoudig US Open-winnaar Patrick Rafter (7-2). Krajiceks beduchte tegenstanders waren viervoudig grandslamwinnaar Jim Courier (1-7). En Wimbledonwinnaar Goran Ivanišević (3-9) van wie hij negen keer op rij verloor.
Krajicek had regelmatig last van minder goede dagen en kon dan verliezen van duidelijk lager geklasseerde spelers.
Zijn grootste overwinningen wat betreft aantal wedstrijden waren: Clinton Marsh (ranking 325, gekwalificeerd) 6-1, 6-1 en 6-1, Australian Open 1995, ronde 128 (1ste ronde) en Joshua Eagle (ranking 688, gekwalificeerd) 6-1 en 6-1, ATP Toernooi Halle, 1997, gras, ronde 32 (1ste ronde).
Zijn grootste verliezen wat betreft aantal wedstrijden waren: Petr Korda 1-6 en 1-6, ATP World Team Cup Düsseldorf 1996, poule, gravel en Andrej Medvedev 1-6 en 1-6; ATP Master Series Hamburg 1997, 2de ronde, gravel.
Krajicek heeft ATP-toernooioverwinningen behaald op alle vier de ondergronden. Hij bracht het reeds zover in 1994 op zijn 22ste toen hij het ATP-toernooi van Barcelona op gravel won. De verdeling van de 17 ATP-titels naar baansoort is: hardcourt 7, tapijt 6, gras 3 en gravel 1.
Krajicek raakte snel geblesseerd en de vele blessures hebben zijn carrière sterk belemmerd. Met minder blessures was wellicht meer mogelijk geweest.
Als tennisspeler is Krajicek nog actief op de ATP Senior Tour.
Vergelijking Okker-Krajicek.
Krajicek en Tom Okker kunnen worden beschouwd als de beste enkelspel-tennissers die Nederland heeft gehad. Tom Okker heeft een betere winst-verliesbalans (70,3% winst) dan Krajicek (65,2% winst) en heeft meer toernooien gewonnen. Okker: 26 enkelspeltitels, Krajicek: zeventien enkelspeltitels. Okker was ook actiever in het dubbelspel: hij behaalde 67 dubbelspeltitels, Krajicek slechts drie. Krajicek heeft echter een grandslamtoernooi (Wimbledon 1996) gewonnen terwijl Okker eenmaal grandslamfinalist was (US Open 1968). Hoewel dat moeilijk te vergelijken is, wordt wel gesteld dat Krajicek (1989-2003) in een concurrerender tijdperk speelde dan Okker (1964-1981).
Speelstijl.
De lange en stevige Krajicek ontwikkelde al snel een sterke service. Hij sloeg niet alleen hard maar kon de bal ook goed plaatsen en variabel effect meegeven. Krajicek sloeg de service (op het begin na) vanwege zijn grote blessuregevoeligheid niet op zijn allerhardst. Hij kon daardoor wel meer met de plaatsing en het effect. Hij had een van de beste services van zijn generatie. Krajicek won 87,2 % van zijn service games op de ATP-Tour en staat daarmee op de 8ste plaats van de service games ranglijst (vanaf 01-01-1990).
Krajicek was minder goed in de return games. Hij won 21,2 % van de return games wat relatief weinig is voor iemand van zijn niveau.
Zijn volley was goed, maar minder sterk dan zijn service. Hij had aangeleerde volleys, die eerder een technische dan een natuurlijke slag waren. De volleys waren eerder strakke en gecontroleerde slagen dan slagen op basis van de touch.
Zijn forehand was wel een natuurlijke slag en was betrouwbaar. Met zijn "semi-western grip" was hij in de forehand niet alleen vast maar kon hij er tevens veel snelheid mee genereren.
Zijn enkelhandige backhand was zijn minste slag. De slice was goed, maar in het doorslaan was hij niet erg vast. Daardoor kon hij in de verdrukking komen wanneer hij continu op zijn backhand werd aangevallen.
Hij had een goede forehand-smash, maar vooral een bijzonder goede backhand-smash, die hij heel hard kon slaan voor een backhand-smash. Krajicek speelde niet veel dropshots.
Ondanks zijn lengte en kracht beschikte Krajicek over een goede techniek en een klassieke stijl van spelen. Zijn voetenwerk was redelijk voor iemand van 1,96 m, maar hij was niet snel en beweeglijk voor iemand die de vierde plaats op de wereldranglijst heeft gehaald. Zijn balans was mede door zijn lengte geen sterk punt.
Wanneer Krajicek op een snelle ondergrond (tapijt, hardcourt of gras) op dreef was, was hij moeilijk te verslaan en kon hij een tegenstander overdonderen.
Krajicek had moeite om het publiek te bespelen. Later in zijn loopbaan kon hij zich echter beter ontspannen, waardoor zijn omgang met het publiek en de media beter verliep.
Maatschappelijke loopbaan.
Na zijn afscheid werd Krajicek directeur van het ABN AMRO-indoortoernooi in zijn geboorteplaats Rotterdam.
In 2005 verscheen van zijn hand de autobiografie "Harde Ballen". Redactie: Berthold Palthe. Eindredactie: Daphne Deckers.
Krajicek schreef bovendien mee aan het verkiezingsprogramma van de VVD voor de Tweede Kamerverkiezingen van 2010. Ook heeft hij aangegeven dat hij in de toekomst mogelijk een politieke carrière wil nastreven.
Hij was in 2013 lid van het Nationaal Comité Inhuldiging, dat de feestelijkheden rond de inhuldiging van Willem-Alexander tot koning coördineerde. Hij droeg daarin de verantwoordelijkheid voor het onderdeel Koningsspelen, een sportfestijn voor de schooljeugd dat op 26 april onder slechte weersomstandigheden werd gehouden. Krajicek kondigde aan dat deze spelen een jaarlijks terugkerend evenement zouden gaan worden.
Krajicek Foundation.
Nadat Richard Krajicek in 1996 Wimbledon won, koos hij in plaats van een rijtour door de stad voor het geven van een tennisclinic in een Haagse aandachtswijk. Geraakt door het plezier van de kinderen én geschokt door de beperkte faciliteiten, kwam Richard op het idee om meer voor deze jeugd te doen. In 2001 is de eerste Krajicek Playground een feit. Vanaf dat moment volgen de multifunctionele velden elkaar in rap tempo op. Steeds met dezelfde aanpak: niet alleen aanleggen, maar juist ook intensief begeleiden.
