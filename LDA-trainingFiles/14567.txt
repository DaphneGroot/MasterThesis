Fret (muziek).
Eerste 4 fretten van een gitaar (C-majeur akkoord met een G in de bas)
Een fret is een mechanisme om snaren tijdens het bespelen van een snaarinstrument zodanig in te korten dat de snaar vrij kan trillen tussen twee vaste, precies gedefinieerde punten. De vingers worden vlak achter de fret neergezet.
Frets zijn meestal in de toets van een snaarinstrument bevestigd, zoals bij de gitaar, maar kunnen ook in de vorm van plastic of leren "touwtjes" worden uitgevoerd, waardoor ze verplaatsbaar zijn, zoals bij de saz. Dit principe is al erg oud. De vedel en de viola da gamba - snaarinstrumenten uit de renaissance - hebben een verplaatsbare fret, die in de regel "bunde" wordt genoemd.
De viola da gamba onderscheidt zich van de cello en de contrabas doordat de laatste twee instrumenten, evenals de moderne viool en altviool, fretloos zijn. Zowel elektrische als akoestische gitaren hebben in de regel frets. Een fretloze elektrische basgitaar werd pas later ingevoerd, met Jaco Pastorius als een belangrijk bespeler ervan.
Er bestaan ook instrumenten waarbij de snaar in een holte in de balk wordt geduwd, de rand van de holte fungeert dan als "fret", dit geeft ook een andere klank die niet voor alle genres geschikt is.
Materiaal.
Voor de meeste frets wordt alpaca gebruikt, ook wel "nieuwzilver" of "nikkelzilver" genoemd, met 18% nikkel. Dit is zachter dan roestvast staal (RVS). Als snaren van RVS worden gebruikt, treedt snel slijtage aan de frets op. Daarom worden soms frets van RVS toegepast.
