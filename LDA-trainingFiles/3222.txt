	Versplinterde stokpaardjes
	DE EERSTE ZINNEN van Rick van der Ploegs nieuwe boek doen al weldadig aan: 'Ik verbaas me keer op keer over de stelligheid waarmee leken, journalisten, politici en beginnende studenten zekerheden in economie verkondigen: ze weten dat ze het weten. Weten we echt zeker dat denivellering of een lager wettelijk minimumloon tot meer banen leidt? Zijn strakke normen voor het financieringstekort en de staatsschuld werkelijk noodzakelijk voor een ijzersterke monetaire discipline en een harde munt?'
'Bestaan er economische stellingen waarvan we met volledige zekerheid weten dat ze waar zijn? Het gevaar bestaat dat mensen die pretenderen zeker te weten hoe de wereld in elkaar steekt, niet weten dat ze het niet weten. Hoewel dit een plezierige geestestoestand is voor de blissfully ignorant, is dit de laagste vorm van kennis.'
De econoom is ruim tweeneenhalf jaar (parlementair) politicus en, ondanks het bovenstaande, vaak erg stellig. Maar het prettige is dat de parmantige stellingen vaak ver verwijderd zijn van de partijgebonden clichs in de politiek. Het PvdA-kamerlid verrast nogal eens en heeft veel nuchtere speelsheid.
Dat maakt zijn boek ook aantrekkelijk voor economische leken, al overdondert hij hen wel eens en blijven sommige stukken iets te Voorlopig Verslag-achtig om als optimaal marktgericht proza te kunnen dienen. Een boek voor belangstellenden met enig uithoudingsvermogen. Ze hoeven die vette wiskundige formule op pagina 205 niet te ontraadselen om toch te begrijpen dat het basisinkomen nogal utopisch is: de rechtse variant is ronduit asociaal en linkse varianten zijn al gauw onbetaalbaar.
Het is een aardig voorbeeld van hoe Van der Ploeg stokpaardjes aan splinters schrijft. Hetzelfde gebeurt met nogal wat VVD-wensdromen en profijtgerichte krompraat van allerhande belangengroepen. De bevoordeling van notarissen, medische specialisten en apothekers wordt stevig aangepakt. Zulke beroepsgroepen moeten kiezen: ondernemer zijn met minder monopolie ¢f zorgverlener maar dan als ambtenaar betaald.
De auteur vindt het 'bizar' dat zoveel subsidie gaat naar podiumkunst in de zalen, waarbij dus de niet-bezoekers via de schatkist de beter gesalarieerde wel-bezoekers ondersteunen. Hij wil dat kunst meer via de media wordt verspreid, bijvoorbeeld via een kanaal met betaal-tv. 'De bezuinigingen ontzien de podiumkunsten. Het aantal gesubsidieerde gezelschappen stijgt, terwijl het gemiddelde bezoekersaantal daalt.'
En: 'Deze ontwikkelingen zijn noch doelmatig, noch rechtvaardig. Een paternalistische overheid weet blijkbaar wat goed is voor de mensen: de burger schat de intrinsieke waarde van elitaire vormen van kunst niet goed in. Anders gezegd: elitaire kunst is een merit-goed en verdient overheidssubsidie. Omdat paternalistische motieven kunstpausen legitimeren, dreigt het gevaar van ''kunst voor kunst''. Omdat subsidie verdeeld wordt door kunstpausen, die zelf betrokken zijn bij de kunstwereld, dreigen nieuwe initiatieven te weinig subsidie te krijgen. Daarom gedijt experimentele kunst wellicht beter onder het vrije spel van vraag en aanbod.'
In de onlangs verschenen politicologenbundel Paars in perspectief wordt Rick van der Ploeg door VVD-wetenschapper P.G.C. van Schie aangeduid als de PvdA'er die vooroploopt in liberale richting. Als dat zo is, gaat het met de verVVD-ing van de sociaal-democratie niet hard (meer). Van der Ploeg geeft een bonte waslijst van redenen waarom hij geen VVD'er wil zijn. Onder veel meer: 'De VVD is in mijn ogen een te nationalistische partij waar het Europa, asielzoekers, ontwikkelingshulp en zelfs vrijhandel voor de Derde Wereld betreft.
De econoom heeft een hekel aan 'markt versus staat'-gedoe. Een sterke markt vereist ook een sterke overheid, meent hij, zij het meer als regisseur, opdrachtgever en katalysator dan als uitvoerder. Hij is meer Rijnlander dan Angelsaks. Van der Ploeg wil alle ruimte en kansen voor nieuwe bedrijfjes, maar ook meer sociale zekerheid voor 'flexwerkers'.
Hij bepleit alln denivellering tussen de laagste inkomens, om de werkgelegenheid te verbeteren. Dus het verlichten van de lastendruk voor de werkers met lage lonen, maar wel ten koste van de middengroepen. Een verstandig, maar electoraal gevoelig streven. Van het VVD-gedram om de staatsschuld snel omlaag te brengen zegt hij: 'Wat een malle basis voor een ideologie' Het is beter om dat geld te investeren. Daarmee wordt het nationaal inkomen groter en de staatsschuldquote vanzelf lager.
Het paarse kabinet krijgt in dit boek kritiek, omdat het milieubeleid 'lang niet ambitieus genoeg is'. Voorlopig is een 'vuiltaks', met evenredige vermindering van belasting op arbeid, ook goed voor economie en werkgelegenheid, vooral als het internationaal gebeurt. Maar er komt een moment waarop zo'n taks arbeidsplaatsen gaat kosten. Dan gaan 'groene' en 'rode' verlangens uiteenwijken.
In een futurologische passage voorziet Van der Ploeg 'gigantische verschuivingen in de structuur van de Nederlandse economie', na de (toegejuichte) invoering van de Euro en nadat vuiltaks en eerlijke handelsmogelijkheden voor Derde Wereld-landen in Europa zijn gerealiseerd. 'Staal, landbouw en textiel zullen op de lange termijn van het economische landschap verdwijnen of drastisch moeten reorganiseren, terwijl kennisintensieve en schone economische activiteiten opbloeien.' Na 'pijnlijke aanpassingen' heeft de werkgelegenheid vooral baat bij een enorme afzetmarkt in Oost-Europa. 'Zo bezien is vrijhandel in ons eigen belang en is het marktmechanisme een goede partner van de sociaal-democratie.'
De auteur bespreekt tal van actuele onderwerpen met steeds heldere conclusies. Van de 'Rottenberg-generatie' heeft Rick van der Ploeg zich kennelijk het breedst ontwikkeld als beleidsdenker. Waardevoller voor een fractie en een partij dan menige vlotte tv-babbelaar. Dit royale (maar niet makkelijke) boek met zijn ondertoon van doordacht optimisme en zijn ontbreken van PvdA-bleekneuzigheid is een aanwinst.
Jan Joost Lindner
Rick van der Ploeg: Een schaap in wolfskleren - Opstellen over politiek en economie.
Prometheus; 272 pagina's;  39,90.
ISBN 90 5333 381 9.

