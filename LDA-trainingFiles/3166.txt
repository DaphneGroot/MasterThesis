	Boy Edgar Prijs tóch uitgereikt
	'Buikriemjaar.' Jan Schretzmeijer, directeur van de Stichting Jazz en Geïmproviseerde Muziek in Nederland (SJIN), neemt het door hem verzonnen woord, waarmee hij een jaar geleden veel improviserende musici op de kast kreeg, nog steeds met enige trots in de mond.
1996 staat in de annalen van de SJIN als het 'buikriemjaar'. Een jaar dat overigens minder zuinig zou uitpakken dan Schretzmeijer in januari 1996 voorzag, doordat staatssecretaris Nuis genereus tussenbeide kwam. De Nederlandse jazzwereld kon opgelucht ademhalen.
Toch valt het magische woord weer als Schretzmeijer wordt gevraagd waarom de Boy Edgar Prijs, de Grote Prijs van de Nederlandse Jazz (25 duizend gulden plus Wolkers-plastiek), én de Podiumprijs vorig jaar niet zijn uitgereikt.
'Ik wilde daar geen geld voor uittrekken. Liever gebruikten we het geld om concerten door te laten gaan.'
Of het verstandig is een prijsuitreiking te schrappen, die gewoonlijk met veel publiciteit gepaard gaat, die weer concertpubliek kan opleveren?
'Dat zullen we dit jaar compenseren', belooft Schretzmeijer. 'Volgende week gaan we aan de slag met het samenstellen van een jury voor de Boy Edgar Prijs 1996, en we hopen die nog dit voorjaar uit te reiken.'
Hij kan niet beloven dat de prijs voor 1997 nog dit jaar wordt toegekend, want hij zit ook nog met een Podiumprijs die traditioneel in het voorjaar wordt uitgereikt.
'Dat is vorig jaar niet gebeurd doordat we onze sponsor, Heineken, kwijt zijn geraakt. Ik heb goede hoop dat we een nieuwe sponsor zullen vinden.' De Podiumprijs 1995, goed voor vijfduizend gulden, is dan voorgoed verloren. Die van 1996 wordt mogelijk in de loop van het jaar nog uitgereikt.

Foto
	Franky Douglas neemt de van Maarten van Traa de Boy Edgar Prijs 1994 in ontvangst. FOTO RUUD GOSSE

