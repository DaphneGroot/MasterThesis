Marianne Weber (zangeres).
Marianne Weber (Utrecht, 5 december 1955) is een Nederlands zangeres van het levenslied. Ze is bekend in Nederland en België.
Biografie.
Als kind was ze een groot fan van de Zangeres zonder Naam. Weber vormde aan het begin van de jaren negentig met Jan Verhoeven het "Holland Duo". Ze brachten drie albums uit, waarvan de derde 'goud' werd. Ze ging solo verder en in 1992 scoorde ze haar eerste hit met "Ik weet dat er een ander is". Een andere uit die tijd was "Schrijf me nooit geen mooie brieven meer".
Na enkele relatief goed verkopende albums nam Weber in 1997 een cd op met Frans Bauer. Het werd haar grootste succes tot dan toe. Het schijfje ging 300.000 keer over de toonbank. De uitgebrachte single "De regenboog" werd voor beiden de eerste nummer 1-hit in de Nederlandse Top 40.
Op 5 september 2008 was bij de TROS de eerste aflevering te zien van de reallifesoap "Frans & Marianne". Hierin was de hernieuwde samenwerking tussen Bauer en Weber te zien. In december 2008 gaf het duo een eenmalige reeks concerten in Ahoy. Sindsdien scoorde ze nog regelmatig hits, met liedjes als "De Italiaan" en "Sneeuwwitte vredesduif", dat werd geproduceerd door Emile Hartkamp. Haar album "Tranen van geluk" stond in de zomer van 2007 op de eerste plaats in de albumcharts.
Weber gaf op zaterdag 24 maart 2012 een concert in concertgebouw De Doelen in Rotterdam.
Het album "Dat is de liefde" dat ze met John de Bever in 2015 opnam zou haar album worden. De zangeres had aan het eind van 2015 besloten om te stoppen. Dit had te maken met het feit dat haar stem toen nog zeer mooi was en dat ze dat zo wilde behouden. Dit album bestaat uit 13 nummers. Dit had te maken met alle gebeurtenissen die Marianne Weber allemaal te verduren had en daarom had gezegd tot ze na een paar optredens en een tournee zou stoppen. Maar anno 2016 is ze toch weer begonnen met optreden.
Privé.
Weber is getrouwd geweest met een man, waarmee ze twee zonen heeft. In 1998 maakte Weber bekend dat zij biseksueel is en samenwoonde met een vrouw. Ze bleven dertien jaar samen. Aan de Amadoresbaai op Gran Canaria heeft Weber een eet- en loungetent. In Shownieuws vertelt Marianne over haar intrek bij zanger en oud-zaalvoetballer John de Bever.
