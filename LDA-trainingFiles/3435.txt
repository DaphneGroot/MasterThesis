	Cubaanse rumba swingt evenzeer op knijptrommels
	13th Music Meeting. Stadsschouwburg en De Vereeniging Nijmegen. 31 oktober en 1 november. Radio 4: 'Jazz op Vier', 'Supplement', 'Is dit nog wel jazz' en 'Rondom jazz' in november en december.
Met gevoel voor de interesses die leven onder het wereldmuziekpubliek maakten de samenstellers van de Music Meeting dit jaar hun keuze. Naast een aantal groepen uit Oost-Europa en twee uit Azi zijn vooral Latijns-Amerika en Afrika goed vertegenwoordigd. De oplettende bezoeker werd daardoor getrakteerd op een verrassend compleet overzicht van muzikale uitwisselingen tussen Afrika, Amerika en Europa.
De muziek van Sierra Maestra, Cuba's beroemdste son-orkest, is het schoolvoorbeeld van een geslaagde combinatie van Afrikaanse percussie en Europese snaar- en blaastradities. Onder de straffe leiding van Juan d'Marcos Gonzales speelde het orkest vlekkeloos de even swingende als melodieuze dansmuziek, die in de jaren dertig en veertig de sfeer in Havana's danslokalen bepaalde. Aanstekelijk maar toch beschaafd: juist die eigenschappen verleidden ooit Afrikaanse muzikanten in Kinshasa en Dakar ertoe deze dansmuziek te adopteren voor hun eigen, destijds welgestelde achterban.
Maar de Cubaanse 'rumba' was in Afrika geen lang leven beschoren. Al snel grepen de muzikanten terug op de rijkdom in hun eigen muzikale achtertuin. Dat zou eigenlijk de Congolese zanger Pp Kall komen bewijzen met dampende soukous, een opzwepende mix van Cubaanse ritmes en de karakteristieke pingelende gitaarloopjes, ontleend aan plaatselijke muziekstijlen. Maar Kall is een van de weinige Afrikaanse supersterren die nog niet uitweken naar Parijs. Door de recente staatsgreep in het voormalige Zare bleek een visum niet te regelen en landgenoot Sam Mangwana nam met zijn orkest de honneurs waar.
Ook in de muziek van Cheikh Lo uit Senegal klinkt nog altijd de 'rumba' door, in zijn geval aangelengd met de spectaculaire meerstemmige percussie waarop West-Afrikanen het patent hebben. Vorig jaar trad Lo tijdens de Music Meeting op in een spraakmakende 'Jololi Revue' met beschermheer Youssou N'Dour en de oude zangeres Yande Sne. Helaas was er nu geen sprake van een samenhangende revue, maar de afzonderlijke prestaties waren er niet minder om.
De Mauretaanse zangeres Dimi Mint Abba en de Guineese zanger Doura Barry tekenden, net als Lo, voor N'Dours platenlabel Jololi en ditmaal mochten zij mee op reis. Abba zong krachtige liederen met arabeske trillers, begeleid door effectief rechttoe-rechtaan trommelgeweld op een forse pauk. Omar Sow speelde op elektrische gitaar geraffineerd opgepepte loopjes, oorspronkelijk bedoeld voor de Mauretaanse ardin-harp. Barry en Lo zongen prachtig bij de overzichtelijke bezetting van gitaar, bas en percussie.
De krakende percussie-pop van zanger King Wasiu Ayinde Marshal-I uit Nigeria is nog een stapje dichter bij de volkomen Afrikanisering van populaire muziek. Achttien drummers beukten ingenieuze Yoruba-ritmes uit drumstel en knijptrommels (talking drums), tamboerijnen en bata-trommel. De toevoeging van een saxofoon of keyboard aan deze furieuze fuji-muziek is een van de nieuwe snufjes. Rietblazer Ogunlade Abrahamo kwam met een robuuste bijdrage goed voor de dag.
De Nigeriaanse bata-trommel reisde ooit met de Yoruba's mee naar Cuba, waar hij werd omgevormd tot conga. Maar ook buiten het eiland kwam hij van pas, ook in de Verenigde Staten nam Cubaanse muziek een hoge vlucht. Getuige het optreden van Cubanismo!, de New Yorkse band van trompettist Jsus Alemany en pianist Alfredo Rodriguez. De laatste was er nu niet bij, maar werd niet gemist, dankzij de inzet van Ignacio Herrera. Tres-speler El Coto haalde wilde solo's uit zijn kleine gitaar en op de wenken van Alemany schitterde de rest van de band in gewaagde blazerskoortjes en imposante breaks.
De Curaaose gitarist Cedric Dandar verzorgde met zijn orkest een Nederlandse bijdrage aan de Afrika-Cariben connectie. Hij presenteerde een levensvatbare mix van Afro-Antilliaanse tumba en eigenzinnige jazzarrangementen.
De overige Europese bijdragen aan het festival (dat pas zondagavond afgelopen is) komen uit de Balkan en oostelijker streken, waar niemand zich nog om tumba of salsa bekommert. Misschien dat daar nu verandering in komt: de blazers van het Roemeense dorpsorkest Fanfare Ciocarlia stonden opvallend vrolijk mee te swingen op de muziek van Cubanismo!.
Peter van Amstel

