The Lord of the Rings (films).
De Ene Ring speelt een belangrijke rol in "The Lord of the Rings"
"The Lord of the Rings" is de titel, gebruikt voor de verfilmingen van het gelijknamige boek van J.R.R. Tolkien ("In de Ban van de Ring" in het Nederlands).
Ralph Bakshi, 1978.
De eerste verfilming van "In de Ban van de Ring" werd in 1977 gemaakt door Ralph Bakshi. De film was een mengeling van een tekenfilm met bewerkte gefilmde beelden ingevoegd. Hij was het eerste van twee delen en zou oorspronkelijk "The Lord of the Rings, Part I" heten. De filmmaatschappij United Artists liet echter het "Part I" weg en als gevolg daarvan kreeg de film veel kritiek omdat de titel de inhoud niet dekte. De film was desondanks een succes, maar United Artists reageerde alleen op de kritiek en stond Bakshi niet toe het verhaal af te maken met "Part II". In plaats daarvan werd in 1980 door Bass de tv-film The Return of the King min of meer als het vervolg gemaakt. In tegenstelling tot deel 1 was dit echter een pure tekenfilm.
Peter Jackson, 2001-2003.
Deze films trokken ieder jaar rond de kerst volle zalen. Het derde deel won in 2004 het recordaantal van elf Oscars. De eerste twee delen wonnen respectievelijk vier en twee Oscars.
Iedere regisseur zei dat het onmogelijk was om dit epische verhaal te verfilmen. Peter Jackson bleef echter doorbijten en kwam bij een eerste filmmaatschappij die een budget gaf om de boeken te verfilmen. Deze wilde echter maar 2 films maken in plaats van 3. Peter Jackson schreef zijn scenario maar tijdens een vergadering met de toenmalige studio Miramax, gaf de CEO van deze echter aan maar 1 film te willen financieren. Jackson weigerde om maar 1 film te maken omdat hij vond dat hij het verhaal niet in 1 film kon vertellen. Daarom ging Jackson haastig op zoek naar een nieuwe studio. Uiteindelijk kwam hij bij New Line Cinema terecht en die gaf hem een budget om 3 films te maken. Hierdoor moest hij het script weer herschrijven.
Prijzen.
De films wonnen vele prijzen waaronder 17 Oscars. Op IMDb's top 250 van beste films aller tijden staat de trilogie eind 2016 respectievelijk op de 11e, 15e en 8e plek.
The Hobbit.
Er is één boek, maar er zijn drie films van Midden-aarde. Regisseur Peter Jackson, die de trilogie over de strijd om Midden-aarde maakte, zou voor deze nieuwe films als executive producer optreden, maar is alsnog de regisseur geworden. De films zijn gebaseerd op het boek "De Hobbit" van J.R.R. Tolkien. De eerste film, verscheen in december 2012.
De drie films, die zich afspelen voor het verhaal van de "The Lord of the Rings", zijn uitgekomen in 2012, 2013 en 2014. Aangezien Peter Jackson geen tijd had om deze films te regisseren trad hij alleen als eindverantwoordelijke producent op. Guillermo del Toro zou in eerste instantie de regie voor zijn rekening nemen, maar in 2010 werd bekend dat Peter Jackson naast producer ook regisseur zal zijn.
"De Hobbit" gaat over de wonderlijke wereld van tovenaars, dwergen, elfen en hobbits. Hobbit Bilbo Balings, die ook in de "The Lord of the Rings"-films is te zien, zal hierin een centrale rol spelen. Voor de jonge Bilbo is Martin Freeman uitgekozen. De rol van de oudere Bilbo zal weer gespeeld worden door Ian Holm en die van tovenaar Gandalf weer door Ian McKellen. Ook speelt Hugo Weaving Elrond en Christopher Lee speelt wederom de rol van Saruman, wiens verraad nog niet uitgekomen is. Verder is Orlando Bloom weer Legolas en Frodo Balings wordt gespeeld door Elijah Wood. Gollem komt ook terug en wordt weer vertolkt door Andy Serkis. Veel acteurs van The Lord of the Rings keren dus terug voor The Hobbit.
Alternatieve Lord of the Rings-films.
Op 3 mei 2009 werd de eerste fanfilm van "The Lord of the Rings" uitgebracht onder de titel "The Hunt for Gollum". Deze 40 minuten durende film is geregisseerd door Chris Bouchard. De film had een budget van 3000 pond. Het verhaal speelt zich 17 jaar na de 111e verjaardag van Bilbo Balings af. Het oorspronkelijke verhaal is ook daadwerkelijk door Tolkien bedacht. In 2009 werd ook de film Born of Hope uitgebracht. Deze gaat over de jeugd van Aragorn.
Videospellen.
Naast de films die gemaakt zijn, zijn er ook verschillende videospellen uitgebracht door EA. Deze zijn op verschillende platforms te gebruiken. De bedoeling van het spel is meestal om met verschillende personages, dezelfde route af te leggen die de personages uit de gelijknamige films, ook afleggen. Ook bestaan er strategiegames, waarbij de speler de bevelhebber is van een leger van een bepaald ras uit Midden-aarde (goed of slecht). De meeste games zijn daarom ook voor personen van 12 jaar en ouder en bevatten geweld. In de meeste spellen komen ook stukjes uit de films en/of de boeken terug, wat maar in weinig andere spellen zo is.
