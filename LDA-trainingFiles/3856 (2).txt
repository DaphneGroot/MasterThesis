Minos.
In de Griekse mythologie was Minos (Oudgrieks: Μίνως) de koning van Kreta. De Minoïsche beschaving is naar hem genoemd. Het is onbekend of deze koning echt heeft bestaan, of dat zijn verhalen bijvoorbeeld zijn gebaseerd op meerdere koningen. Zo zou het ook mogelijk zijn dat het woord Minos "oud-Kretensisch" is voor koning.
Volgens de Griekse Mythologie was Minos de zoon van Zeus en Europa. Hij zou getrouwd zijn met Pasiphaë en was vader van onder andere Ariadne, Androgeus, Deukalion, Phaedra, Glaucus en Catreus. Hij werd koning van Kreta toen koning Asterion stierf. Minos verbande zijn broers Rhadamanthus en Sarpedon, die ook aanspraak maakten op de troon. Minos woonde in het Paleis van Knossos.
Hij liet een labyrint bouwen waar de Minotaurus in werd opgesloten.
Na zijn dood werd Minos benoemd als rechter in de Hades, die de binnenkomende zielen beoordeelde en ze hun juiste plek in de onderwereld wees. In deze rol treedt hij ook op in Dante's Goddelijke komedie.
