	Trompettist van de vierde wereld
	'ELKE PLAAT die ik heb gemaakt was een soort fantasie, een erotische fantasie. Ze hadden allemaal diezelfde sfeer van sensualiteit (. . .) - misschien post-orgastische, in tegenstelling tot pre-orgastische muziek.'
Aldus Jon Hassell bij het verschijnen van zijn laatste cd Dressing for Pleasure in 1994. In stukken als G-spot en Sex Goddess exploreert hij het moderne seksuele leven, waartoe hij onder andere samples in seksclubs maakte.
Wie het werk van Jon Hassell kent, zal verbaasd zijn over zoveel frivoliteit. Hassell was immers de man van de Fourth World Music, een idealistisch concept waarin hij probeerde 'een evenwicht te bewerkstelligen tussen globaal en lokaal, Noord en Zuid, hoofd en heupen'.
Jon Hassell (60) is een musicus met een lange staat van dienst. Hij is van huis uit trompettist, studeerde in de jaren zestig compositie bij Karlheinz Stockhausen, en ging vervolgens in de leer bij LaMonte Young en Terry Riley, beiden toonaangevend op het gebied van de minimal music. In de jaren zeventig studeerde hij bij de Indiase meesterzanger Pandit Pran Nath.
Als trompettist ontwikkelde hij een eigen geluid, waarbij hij de klank zodanig elektronisch manipuleert, dat het instrument naar alles behalve een trompet klinkt. In de geheimzinnige geluiden die hij opdiept, is hoogstens de ademhaling van de blazer nog herkenbaar.
De lang aangehouden toon, de zogeheten drone, is een fenomeen dat steeds bij Hassell terugkeert. Een 'primitief/futuristische klank', zo noemt hij het resultaat, waarin traditionele muzieksoorten met behulp van moderne elektronica met elkaar verbonden worden. De elektronica gebruikt hij eerder als cement om brokken muziek mee te metselen dan als een middel om het materiaal te laten versmelten.
Fourth World Music verwijst naar een denkbeeldige wereld: 'Possible music for possible worlds.' Het is een muziek die 'beyond' alles gaat: 'beyond' de eerste wereld, de derde wereld, de klassieke muziek, of de popmuziek. Hassell is er namelijk van overtuigd dat de dominantie van het Westen ons het zicht op andere culturen ontneemt. Exotiek is geen scheldwoord voor Hassell: als je je er van bewust bent dat de westerse cultuur slechts n mogelijkheid is, dan wordt elke cultuur uniek en daarmee exotisch - ¢¢k de westerse.
Wat maakt Hassell van dit alles waar in zijn muziek? Veel van zijn platen, zoals Vernal Equinox, Aka Darbari Java en Power Spot, vormen een niet altijd gelukkige kruising tussen minimal music en new age. Het eerste komt tot uitdrukking in de almaar repeterende patronen, muziek zonder ontwikkeling. Het tweede in primitieve instrumenten (een tochtige panfluit, trommeltjes) en natuurgeluiden (het ruisen van de zee en vogelgefluit). In het beste geval heeft zijn muziek een rituele kracht, met een ruimtelijke werking. Maar vaker zijn de stukken gemoedelijk als een voortkabbelend stroompje.
Dan moet de vraag gesteld worden of Hassell niet in het oppervlakkige exotisme vervalt waar hij zich juist zo tegen afzet. Het niet-westerse materiaal verliest zijn betekenis als het uit de oorspronkelijke context gehaald wordt. Hassell gebruikt het op een puur muzikaal niveau. Wat je hoort is blanke muziek met allerlei niet-westerse trekjes. Het is een probleem dat Jon Hassell ook zelf onderkent. 'Wat moet je doen in dit tijdperk van sampling?', vraagt hij zich in 1994 in het Britse blad The Wire af, verwijzend naar zijn jarenlange studie bij Pran Nath. 'Het publiek kijkt alleen naar het eindresultaat. Het kan het niets schelen of je er twintig jaar over gedaan hebt om een punt te bereiken of dat je iets hebt gesampeld en onmiddellijk gebruikt.'
Zijn beste plaat is City: Works of Fiction. Hoewel het concept bol staat van de pretenties - volgens de musicoloog David Toop is de plaat gebaseerd op de 'stedenboeken' van Ben Okri, Jean Baudrillard, Italo Calvino, Salman Rushdie, Ridley Scott en de 'celluloid city' Reggiolo van Federico Fellini - weet Hassell het grote-stadsgevoel goed over te brengen. Het is levendige, kleurrijke muziek met beeldende effecten: langszoevende objecten, magistrale uitzichten, het ondergronds gerommel van de metro en natuurlijk veel verkeer. Omdat City niet in het keurslijf van de minimal music is gevangen, zit er meer onrust, verrassing en perspectief in.
De techniek van het samplen, onderdelen losweken uit hun natuurlijke omgeving, is wezenlijk voor het werk van Jon Hassell. Om die reden heet zijn huidige band Blue Screen. Hij verwijst daarmee naar een veelgebruikte videotechniek: de zogenaamde chroma key. Daarbij kan beeld elektronisch 'losgeknipt' worden en in elke gewenste achtergrond gemonteerd worden - op voorwaarde dat alle opnamen tegen een knalblauwe achtergrond worden gemaakt.
Een tijdlang was Hassell een invloedrijke figuur in de moderne muziek. Hij maakte furore met projecten met Brian Eno, David Byrne, Peter Gabriel en Jackson Browne. De laatste jaren werd het stiller. In 1994 uitte hij zijn teleurstelling over de samenwerking met Eno en Byrne, die Hassells aandeel aan de legendarische plaat My Life in the Bush of Ghosts zouden hebben verzwegen: 'Ik heb overwogen My Life in the Bush of Ghosts te samplen en opnieuw uit te brengen onder mijn naam.'
Met Dressing for Pleasure heeft hij de jaren zeventig definitief de rug toegekeerd. Hoewel de sound van Hassell nog altijd herkenbaar is, klinkt er nu een energieke hiphop die is doorspekt met melodieuze jazzlicks. Drie muzikanten op Dressing for Pleasure vormen de huidige bezetting van Blue Screen: de gitarist Gregg Arreguin, de bassist Peter Freeman en Jamie Muhoberac met synthesizer en samples. Erotiek of exotiek?
John Hassells Blue Screen treedt vanavond op in de Melkweg, Amsterdam.
Cd's:
Dressing for Pleasure. Warner 9362-45523-2.
Ry Cooder: The End of Violence (muziek voor de gelijknamige film van Wim Wenders, met bijdragen van Hassell). Outpost Recordings OPD 30007.

Foto
	Jon Hassell FOTO D. WENDERS

