Zuilen van Hercules.
De Straat van Gibraltar gezien vanaf de Oceaan. Duidelijk zijn de rots van Gibraltar links op de achtergrond en de Monte Hacho rechts, de Zuilen van Hercules.
De Zuilen van Hercules, met de rots van Gibraltar op de voorgrond en Ceuta aan de overkant
De Zuilen van Hercules is al duizenden jaren de naam van de bergen aan weerszijden aan de oostzijde van de Straat van Gibraltar, dus de Monte Hacho (bij Ceuta) in Afrika en de Rots van Gibraltar in Europa. De Zuilen van Hercules zijn sinds de oudheid het symbool geweest van de verbinding tussen de Middellandse Zee en de Atlantische Oceaan. Volgens Plato lag Atlantis voorbij de Zuilen van Hercules, en dus in de Atlantische Oceaan.
Naamgeving.
De Zuilen danken hun naam aan de mythologische oorsprong van de Straat van Gibraltar.
Hier zou de Griekse held Herakles (Hercules is de Latijnse vorm van de naam) op zijn tocht om de runderen van Geryones te halen, het tiende van de twaalf werken van Heracles, de zuilen hebben opgericht.
Herakles zou op een van zijn tochten het Atlasgebergte, dat toen nog vanuit Noord-Afrika door zou hebben gelopen tot het zuiden van het Iberisch Schiereiland, in twee gereten hebben, zodat er een doorgang kwam tussen de Atlantische Oceaan en de Middellandse Zee.
De beide oevers van de Straat van Gibraltar werden, voor de Grieken, al door de FeniciÃ«rs aangeduid als "de Zuilen van Melqart".
Symbolische betekenis.
Het wapen van Spanje met de Zuilen aan weerszijden
In de oudheid was de Middellandse Zee goed bekend. Bij de Zuilen begon een onbekende wereldzee die slechts gedeeltelijk verkend was. Men voer natuurlijk wel langs de westkust van Europa en Afrika, maar niemand wist wat er verder in het westen lag. Dat verklaart de woorden "Non plus ultra" ("niet verder") die, volgens de overlevering, op de Zuilen geschreven waren.
Na de ontdekking van Amerika symboliseerden de Zuilen de opening naar de nieuwe wereld. De Spaanse kolonisaties daar werden dermate belangrijk voor het land dat de Zuilen in de heraldiek op zijn genomen. De eerste om de Zuilen in zijn wapen te voeren is Karel I van Spanje (bij ons beter bekend als keizer Karel V). Sinds hem zijn ze ook in het nationale wapen opgenomen, aan weerszijden van het wapenschild en gehuld in een banier, nu met de tekst "Plus Ultra" ("verder") om aan te geven dat de Straat van Gibraltar de opening is naar de rest van de wereld, en dat de Spaanse lotsbestemming aan de andere kant daarvan ligt.
