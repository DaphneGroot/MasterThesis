Dender.
De Dender (Frans: "Dendre") is een rivier in België in het stroomgebied van de Schelde. Hij stroomt door de provincies Henegouwen, Oost-Vlaanderen en Vlaams-Brabant over een lengte van 65 km. De Dender ontspringt in Aat (hoogte ong. 40m) door samenvloeiing van de Oostelijke Dender (bron op de grens tussen Masnuy-Saint-Jean en Masnuy-Saint-Pierre) en de Westelijke of Kleine Dender (bron te Barry) en mondt in Dendermonde op de rechteroever in de Schelde uit.
Tussen Dendermonde en Aalst kan de Dender bevaren worden door schepen met een vracht tot 600 ton. Stroomopwaarts van Aalst is de Dender bevaarbaar voor schepen tot 300 ton, maar hij wordt momenteel vooral voor recreatie benut. In de zomermaanden kan het volledig bevaarbaar deel afgelegd worden aan boord van enkele binnenschepen. Vanaf Aat kan men via het Kanaal Blaton-Aat en het Kanaal Nimy-Blaton-Péronnes Doornik en Bergen bereiken.
De rivier doorkruist de volgende steden: Geraardsbergen, Ninove, Aalst en Dendermonde gelegen in de Denderstreek.
De Dender is geen getijdenwater; hij wordt namelijk van de Schelde afgesneden door een tijsluis. De vervuiling van de Dender werd de laatste jaren vrij behoorlijk aangepakt en wegens de economische evolutie zijn heel wat kleine industrieën langs haar oevers verdwenen (verbinding tussen Noord-Frankrijk en de Schelde).
Behalve zijn waarde voor het toerisme ligt misschien ook een economische toekomst klaar voor de Dender. Er wordt meer en meer gepraat over een mogelijke verschuiving van wegtransport naar transport via spoor en water. In nieuwsuitzendingen van 30 juli 2003 kwamen regeringsvoorstellen aan bod over dit onderwerp.
Dendermonde en de Dender.
In oktober 2011 raakte bekend dat de oude loop van de Dender (in de stad "Tragel" genoemd) in Dendermonde over zijn gehele lengte opnieuw zal worden hersteld. Hiervoor wordt de Denderdam aan de zuidzijde van de Tragel verwijderd. Deze dam scheidde de Tragel van het Denderkanaal. Aan de noordzijde voorziet men het openleggen van de oude Dender die in de jaren tachtig van de twintigste eeuw werd dichtgegooid voor de aanleg van een parkeerplaats.
