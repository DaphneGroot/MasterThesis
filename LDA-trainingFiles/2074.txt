	De tuinman van de directeur blijkt ook aandeelhouder; 'Beleggers in Baan zoeken naar het trotse wij-gevoel'
	Van onze verslaggever
Lucas van Grinsven

BARNEVELD
Of Klaas Wagenaar (39) een zware baan heeft bij softwarebedrijf Baan? Dat moet haast wel, want de tijden van zijn wekelijkse trimrondje in de Blaricumse bossen zijn nog nooit zo slecht geweest, lacht hij.
Nog geen jaar werkt hij bij Baan. Hij begon in mei als directeur van de investeringstak van het bedrijf, en drie maanden later werd hij al gepromoveerd tot financieel directeur. Daarmee is hij het gezicht van Baan in de financile wereld; hij vliegt de wereld over en ziet de belangstelling voor het bedrijf met de dag toenemen. Zijn woorden worden door honderden van de bestbetaalde analisten en bankiers op een goudschaaltje gewogen, want Baan is hot.
Van San Francisco tot Singapore kent men het verhaal van de gereformeerde broers Jan en Paul Baan uit Putten die een miljardenimperium opbouwden op arme Veluwse zandgrond. Maar nog meer dan de ondernemingszin van de broers worden de prestaties van Baan op de beurs bewonderd. Terwijl de koersen in Amsterdam het afgelopen jaar gemiddeld met zo'n 30 procent stegen, verdubbelde de aandelenprijs van Baan. Het aantal medewerkers steeg met circa 1600 tot 4200, waarbij het aantal softwareprogrammeurs meer dan verdubbelde.
Zo'n groei zie je maar zelden, en wat Baan bijzonder maakt is dat het al jaren achtereen fenomenaal groeit. 'Zo langzamerhand kun je je afvragen hoeveel bedrijven er zijn in de wereld die dat kunnen', mijmert Wagenaar.
Twaalf miljard gulden is het bedrijf inmiddels waard. Is dat een blijk van waardering of een teken van waanzin? Dat vragen ze zich bij Baan zelf ook weleens af. Natuurlijk geloven zij in hun product, maar Wagenaar beseft dat voor de buitenwereld emoties een grote rol spelen.
'Mensen willen graag mede-eigenaar zijn van iets wat succesvol is en wat tastbaar is. Ze zijn op zoek naar dat trotse wij-gevoel'. Dagelijks krijgt Baan telefoontjes van kleine aandeelhouders. Huisvrouwen vragen over een aandelensplitsing en renteniers over de gevolgen van de Azi-griep. Wagenaar hoefde zijn eigen tuinman zelfs niet uit te leggen waar hij ging werken toen hij in mei overstapte naar Baan; de man was al enige tijd aandeelhouder.
Niet dat de meeste priv-beleggers beseffen in wat voor soort bedrijf ze investeren, beseft de financieel directeur. 'Ze denken: Baan is software, en dat is voor de meesten voldoende. Software is iets nieuws, modern.'
Technologie is in; meer dan ooit tevoren, en Baan zit in Nederland op pole positie in die industrietak, weet Wagenaar sinds zijn overstap van het automatiseringsbedrijf Cap Gemini. 'Bij Cap Gemini dacht ik dat ik in de cockpit zat van de high tech industrie. Maar als Cap Gemini een rijdende trein is, dan is Baan een wegstormende raket waaraan ik me maar net kan vasthouden.'
Het grote verschil tussen de twee bedrijven is dat Cap Gemini software van anderen, zoals Baan, installeert en op maat maakt. Baan ontwikkelt en verkoopt die (standaard)softwareprogramma's die het bedrijfsproces automatiseren, waardoor inkoop, productie en verkoop beter op elkaar worden afgestemd. In de sanitairwereld zou Baan de ontwerper en producent zijn van wc-potten, terwijl Cap Gemini de aannemer is die het toilet installeert.
De ontwikkeling van software is duur, maar het voordeel dat een softwareproducent heeft tegenover een wc-pottenbakker is dat het produceren van software bijna gratis is. Er zijn immers geen dure bakovens nodig; het kopiren van een computerbestand op een cd-rom volstaat. De toegevoegde waarde van een succesvolle software-producent is dan ook vele malen hoger dan van een installatiebedrijf zoals Cap Gemini dat handjes verkoopt.
De keerzijde is dat lagere omzet vrijwel direct leidt tot evenveel lagere winst. Toen Baans concurrent Oracle twee weken geleden zei dat de Azi-griep gevolgen heeft voor de winst, kelderde ook de koers van Baan. Wagenaar, zoals gebruikelijk op reis, moest via zijn gsm-telefoon en zonder zich te kunnen documenteren onmiddellijk reageren op vragen van analisten.
''Nee de schade door Azi zal wel meevallen, want wij halen slechts 8 procent van onze omzet uit die regio'', zeg ik dan. Maar dat moet ik ter plekke improviseren, en als het toch anders blijkt, worden mijn medebestuurders en ik in Amerika onmiddellijk persoonlijk aangeklaagd zoals nu bij Oracle gebeurt, omdat ik beleggers zou hebben misleid. Er zijn daar advocatenkantoren gespecialiseerd in het aanklagen van bestuurders.'
De jeugdige directeur doet maar net alsof hij niet beseft welke enorme verantwoordelijkheden op zijn schouders zijn komen te rusten, want 'als je erover gaat nadenken, weegt het wel zwaar.' Zijn donkeromrande ogen doen anders vermoeden, maar hij is vastbesloten het langer vol te houden dan zijn voorganger Jan Westerhoud die het al na anderhalf jaar volledig was opgebrand.
Computerjaren zijn net als Internetjaren. Zij tellen vierdubbel. Dat trekt niet alleen een wissel op de medewerkers, maar betekent ook dat producten worden gelanceerd die eigenlijk nog niet af zijn. Wagenaar: 'Er is geen keus. Doe jij het niet dan doet de concurrent het wel'. Het is dan ook heel gebruikelijk dat klanten fungeren als proefkonijn - en dat weten ze.
Onlangs zei de Amerikaanse Internetgoeroe Nicholas Negroponte hierover dat het eigenlijk van de gekke is dat Microsoft nog nooit de moeite heeft genomen een softwarepakket te vervolmaken. Voor het zover is, volgt een opvolger die nog gecompliceerder is en nog meer fouten bevat. Het is een kasteel gebouwd op drijfzand.
Baan lijkt niet anders dan andere softwarebedrijven. 'Een hoop bedrijven zijn teleurgesteld over wat ze krijgen', zegt Wagenaar. 'Maar hun verwachtingen zijn vaak overspannen. En wij stellen ze wel in staat om voortdurend mee te groeien met onze ontwikkelingen.' De klanten van Baan hebben bovendien het voordeel dat ze uitgebreide professionele hulp krijgen bij problemen, iets waar een particuliere Windows 95-gebruiker naar kan fluiten.
En veel keus hebben bedrijven trouwens niet. Ze moeten wel producten kopen van Baan of van concurrenten SAP en PeopleSoft, meent de financieel directeur. 'Er is geen alternatief meer'. Bedrijven als KLM en ABN Amro bestaan bij de gratie van computers, en wat geldt voor deze grootbedrijven gaat nu ook op voor kleinere ondernemingen, zegt hij.
Hij twijfelt niet aan het bestaan van deze 'nieuwe economie' en het garen dat zijn bedrijf daarbij zal gaan spinnen. De wereldmarkt voor software   la Baan zal groeien tot minstens dertien miljard dollar (26 miljard gulden) rond de eeuwwisseling van 5,25 miljard (10,5 miljard gulden) in 1996. Voor het jaar 2000 mikt Baan zelf op een omzet van twee miljard dollar (vier miljard gulden) en een brutowinstmarge op de omzet van 26 procent, ruim 500 miljoen dollar dus (een miljard gulden).

Foto
	Klaas Wagenaar

