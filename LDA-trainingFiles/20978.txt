Arne Jacobsen.
Arne Jacobsen (Kopenhagen, 11 februari 1902 – aldaar, 24 maart 1971) was een Deense architect en ontwerper.
Jacobsen trad na zijn architectuurstudie in Kopenhagen in 1927 in dienst van het architectenbureau van Paul Holsoe. In 1930 richtte hij zijn eigen bureau op. Jacobsen was professor in de architectuur aan de Koninklijke Deense Kunstacademie. Zijn bekendste ontwerpen zijn St. Catherine's College in Oxford en het SAS Hotel in Kopenhagen.
Hij ontwierp ook kranen, bestek en meubels, waarvan de eetkamerstoelen "de mier, de zwaan" en de fauteuil "het ei" bekende voorbeelden van zijn. Deze stoel werd wereldberoemd en kenmerkte zich door een elegante eenvoudige stijl. Rugleuning en zitting waren uit één stuk multiplex gebogen.
Jacobsens ontwerpstijl kan als functionalistisch worden omschreven, want bij hem wordt de vorm steeds door de functie bepaald. Arne Jacobsen is beïnvloed door Mies van der Rohe, Le Corbusier en Bauhaus. Jacobsen op zijn beurt heeft vele andere ontwerpers beïnvloed.
Een concreet voorbeeld van de synergie tussen interieurontwerp en zijn architectuur is te vinden in het ontwerp van het hoofdzetel van de Nationalbank te Kopenhagen, 1971. Voor dit project werkte Jacobsen samen met de fabrikant Vola om een collectie van modulair sanitair kraanwerk en bijhorende accessoires te ontwerpen. Deze producten zijn vandaag de dag nog steeds in hun oorspronkelijke vorm beschikbaar. De techniek wordt steeds aangepast aan de hedendaagse normen, dit evenwel zonder in de vormelijke waarde van de collectie in te grijpen.
