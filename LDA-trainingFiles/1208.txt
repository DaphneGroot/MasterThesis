	Bulgaren betogen voor vervroegde verkiezingen
	AP, Reuter
SOFIA
Ongeveer tienduizend demonstranten hebben vrijdag in de straten van de Bulgaarse hoofdstad Sofia vervroegde verkiezingen geëist en het hoofdkwartier van de regerende socialistische partij met stenen, eieren en kleingeld bekogeld. De betogers sloegen op lege pannen om uiting te geven aan hun onvrede over het economische beleid van de regering.
Eerder op de dag verwierp de socialistische meerderheid in het parlement een oproep van de oppositie de verkiezingen niet in 1998 maar in maart te houden. Premier en partijleider Zhan Videnov ontbond op 21 december zijn kabinet na hevige kritiek op zijn economisch beleid sinds 1994. Hij hoopt half januari een nieuwe regering te vormen.
Voor het gebouw van de socialistische partij, de voormalige communistische partij, stonden vrijdag honderden leden van de oproerpolitie. Binnen vergaderde de partijtop om een nieuw dagelijks bestuur te kiezen.
In een toespraak door de leider van de grootste oppositiepartij, de Unie van Democratische Krachten, zei Ivan Kostov dat de betoging het begin is van een campagne van demonstraties om verkiezingen af te dwingen. Andere sprekers riepen op tot dagelijkse betogingen zoals in het naburige Servië.

