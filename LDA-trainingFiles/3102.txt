	De nachtmerrie van de verantwoordelijkheid: Abstract werk als bevrijding in de geschiedenis van kunst en oorlog
	EEN DROGE rivierbedding. Of een gat in wat net nog een weg was? In elk geval een kuil met keien, dood hout, verwrongen ijzer en soldaten. Dood, gewond en ontredderd na de explosie die hier zojuist moet hebben plaats gevonden. Bijna onder de ogen van de fotograaf moet het zijn gebeurd, want hij was er meteen bij om een plaatje te schieten van die veertien mannen daar in het stof. Drie liggen er voor dood bij, twee proberen overeind te komen, drie zitten verdwaasd te kijken, drie anderen proberen hulp te bieden aan twee gewonden en eentje ziet het allemaal lachend aan. Een geval van shell-shock?
De kleuren zijn jazzed-up zoals de kleuren van een dia nu eenmaal zijn, zeker als die zo genadeloos scherp is en zo goed uitgelicht als deze dia van ruim twee bij vier meter, die is gemonteerd op een lichtbak. Doorgaans hangt hij bij Mr. en Mrs. David N. Pincus te Wynewood, Pennsylvania, aan de muur. Maar dezer dagen volstaat een retourtje naar Parijs om hem te zien.
De heer en mevrouw Pincus hebben hem uitgeleend aan het Centre Georges Pompidou, voor de tentoonstelling Face à l'histoire, die laat zien hoe de beeldende kunst sinds 1933 heeft gereageerd op de geschiedenis. Dead troops talk is de titel van de dia - gesprek van dode soldaten. Jeff Wall, de maker, heeft dat toegelicht in een ondertitel: A vision after an ambush of Red Army Patrol near Moqor, Afghanistan, Winter 1986 - tafereel na een hinderlaag van een patrouille van het Rode Leger in de buurt van Moqor, Afghanistan, winter 1986.
Jeff Wall is geen oorlogsfotograaf. Hij heeft een foto als deze, met levensgevaar gemaakt door een fotojournalist, in scène gezet en hij heeft een van zijn modellen laten lachen. Niet om een geval van shell-shock te suggereren, maar om - ja, waarom?
Ik loop weer naar het begin van de tentoonstelling en kijk naar de koppen van Hitler, Mussolini en Stalin. Die lui konden goed van hun woord af, zoals mijn opa zei, en mensen hoorden dat graag. Dat kun je nog zien aan de menigten op de foto's en de filmfragmenten, die de geëxposeerde kunstwerken van hun historische context voorzien. Maar is dat 'de' geschiedenis?
Hadden we nog niet zo heel lang geleden niet afgesproken dat 'de' geschiedenis niet per se die was van de politici, de generaals en de veldslagen? Was dat niet 'een' geschiedenis onder vele? Was er niet ook een geschiedenis van 'de gewone man' of wat voor hulpeloze begrippen we daarvoor verzonnen? Ik probeer me in te leven in al die 'gewone' mensen die toen op het Rode Plein in Moskou stonden te juichen, op de nazi-partijdag in Neurenberg, onder het balkon van de Duce in Rome. Wat dreef ze? Ja, het is weer 1933 en wat doe je? Je schilt aardappels, je strijkt overhemden en je ziet je vader oud worden. Maar er moet toch meer zijn? Je drinkt, je rookt, je snuift, je zoekt een roes, je wilt groots en meeslepend leven.
Die aardappels en overhemden en aftakelende vader zijn je niet genoeg en soms hoor je woorden die je dronken maken: vaderland, revolutie, eendracht, ideaal, vijand, fascisme, communisme, toekomst, weg met - en dan sta je op zo'n plein. Je voelt je groter worden dan je bent, die massa dat ben jij, en die geweldige sprekers zijn je helden, daar wil je wel bij horen en de kunst juichte mee. Nou ja, de Italiaanse dan, want Italianen zijn nu eenmaal verstokte opera-liefhebbers. In Rusland en Duitsland waren de kunstenaars al gauw wat eenzelviger van aard en dus waren ze daar 'formalistisch' (Stalin) of 'ontaard' (Hitler) als ze niet mee juichten en het toch nog over aardappels, overhemden en hun vader wilden hebben.
De Rus Malevitsj schilderde een pop die, achtervolgd door een bloedend zwaard, naar een kruis holt. Zo redde hij zich in wat 'de innerlijke emigratie' zou worden genoemd. Max Beckmann schilderde, voor zijn vertrek uit Duitsland, de triptiek Het vertrek: de vrijheid gaat scheep uit een dodenrijk naar het rijk van de muziek. Het zijn twee topstukken, die werken van Malevitsj en Beckmann, maar wat me er aan hindert is dat het allegorieën zijn. De kunst als rebus interesseert me nooit zo, het raadsel moet intact blijven. Van Kokoschka hangen er zo ook een paar doeken en je kunt het daar alleen maar mee eens zijn, terwijl je toch heimelijk verlangt naar zijn brug over de Moldau.
Het raadsel van de kunst, waar ik blijkbaar zo naar verlang, blijft dan misschien wel intact in de surrealistische schilderingen van de nachtmerries van die tijd, maar wat is me dat een stoffige beeldentaal, zeg, zo schilderden die lui toch altijd al hun nachtmerries? De druipende telefoon van Dali met de titel Het raadsel van Hitler, tja, dat is weer zo'n Dali en het doet me weer niets. Wat me raakt is het realisme van de zelden geëxposeerde en in elk geval door mij nooit eerder geziene tekeningen uit concentratiekampen. Zoran Music, Leon Delarbre, Bedrich Fritta, Karel Fleischmann - je kijkt naar hun werk met de ontroering waarmee je een dagboek leest of intieme brieven.
De authenticiteit van zulke reportages is door geen kunst te overtreffen. Jean Fautrier begreep dat toen hij in 1946 een serie exposeerde over vermoorde gijzelaars. Wat vage vlekken olieverf, mooi, misschien iets te mooi, maar toch een dappere poging om te ontsnappen aan de allegorie, aan de bewering, aan de poging om het publiek weer op een plein te krijgen en te laten klappen voor iets al te begrijpelijks.
Schoonheid heeft haar gezicht verbrand, schreef Lucebert in die jaren, en zo'n schoonheid was het, de kritiek werd er kwaad om, zo hoorde je zo'n onderwerp niet te behandelen. O nee? Het is de bevrijding zelf die je ziet aanbreken in dat werk van Fautrier: het staat de kunstenaar weer vrij om elk thema te behandelen zoals hem dat het beste lijkt. Het bijna abstracte werk van Fautrier is op deze tentoonstelling het eerste bevrijdingsbericht, maar mijn hart springt pas echt op in de zaal met helemaal abstract werk uit de jaren vijftig.
Gewoon wit en zwart in woeste vegen over het doek, tjonge, wat een ontroering, wat een vreugde, wat een bevrijding! Alles mag opeens en het werkt, het doet je wat, je loopt naar het bordje en leest: Emilio Vedova - Per la Spagna. Ja, dat is je gevoel over het Spanje van de burgeroorlog en van daarna. Dat werk huilt en schreeuwt en is toch behaaglijk, je kunt je er in wentelen als in een bed met een kussen waar je je kop in kan drukken om eens uit te huilen. Je hoeft niets meer te vinden en niets meer te beamen, het ijs breekt in je ziel.
Strenger, veeleisender is Robert Motherwell met zijn Elegy for the Spanish Republic. Ik ben wel vijf keer terug gegaan naar dat doek. Maar alles wordt overtroffen door Joan Miró's De hoop van de ter dood veroordeelde: drie grote doeken met onderin wat gekras, daarboven een zwarte lijn en een spat rood op het eerste doek, een spat blauw op het tweede en een spat geel op het derde. Er is een ruimte die ik mag invullen met mijn fantasie, mijn meditatie over dood en leven. Iemand vroeg eens aan Miró: 'Stelt u zich eens voor dat men na drieduizend jaar stuit op uw doeken: wat zou u dan willen dan men er uit afleest?' Miró: 'Dat men begrijpt dat ik heb geholpen bij de bevrijding, niet alleen van de schilderkunst, maar van de menselijke geest.'
De Amerikaanse kunst deed dat in die tijd misschien nog wel het krachtigst. Harold Rosenberg, een van de toonaangevende Amerikaans critici van die periode, zei dat de Amerikaanse kunstenaars zich, na alle ideologische poespas, bevrijdden van 'de nachtmerrie van de verantwoordelijkheid'. Zo werd ruimte geschapen voor aandacht voor het schillen van aardappels, de geur van gestreken overhemden en de poëzie van een langzaam dementerende vader - kortom, de ruimte van het volledige leven en niet alleen maar die van de officiële gebeurtenissen waar 'de' geschiedenis uit schijnt te bestaan.
De pop-art nam die ruimte en haalde de straat binnen, het ordinaire, de reclame, de krant, de winkel, de hele troep. Dat was natuurlijk ook al eerder gebeurd, in de dada-tijd, en je kunt de tentoonstelling verwijten dat ze pas in 1933 begint. Zo valt er altijd wel wat te katten op een bloemlezing, maar omdat Face à l'histoire op een dieptepunt in de kunst begint schijnt die kunst voor het eerst vleugels te krijgen na 1945.
Miró veegt met zijn abstracties de tafel schoon voor Andy Warhol, die Jackie Kennedy in veelvoud afbeeldt. Dat wordt een neo-klassiek ogend 'historiestuk'. Maar bestaat er eigenlijk nog wel zoiets als een 'historiestuk'? Dat vraagt Larry Rivers zich af in een beeldschoon schilderij van een op sterven na dode veteraan uit de Amerikaanse burgeroorlog, die hij de Amerikaanse vlag als decor geeft. Ja, zegt Allighiero Boetti in een reeks etsen van de grenzen van de door Israël in 1967 veroverde gebieden: die vormen waren er nog niet.
Joseph Beuys veegt na een 1 mei-demonstratie in Berlijn de straat aan en exposeert de rommel, met de bezem die vast veel oude leuzen heeft opgeveegd. Lenins aloude 'Wat te doen?' belandt als een lichtreclame in een kistje van Mario Merz: Che fare? Ja, wat te doen? Goede vraag. Moeten we wel iets doen? Ja, we moeten aardappels schillen, overhemden strijken en lief zijn voor onze vader.
Maar dat kan toch niet alles zijn? Nee, we moeten ook naar de kerk. Vroeger was kunst voor de kathedraal, nu zijn er kathedralen voor de kunst en daar gaan we heen, niet alleen om te genieten, maar ook om vragen te stellen aan God of onszelf of de kunst of de geschiedenis, wat maakt het ook uit, maar er is hoe dan ook meer op de wereld dan het schillen van aardappels. We gaan dood en nu leven we nog, maar hoe, dat is het, dat we leven.
Daarom gaan we van de geschiedenisles over de periode 1933-1979 naar het heden. De kunst uit de periode van 1980 tot nu wordt gepresenteerd als een gewone tentoonstelling van moderne kunst in een hedendaags museum. De directeur van Boijmans Van Beuningen, Chris Dercon, heeft daarvoor getekend. Hij heeft het nodige verzameld over Afghanistan, Noord-Ierland, de Golf-oorlog en Ruanda. Vooral video's en foto's, die bijna stuitend smaakvol zijn opgehangen en neergepoot in een witte ruimte - politiek correct, artistiek correct.
Meer dan door de afzonderlijke kunstwerken ben ik geïmponeerd door het geheel, dat veel heeft van een decor voor het eigentijdse toneelstuk waarin wij, de bezoekers, de spelers zijn. En we gaan, zoals het ons past in het televisie-tijdperk dat alle ellende bij ons thuis brengt, natuurlijk gebukt onder een drukkend gevoel van verantwoordelijkheid waar we niets mee kunnen. Dat laat Dercon zien: de nachtmerrie van de verantwoordelijkheid is weer terug.
Als motto koos hij een sarcastische opmerking van Jean-Luc Godard over mensen die zo nodig een toneelstuk in Sarajevo moeten opvoeren, terwijl er in Parijs zo veel theaters leeg staan. De geschiedenis, ach, wat moeten we er ook mee? Maken wij de geschiedenis of maakt hij ons?
Bij een werk over de Golfoorlog hangt een tekst van Christa Wolf: 'Maar de draad die de verteller volgt is die van het mannelijk gedrag. Het dagelijks leven, de wereld van de vrouw, schemert alleen maar door de gaten tussen de beschrijvingen van strijd.' Ja, het is waar, bijna alle kunst in de vorige zalen was van mannen. Alsof hij dat wilde corrigeren heeft Dercon vooral kunst van vrouwen gekozen.
En waar hebben die vrouwen het over? Oorlog. Martha Rossler breekt muren weg uit Amerikaanse huiskamers om de bewoners een blik te gunnen op oorlogstaferelen: Bringing the war home: House Beautiful (1969-1972). Waar zagen we zoiets eerder? Bij Erró in American Intérieur (1967), die het er tenminste niet zo dik op smeerde, omdat wij door hem blijkbaar nog in staat werden geacht zomaar iets te snappen. Zou die man op de dia van Jeff Wall daarom zo moeten lachen?
Face à l'histoire. L'artiste moderne devant l'événement historique. Parijs, Centre Georges Pompidou, tot en met 7 april.
De catalogus (600 bladzijden dik en 7 pond zwaar) kost 420 franc.

Foto
	Kazimir Malevitsj: 'Hollende man' (1933-1934). Robert Motherwell: 'Elegie voor de Spaanse republiek' (1953-1954). Andy Warhol, Negen Jackies, 1964. Joan Miró: 'De hoop van de ter dood veroordeelde' (1974). Jeff Wall: 'Dead Troops Talk' (1992). Mario Merz: 'Che Fare' (1968).

