Blauwe reeks.
De Blauwe reeks is een reeks Suske en Wiske-verhalen die Willy Vandersteen speciaal voor het weekblad Kuifje tekende en die later met een blauwe omslag zijn uitgegeven.
In 1948 werd Vandersteen door Hergé, de bedenker en schrijver van Kuifje, gevraagd om Suske en Wiske ook in het weekblad Kuifje te publiceren. De Nederlandstalige editie van het blad verkocht namelijk niet zo goed als de Franstalige, en daarom wilde Hergé de populairste Vlaamse striptekenaar aannemen. Vandersteen moest zijn tekenstijl wel grondig aanpassen en wat realistischer plots bedenken. Deze verhalen werden na publicatie in het stripblad uitgegeven in de zogeheten "Blauwe reeks" (zo genoemd vanwege de helblauwe omslag ter onderscheiding van de "Rode reeks").
Hergé verlangde van Vandersteen dat de verhalen minder volks waren dan de verhalen die in de kranten De Standaard en Het Nieuwsblad verschenen. Als gevolg hiervan waren tante Sidonia, professor Barabas en Jerom niet in de verhalen aanwezig en Schanulleke komt alleen nog voor in het eerste verhaal ("Het Spaanse spook"), maar verdwijnt zonder reden.
Suske en Wiske zijn in de verhalen van de "blauwe reeks" wat volwassener - zo heeft Wiske krulletjes als gevolg van een betovering in het eerste verhaal van de "blauwe reeks" - en was Lambik een stuk intelligenter en over het algemeen eigenlijk de held en hoofdpersoon. Deze verhalen worden vaak tot de beste Suske en Wiske-albums gerekend.
In deze verhalen was geen plaats voor absurde figuren zoals Jerom, tante Sidonia en ook niet voor professor Barabas, omdat de teletijdmachine geen rol mocht spelen (in plaats daarvan worden Suske, Wiske en Lambik in "De Tartaarse helm" bijvoorbeeld door middel van hypnose naar het verleden gestuurd). Lambik bleef weliswaar voor lachwekkende situaties zorgen, maar werd toch iets minder dom en kreeg een gespierder uiterlijk. Ook verloor hij wat van zijn onhandigheid: zo blijkt hij soms opeens een begenadigd schermer, ufo-jager of duiker te zijn. Suske en Wiske kregen eveneens een anatomisch volmaakter lichaam. Wiskes kapsel werd ook letterlijk omgetoverd in het eerste verhaal ("Het Spaanse spook"). Haar karakteristieke staartje met rode strik dat ze steil bovenop haar hoofd draagt, werd vervangen door een knotje. Vandersteen zou acht verhalen tekenen voor het blad, maar kreeg nadien onenigheid met Hergé waarop de reeks werd gestopt.
Het laatste verhaal uit de blauwe reeks, het "Het gouden paard", verscheen niet eens in albumvorm in deze reeks. Pas jaren later (1970) verscheen het verhaal in verkorte vorm in de "Rode reeks". In 1997 werd in de reeks 'Suske en Wiske klassiek' het verhaal zoals het tientallen jaren eerder in het weekblad Kuifje was verschenen alsnog integraal uitgegeven.
Uitgaven.
"Het Spaanse spook" werd als eerste uitgegeven, met een tekening over de gehele voorpagina; niet zoals de andere verhalen met een blauwe omranding. Het verhaal "Het geheim der gladiatoren" werd oorspronkelijk in Kuifje gepubliceerd onder de titel "Goud voor Rome". Het verhaal "Het gouden paard" verscheen ook in Kuifje in 1958-1959, maar werd pas als album in verkorte versie uitgegeven in 1969 in de "Rode reeks" als nummer 100; deze verscheen dus ook niet met een blauwe cover. De volledige versie verscheen pas in 1987 in een bibliofiele uitgave. Beide albums horen daarom officieel niet bij de "blauwe" reeks, maar worden desondanks wel altijd meegerekend.
Van het laatste verhaal dat op stapel stond, "De sonometer", resten alleen maar een paar schetsen. Door meningsverschillen tussen Hergé en Vandersteen hield de samenwerking tussen de twee grootheden van het beeldverhaal in 1959 op. De verhalen uit de "blauwe reeks" werden later in de "vierkleurenreeks" opgenomen; hiervoor werd de voor de "blauwe reeks" gewijzigde tekenstijl gedeeltelijk aan de "rode reeks" aangepast en werden de albums ingekort.
Zie "lijst van verhalen van Suske en Wiske" voor een complete lijst van verhalen.
