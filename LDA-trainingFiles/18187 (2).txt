Over-Betuwe.
Met de streek Over-Betuwe wordt dat deel van het Gelderse rivierengebied de Betuwe aangeduid dat in het noorden wordt begrensd door de rivier de Nederrijn, in het zuiden door de rivier de Waal en in het oosten door het Pannerdens Kanaal (een voortzetting van de Rijn).
De Over-Betuwe ligt in het zuiden van de provincie Gelderland en gaat in westelijke richting over in de Neder-Betuwe. Grote steden in de nabijheid zijn Arnhem en Nijmegen. Bekende plaatsen in deze streek zijn Elst, Huissen en Lent. Het is deels een niet druk bevolkte, landelijke streek met veel fruitteelt, en deels een meer verstedelijkt gebied tussen Arnhem en Nijmegen, met de Waalsprong, Arnhem-Zuid, Elst en Huissen.
Op 1 januari 2001 is door samenvoeging van de gemeenten Elst, Heteren en Valburg de "gemeente Overbetuwe" ontstaan, deze beslaat het westelijk deel van de oppervlakte van het gebied Over-Betuwe. Het oostelijke deel wordt gevormd door de gemeente Lingewaard, die op 1 januari 2001 is ontstaan door samenvoeging van de voormalige gemeenten Huissen, Bemmel en Gendt.
