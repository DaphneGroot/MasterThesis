Vloeistof.
Vloeistof is een van de aggregatietoestanden waarin materie kan voorkomen. In deze toestand is de stof vloeibaar, in de scheikunde ook wel afgekort met l (liquid). Bij toenemende temperatuur verandert de viscositeit van een vloeistof van stroperig tot dun vloeibaar. Sommige stoffen of mengsels worden bij zeer lage temperatuur supervloeibaar.
Door de oppervlaktespanning van een vloeistof te verlagen kan deze zeer dun uitlopen en bellen vormen.
Een vloeistof in een smalle buis kan afhankelijk van de soort vloeistof en het buismateriaal adhesie (capillaire werking) of cohesie vertonen.
In de praktijk is slechts een beperkt aantal zuivere stoffen (bij kamertemperatuur en onder druk van één atmosfeer) als vloeistof bekend. Hieronder vallen water, alcohol, aceton, kwik, koolstofdisulfide, benzeen en een aantal alkanen (van pentaan af tot en met hexadecaan).
Sommige mengsels van vaste stoffen met hoge viscositeit, bijvoorbeeld bitumen (een mengsel van natuurlijke of van industrieel vervaardigde macro-polymere koolwaterstoffen), blijken zich onverwacht toch als vloeistof te gedragen, zoals aangetoond door het pekdruppelexperiment. Tenslotte gedragen veel macropolymere (thermoplastische) kunststoffen zich op grote tijdschaal als een vloeistof; een extreem voorbeeld daarvan is Silly Putty.
