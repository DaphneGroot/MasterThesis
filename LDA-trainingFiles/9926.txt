Waardplant.
Een waardplant of gastheer is een plant waarop een organisme of virus de bestanddelen vindt die voor zijn groei (en vermeerdering) nodig zijn. Zo'n organisme kan een insect, rups, spint, schimmel, bacterie, halfparasitaire of parasitaire plant zijn. Soorten van de bremraapfamilie zijn parasitaire (zoals bremraap en schubwortel) en halfparasitaire (zoals hengel en ratelaar) planten, die groeien op de wortels van kruidachtige en verhoute planten. De maretak is een halfparasitaire plant, die groeit op de takken van bomen.
Vlinders en planten.
Onder andere spreekt men over een waardplant voor een plant waarop een vlinder haar eitjes afzet. Dit is meestal de plant waarvan de rups leeft, zodra die uit het ei is gekropen. Sommige vlinders zetten hun eitjes niet af op de waardplant, maar in de buurt, zodat de rups nog op zoek moet naar voedsel.
Sommige vlindersoorten zijn zeer kieskeurig, het verdwijnen van een enkele plantensoort kan betekenen dat een vlindersoort mee ten onder gaat. Onderzoek heeft aangetoond dat tropische vlinders (gemiddeld) kieskeuriger zijn dan vlinders uit gematigder streken.
