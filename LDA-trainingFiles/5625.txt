Bemmel.
Bemmel is een plaats en voormalige gemeente in Gelderland.
Op 1 januari 2001 werden de gemeenten Bemmel, Gendt en Huissen samengevoegd onder de werknaam Bemmel. Sinds 1 januari 2003 heet de gemeente Lingewaard. De plaats heeft 12.480 inwoners (1 januari 2015).
De plaats ligt in het stroomgebied van Waal, Nederrijn en Linge, in het gebied tussen Arnhem en Nijmegen. Bemmel is in de periode 1990-2006 flink uitgebreid met een drietal nieuwe wijken: Klein Rome, Klaverkamp en Essenpas.
Bemmel geniet internationale bekendheid door de jaarlijkse dweildag, waarop dweilorkesten vanuit verschillende landen naar Bemmel komen. Ook de jaarlijkse ponymarkt, kortebaandraverij, en Stoeterij Buitenzorg zijn bekend.
Geschiedenis.
Het oudste gebouw in Bemmel is de 12de-eeuwse hervormde kerk, die vóór de reformatie aan de heilige Donatus gewijd was. Midden in Bemmel staan onder meer het kasteeltje De Kinkelenburg, tegenwoordig een populaire trouwlocatie, en het huis Brugdijk. Naast de Kinkelenburg staat "Waarom ik?", een door Jac Maris gemaakt oorlogsmonument.
Dijkmagazijn en Veldschuur.
Het zuidelijke deel van Bemmel bestaat uit uiterwaarden, die tot het natuurgebied de Gelderse Poort behoren. Op de dijk aan de Waal staat een gerestaureerd dijkmagazijn, dat sinds 2001 is ingericht als natuureducatie- en bezoekerscentrum. Net achter de dijk staat "de Veldschuur". Deze is door de Stichting Lingewaard Natuurlijk ingericht als centrum voor natuureducatie en duurzaamheidsbeleving. Rondom bevinden zich schooltuinen.
