	Van Mierlo verbiedt urenlange lunches van EU-ministers
	Van onze correspondent
Jos Klaassen

BRUSSEL
De Europese ministerraad moet de buikriem aanhalen. Minister Van Mierlo heeft, als voorzitter van de raad, korte metten gemaakt met een grote Brusselse traditie: de lange lunch. In hoogstens een uurtje moeten de Europese smulpapen hun lunch achter de kiezen hebben.
Tot nu toe was het gebruikelijk dat de ministers zich in Brussel tussen één uur en half vier 's middags - het kon ook wel eens half vijf worden - tegoed deden aan de verfijnde Brusselse cuisine. Eigenlijk werd er meer geluncht dan onderhandeld, zou je kunnen zeggen.
Van Mierlo wil met de quick lunch sneller tot zaken komen in de ministerrraad, en ook béter. Wat tot voor kort was het gebruik in de raad om de gevoelige buitenlandse politiek tijdens de lunch aan te snijden. En dat debat ontaardde vaak in een kakofonie.
Volgens ingewijden was zo'n chaotische lunch de reden waarom de Europese ministers van Buitenlandse Zaken allemaal met een andere versie van het debat voor de pers traden. Het gezelschap was bovendien te groot voor een verstandigde discussie. Er is zelfs een voorzitter geweest die overal ja op zei omdat hij niet kon verstaan wat er gezegd werd.
Het uurtje lunchen mag van Van Mierlo door iedereen gebruikt worden om stoere reisverhalen aan de tafelgenoot te vertellen. Maar de buitenlandse politiek is een te serieuze zaak voor luchtig gebabbel. Hij mag niet in soep en koffie verdrinken.
Daarom heeft Van Mierlo - hij zit maandag zijn eerste Europese ministerraad voor - beslist dat in een besloten vergadering maximaal anderhalf uur wordt gewijd aan buitenlandse problemen. In die vergadering zitten alleen de ministers, hun ambassadeurs én hun politieke directeuren.
De Brusselse ambassadeurs zijn blij dat ze minder hoeven te eten en meer kunnen onderhandelen. Of Van Mierlo's aanpak traditie wordt is nog de vraag. Nederland spreekt van een 'experiment'. Straks kan best blijken dat veel ministers meer baat hebben bij de vertrouwde kakofonie.

