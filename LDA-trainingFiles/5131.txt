	Een doorzetter pur sang met een slim oog en een taai lijf
	BINNENKORT zou Tuur zijn WBO-titel moeten verdedigen tegen een Fransman die bijna evenveel knock-out-overwinningen op zijn naam heeft als hijzelf. Tuur doet het niet, hij houdt ermee op. Niet omdat hij bang is dat ooit zijn hoofd van zijn romp geslagen zal worden; nee, het is eerder realiteitszin dan angst. Hij is ruim zeven jaar prof geweest, was altijd 'al iemand die zijn horizon' wilde verruimen en als gevolg van zijn boksloopbaan heeft hij uitnemende zakelijke vooruitzichten.
Zijn carrière als vuistvechter kan vanuit verschillende ooghoeken worden. Hij werd wereldkampioen bij de WBO, een van de vier proforganisaties en dan kwam hij ook nog eens uit in het zwaarvedergewicht, een gewichtsklasse zonder statuur. Maar Tuur is ook een doorzetter pur sang, iemand die zich ontwikkelde van een rank jochie tot een perfect getrainde atleet. Branie kreeg hij, de 'tour' van Tuur kreeg zelfs iets arrogants en operette-achtigs, maar die ooit zo eenvoudige jongen uit Rotterdam 'maakte' het wel. Hij wilde een 'voorbeeldfunctie hebben in de Surinaamse gemeenschap' en hij kreeg ook daarbuiten toegewijde aanhangers.
Het opschepperige van zijn optredens leek voort te komen uit die rare bokscultuur met haar obscure connotaties. Tuur zelf ('Mijn moeilijkste gevecht leverde ik als éénjarige in Suriname') probeerde op zijn manier altijd oprecht te blijven, hoezeer hij ook werd meegesleept door managers en andere overdrijvers. Ongewild liet hij zich ooit ontvallen dat hij het boksen uit de penose-sfeer wilde halen. Dat is hem niet gelukt. Wel slaagde hij erin zichzelf te verheffen.
De hengst, die hij Kelcie Banks tijdens de Olympische Spelen van 1988 verkocht, kwam voor iedereen onverwacht, behalve voor Jan Schildkamp. Bij deze wijze leermeester had Tuur zich op zijn twaalfde in Hoogvliet aangemeld. Een jaar na zijn Olympisch debuut werd Tuur prof en hij koos daarvoor de hardste opleiding: bij Gleason's Gym in New York. Elke nieuwkomer diende zich bont en blauw te laten slaan door de 'hogeren' in hiërarchie. Hij waste op zondag de auto van mister Bi, manager Bill Bikoff. Later werden Stan Hoffman en trainer Hector Roca zijn onverbiddelijke begeleiders.
Tuur ('Ik ben een bokser uit overtuiging die zijn naaste liefheeft') dacht zijn heimwee weg. Hij moest bikkelhard zijn om te bereiken wat hij wilde. In 1992 werd hij voor de eerste maal Europees kampioen, twee jaar later, in september 1994, veroverde hij tegen Speed de WBO-wereldtitel. Het deed hem geen goed dat zijn volgende tegenstander Pep heette, maar in de gages scheelde het niets. Tuur raakte in steeds betere doen. Zes keer gooide hij zijn WK-gordel in de waagschaal en telkens bleef hij overeind. Helaas kon niet altijd de indruk worden weggenomen dat zijn tegenstanders 'opgewarmde lijken' waren, zoals dat in de bokssport heet.
Maar Tuur was het stadium van al te ethisch denken voorbij. Een slimme afweger werd hij. De juiste beslissing nemen op het juiste moment. Als Ted Troost daarin kon adviseren, dan ging hij naar Ted Troost. Gewoon een kwestie van leren, oppikken en wijzer worden. Na de dood van McClellan zei Tuur: 'Ik ben me vanaf het eerste moment bewust geweest van het gevaar.'
Een slim oog en een taai lijf. Hij verlaat nu dat lijf maar hij is al enige tijd gelieerd aan het bedrijf van mode-ontwerper Peter van Holland. Zijn eigen 'kledinglijn' is er. Hij treft voorbereidingen om zijn eigen winkels in Amerika en Nederland op te zetten. 'Een carrière in de confectie is altijd een van mijn idealen geweest', zei hij. En daarnaast is het bedrijfsleven geïnteresseerd in zijn opbeurende vechterstaal. Hij doet het anders dan de 'zachte' Vanderlijde, maar het succes van zijn optreden is even opvallen. Beiden zijn op tijd gestopt. Nederland had niet alleen goede, maar ook verstandige boksers.
Hans van Wissen

Foto
	Regilio TuurFOTO WFA

