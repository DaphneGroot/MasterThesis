	Hutu's vermoorden drie hulpverleners
	Reuter, AP, AFP
RUHENGERI
Hutu-extremisten in Rwanda hebben drie Spaanse hulpverleners vermoord in de noordelijke stad Ruhengeri. In de nacht van zaterdag op zondag drongen zij het huis binnen van de Spaanse afdeling van Médecins du Monde en schoten de drie een kogel door het hoofd. Een Amerikaanse hulpverlener werd in een been geschoten, dat moest worden geamputeerd.
Médecins du Monde schortte gisteren alle activiteiten in Rwanda op. Andere hulporganisaties en de Verenigde Naties hielden een spoedberaad, waarvan de uitkomst gisteravond nog niet bekend was. De afgelopen week vond een reeks aanslagen op hulpverleners plaats, vermoedelijk door Hutu-extremisten.
In Ruhengeri werden zaterdagnacht granaten afgevuurd op huizen van hulpverleners van de Nederlandse Artsen zonder Grenzen en de Britse Save the Children. Volgens een legerwoordvoerder in de hoofdstad Kigali werd eveneens een aanval uitgevoerd op een legerkamp. Daarbij werden drie soldaten gedood. Alle aanvallers zouden zijn ontkomen. De auto van de president van de rechtbank werd beschoten. De gevechten in Ruhengeri begonnen in een krottenwijk, waar vele oud-vluchtelingen wonen die eind vorig jaar uit Oost-Zaïre terugkeerden.
De moord op de drie Spanjaarden - een arts (42), een verpleegster (33) en een administrateur (30) - sterkt de VN in de vrees dat de Hutu-milities, de Interahamwe, hulpverleners als doelwit hebben gekozen. De moordenaars bekeken eerst de paspoorten van hun slachtoffers, voor zij hen doodschoten.
'Deze mensen werden geëxecuteerd. Deze aanslagen waren duidelijk gericht tegen hulpverleners en buitenlanders in het algemeen,' zei Javier Zuniga, het hoofd van de VN-missie die toeziet op naleving van de mensenrechten in Rwanda.
De hoogste VN-man in Rwanda, Omar Bakhet, had zaterdag - vóór de moorden in Ruhengeri - gewaarschuwd dat de hulp aan bepaalde gebieden zou moeten worden gestaakt vanwege het oplaaiende geweld. Gisteren herhaalde hij dat de VN de levens van hun medewwerkers niet in gevaar wil brengen en zich zullen terugtrekken uit streken waar hun veiligheid niet kan worden verzekerd.
Auto's van de VN werden vorige week maandag en woensdag onder vuur genomen bij Ciciyi, in de zuidelijke streek Gisenyi. Twee buitenlandse VN-functionarissen werden geslagen door Hutu-militieleden. In hetzelfde gebied gooiden Interahamwe handgranaten naar een vrachtwagen van een Chinees wegenbouwbedrijf. Even buiten Giciyi werden 12 burgers afgeslacht. In het noordwesten werd een ziekenhuis aangevallen door zestig Hutu-extremisten. Drie burgers vonden de dood, drie anderen raakten gewond. Twee artsen van Artsen zonder Grenzen werden door Hutu-strijders met de dood bedreigd.
De terugkeer van meer dan een miljoen Hutu-vluchtelingen uit Zaïre en Tanzania eind vorig jaar doet de spanning oplopen. Het regeringsleger heeft geprobeerd militieleden bij thuiskomst te arresteren, maar waarschijnlijk zijn de meesten de dans ontsprongen. Een hoge Rwandese officier zei gisteren dat de Interahamwe zich hebben gehergroepeerd en steeds gedurfder acties ondernemen in Rwanda zelf.

