Kanaaltunnel.
De terminal voor de kanaaltunnel aan de Britse zijde
Auto's in een van de pendeltreinen
Bus in een van de pendeltreinen
De Kanaaltunnel (Engels: "Channel Tunnel" of "Chunnel", Frans: "Tunnel sous la Manche") is een spoorwegtunnel onder Het Kanaal tussen Frankrijk en het Verenigd Koninkrijk. De bouw van deze tunnel werd voltooid op 6 mei 1994. De tunnel loopt van het dorp Coquelles bij Calais in Noord-Frankrijk naar Folkestone in Kent. De tunnel is ongeveer 50,5 kilometer lang: 3,3 km in Frankrijk, 9,3 km in het Verenigd Koninkrijk, en 37,9 km onder water.
Constructie.
De tunnel bestaat uit drie buizen, twee buizen met ieder een spoor, middellijn 7,6 meter, en daartussen een vlucht- en servicebuis met een middellijn van 4,8 meter. Treinen rijden in zowel het Verenigd Koninkrijk als Frankrijk links, dus het spreekt vanzelf dat ze ook in de tunnel links rijden. Op een derde en twee derde van de tunnellengte zijn er wissels en verbindingssporen tussen de twee hoofdbuizen. Dit laat toe bij ongevallen in een van de zes secties toch de andere vijf secties in bedrijf te houden. Er zijn om de 375 meter vluchtroutes tussen de servicebuis en de spoorbuizen en om de 200 meter ontluchtingsverbindingen.
De bouw van de tunnel begon in 1986 en duurde zeven jaar. Er waren 15.000 mensen nodig om het werk te klaren. De tunnel is op 6 mei 1994 officieel geopend door de toenmalige president van Frankrijk François Mitterrand en de Britse koningin Elizabeth II. De tunnel wordt beheerd en geëxploiteerd door het bedrijf Eurotunnel, dat een concessie voor 99 jaar heeft gekregen.
Gebruik.
Er zijn uitgebreide laadperrons aan beide uiteinden om de voertuigen snel in en uit te laden.
Dat geschiedt van opzij, dus de trein staat naast het perron. Er zijn keerlussen voor de treinen, zodat de treinen snel gereed zijn voor de terugreis.
De reistijd door de tunnel bedraagt ongeveer 35 minuten. Een oversteek met de pendeltreinen duurt 'van snelweg tot snelweg' echter een uur tot anderhalf uur, in verband met de hele logistiek van de tolheffing, het in- en uitlaadproces en douaneformaliteiten. Ook zijn er af en toe technische problemen (seinstoringen) waardoor de reistijden verder oplopen.
Het oorspronkelijke plan was om de Eurostars ook andere bestemmingen in het Verenigd Koninkrijk dan alleen Londen te laten aandoen, en er zouden ook nachttreinen gaan rijden tussen Londen en diverse bestemmingen op het vasteland van Europa. Door technische maar vooral ook financiële problemen zijn beide plannen nog niet uitgevoerd, het is nog onduidelijk of deze plannen ooit bewerkstelligd zullen worden.
Intussen heeft de Deutsche Bahn ook de toestemming gekregen om de InterCityExpress-treinen door de Kanaaltunnel naar Londen te laten rijden.
Problemen voor Eurotunnel.
Het bedrijf balanceert al enkele jaren op de grens van een faillissement. In Frankrijk en het Verenigd Koninkrijk gaan stemmen op het bedrijf te steunen. Op dit moment is dat echter onmogelijk; beide landen hebben in verdragen over de bouw van de tunnel bedrijfssteun aan Eurotunnel uitgesloten. De grote vraag is dan ook wat er met de tunnel zou gaan gebeuren, mocht Eurotunnel failliet gaan. Ondanks het verbod op bedrijfssteun lijkt het zeer onwaarschijnlijk dat de landen de tunnel er ongebruikt bij laten liggen.
