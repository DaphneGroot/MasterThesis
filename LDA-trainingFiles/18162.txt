 ESMERALDA MELDT RENDEMENT '96 VAN 24 PCT. 
 DEN BOSCH, 27 feb (Reuter) - Rekening houdend met herbelegging van uitgekeerde dividenden heeft beleggingsfonds Esmeralda in 1996 een totaal rendement geboekt van 24 procent, zo is meegedeeld door beheerder F. van Lanschot Bankiers. 
 Vanaf 1 januari 1997 is de beurskoers van het fonds met nog eens 14 procent gestegen. 
 Het eigen vermogen bleef vorig jaar op 90,2 miljoen gulden nagenoeg onveranderd door inkoop eigen aandelen. Het dividend over 1996 bedraagt 0,60 gulden, 0,10 minder dan in 1995, waarmee voldaan wordt aan de fiscale uitdelingsverplichting. 
 Volgens de beheerder lijken de meeste internationale aandelenbeurzen ondanks de forse koersstijgingen nog steeds niet extreem duur bij de huidige lage renteniveaus. 
 Esmeralda verwacht in Europa door de invoering van de euro een periode van structureel lage inflatie, lage rentes en aanzienlijke winstgroei bij bedrijven. 
 "Daarbij lijkt de Duitse aandelenbeurs het meest aantrekkelijk," aldus de beheerder. 
 Volgens Esmeralda kan de gemiddelde koers/winstverhouding in de VS nog wat oplopen door een verwachte lichte rentedaling en kunnen ook de Aziatische markten daarvan profiteren. 
 (c) Reuters Limited 1997. 
