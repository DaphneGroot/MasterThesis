	DE STRIJD OM HET NAZI-GOUD; Zwitsers blazoen voorgoed besmet
	SOMS VIND JE midden in een dieptrieste episode nog wel eens iets om te lachen. Neem die Portugese bankfunctionaris, geconfronteerd met aantijgingen dat de Zwitsers gedurende de Tweede Wereldoorlog door de nazi's geroofd goud dwars door Europa transporteerden: 'Wij hebben hier in Lissabon nog twee of drie goudstaven in onze kluis liggen met hakenkruizen erop. Die hebben we als curiosa bewaard.' Maar dan natuurlijk meteen er bovenop: 'Wij geven niet toe dat we iets fout gedaan hebben. De goudaankopen waren het resultaat van volledig legale handelsoperaties. Ik ben er zeker van dat de mensen in die tijd niet geweten hebben dat het goud dat hier naar toe kwam, gestolen was.'
We hebben het niet geweten. . . Hoe klinkt dat ook weer in die taal waar we toen zo'n hekel aan hadden?
Het doet eigenlijk niet zoveel terzake of de Zwitsers tweehonderdacht vrachtwagens met gestolen goud naar Spanje en Portugal stuurden of 'slechts' zeventig, zoals de Zwitserse Nationale Bank zojuist verongelijkt bekendmaakte.
Wat wél terzake doet: neutraliteit bestond dus niet echt in de Tweede Wereldoorlog. Maar ook dat wisten we eigenlijk wel. Spanje en Portugal vonden Hitlers nazi's erg sympathiek. Dat Zwitserland onder druk van Berlijn geen kant op kon met zijn 'neutraliteit' is ook al uitentreuren beschreven.
En geen historicus houdt nog vol dat Nederland in de Eerste Wereldoorlog écht neutraal was. We vochten niet, maar voor de rest waren we zo pro-Duits als de pest. Wij dreven in die tijd zo mogelijk nog heviger handel met Duitsland dan de Zwitsers dat tussen 1939 en 1945 deden.
Mag je dus, zoveel jaar na dato, speciaal de Zwitsers kwalijk nemen dat ze slechts in woord neutraal waren, maar in gedrag niet? Kortom: kun je de Zwitsers verwijten dat ze zich gedroegen als oweeërs, terwijl overal elders óók ferme winsten uit de oorlog werden geslagen?
Nee dus. Het gaat veel meer om de manier waarom de Zwitsers met hun verleden omspringen. Het staat vast dat voor de oorlog veel Europese joden hun bezit in Zwitserland onderbrachten omdat ze meenden daar gevrijwaard te blijven voor het dreigende nazi-gevaar. Het staat ook vast dat Zwitserse banken na de oorlog schandelijk zijn omgesprongen met gerechtvaardigde vragen van nabestaanden naar deze 'slapende rekeningen'.
Antisemitisch waren de Zwitsers ook. Niet alleen werden in de oorlog tienduizenden joodse vluchtelingen aan de Duits-Zwitserse grens teruggestuurd, een wisse dood tegemoet, maar ook liet Bern de wél geaccepteerde vluchtelingen volledig ten laste komen van de joodse gemeenschap.
Dat was allemaal bekend toen begin vorig jaar in de National Archives van Washington een groot aantal dossiers openbaar werden na de wettelijke geheimhoudingsperiode van vijftig jaar.
Maar onderzoekers van het World Jewish Congress kwamen in de ongeordende berg paperassen toch nog dingen tegen die voor de Zwitsers uitermate pijnlijk zouden blijken. De Zwitsers hadden veel meer goud en geld vanuit nazi-Duitsland geaccepteerd en witgewassen dan tot nu toe werd aangenomen.
Na de oorlog had Bern zich via het Verdrag van Washington (1946) tegen betaling van wat achteraf een schijntje genoemd mag worden voor eeuwig weten te vrijwaren van verdere claims. Er leek sprake van ongehoorde misleiding.
De Zwitserse regering en de Zwitserse banken bleken totaal niet met de groeiende stroom beschuldigingen om te kunnen gaan. Herhaaldelijk riep Bern: 'oude koek' en verwees naar mooie, dikke, oude rapporten waar het allemaal al lang in stond en toegegeven werd, maar vergat erbij te zeggen dat die koek, toen ze nog vers was, nooit verorberd was.
En precies dát wilde het World Jewish Congress: dat er iets gedaan werd. Want het is erg kort dag voor de laatste overlevenden van de holocaust, simpel omdat ze inmiddels oud tot stokoud zijn. Terwijl de Zwitserse regering en banken nog altijd hoopvol denken in termen van steeds weer nieuwe onderzoekscommissies (die opvallend lang de tijd krijgen om zo grondig mogelijk te kunnen zijn), willen de joodse organisaties daadwerkelijke compensatie. Zo snel mogelijk.
De potsen van Bern beginnen nu treurige vormen aan te nemen. De scheidende bondspresident Jean-Pascal Delamuraz noemde het verzoek van joodse organisaties om een fonds waaruit slachtoffers kunnen worden betaald 'afpersing en chantage'. Bovendien zou Zwitserland zichzelf daarmee schuldig verklaren.
Alsof nog niet vaststaat dat Zwitserland schuldig ís. Het enige dat die deftige commissies nog kunnen vaststellen is de mate van schuld. Maar de Zwitserse politici zullen na de jongste gebeurtenissen ongetwijfeld wijzen in de richting van de andere 'neutralen' uit de Tweede Wereldoorlog: Spanje, Portugal, Zweden. Want die kregen immers ook goud dat de nazi's hadden geroofd.
Het enige dat Zwitserland nog kan winnen, is uitstel. Maar de prijs is enorm: de algehele teloorgang van een imago dat ooit zo fraai was.
Henk Strabbing

