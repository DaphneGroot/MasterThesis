	Wanklank ontsiert de stilte
	Jenseits der Stille van Caroline Link. In Cinecenter Amsterdam, Babylon Den Haag, Chass Breda, Plaza Futura Eindhoven.
Tijdens een studie in Amerika las Caroline Link een artikel van een vrouw die was opgegroeid met twee dove ouders. Dat greep haar zo aan dat ze zich helemaal in
groef in het onderwerp en haar ervaringen verwekte in het scenario voor haar eerste lange film.
Links debuut sloeg in als een bom: drie Duitse staatsprijzen en laaiende kritieken.
Twee jonge actrices spelen het meisje Lara, dat de bijna onmogelijke taak heeft om haar dove ouders te helpen communiceren met de buitenwereld. Alles moet zij doen: de telefoon aannemen, tolken bij elk gesprek. In deze situatie van wederzijdse afhankelijkheid heeft Lara ook macht. Ze kan de woorden van haar ouders verdraaien en mede bepalen wat het gezin beslist.
Subtiel en genuanceerd kan zo'n ijzersterk uitgangspunt worden uitgewerkt, waarbij alleen het gevaar van sentimentaliteit op de loer ligt.
Carlonie Link vond het basisgegeven niet voldoende. Ze bedacht dat Lara een muzikaal talent heeft. Juist op het terrein dat voor haar ouders onbereikbaar is, blinkt zij uit. Maar dat is nog niet genoeg. Haar vader heeft een zus die ook al prachtig klarinet speelt en vanzelfsprekend groeit er een sterke band tussen Lara en tante Clarisse.
En ook dat is niet voldoende: tussen haar vader Martin en Clarissa is altijd een heftige spanning geweest. Clarissa was haar vaders lieveling en ooit verstoorde Martin een concert van zijn zus, tot grote woede van zijn vader.
Nog is het niet genoeg: Lara krijgt een zusje, dat net als zij wel praten kan.
In een mooie stijl weeft Caroline Link haar thema's ineen. Met de muziek van Niki Reiser als opvallende begeleider ontwikkelt zij haar verhaal, niet vergetend dat het kind Lara een bijna volwassen meisje wordt en haar eigen leven probeert vorm te geven, wat ook weer problemen geeft.
Voor tachtig procent blijft Jenseits der Stille overeind, maar af en toe glijdt hij toch weg op het glibberige pad waarin goede bedoelingen ontkracht wordt door een overdaad.
Wanneer Lara auditie doet en haar vader achter in de zaal toekijkt, is het ontoerend en tegelijk te veel dat zij in gebarentaal elkaar verstaan: hij legt uit dat hij niet horen kan, maar wel kan proberen haar te verst  n. Jammer van zulke wanklanken. PvB

