	Rijksinstituut voor Oorlogsdocumentatie krijgt steeds meer materiaal particulieren Velen laten hun verleden voortleven
	Van onze verslaggever
Rob Gollin
AMSTERDAM
Uit de instructies van de Dienstleiter aan de kamppolitie in Westerbork: 'Tegen de gevangenen moet met correctheid, die overigens allerminst gestrengheid behoeft uit te sluiten, worden opgetreden.' In een ander dictaat beklaagt hij zich over het gebrek aan discipline. Onverkort geldt de Grusspflicht.
Op de burelen van drs. E. Somers van het Rijksinstituut voor Oorlogsdocumentatie (RIOD) groeien de stapels licht vergeelde documenten, enveloppen met zwartwitfoto's, broze dagboeken en stukgevouwen affiches. Steeds meer particulieren stellen hun materiaal uit de oorlogsjaren ter beschikking aan het RIOD. In 1997 ontving de afdeling Informatie en Documentatie 140 schenkingen, een record. De voorgaande jaren schommelde het aantal rond de 100.
Somers, die bij het RIOD is belast met acquisitie, gelooft dat onder degenen die de oorlog hebben meegemaakt, de bereidheid toeneemt hun papieren af te staan. 'Die generatie raakt op leeftijd. Velen hebben erg op die tastbare herinneringen gezeten. Het was een indringende periode. Maar er is ook het besef dat ze met een schenking hun verleden een beetje kunnen laten voortleven.'
Aard en herkomst lopen sterk uiteen. De documenten uit Westerbork zaten in een mapje dat een Rotterdammer aantrof in een te slopen pand. 'Nog net gered van de afvalbak', schreef de vinder het RIOD. Wie de eigenaar was, is onbekend. Een executeur-testamentair ontdekte in de nalatenschap van zijn oudoom een verzameling foto's en tekeningen uit het krijgsgevangenenkamp Stanislau. Een voormalig onderwijzer leverde affiches in - verordeningen, nazi-propaganda, de winterhulp. Hij kreeg ze in de bezettingstijd van de vader van een van zijn leerlingen; de man was actief als plakker.
Somers: 'In de regel zeggen we nooit nee. We willen alles zien. Soms denken mensen bijzondere priv-kiekjes aan te bieden, terwijl het al in veelvoud verspreide foto's zijn. Maar andersom komt ook voor: verondersteld waardeloos materiaal kan toch heel boeiend blijken.'
Op distributiebonnen, persoonsbewijzen en kranten zit het RIOD niet meer te wachten. Daar zit het archief al vol mee. Er is wel veel interesse in egodocumenten noemt: dagboeken - het RIOD heeft er inmiddels veertienhonderd - en persoonlijke correspondentie.
'Die aantekeningen zijn verslaglegging uit de eerste hand, inclusief de gevoelservaring van de betrokkenen. Dat geeft vaak een heel reel beeld. Zo zie je dat anti-joodse maatregelen vaak in een bijzin worden genoemd, terloops. Zo van: wel rot voor ze. Er is een zekere onverschilligheid. Die is er niet als je ze er veel later op aanspreekt. Dan is de herinnering vertekend.'
Ook voor nationaal-socialisten is er geen ontkomen meer aan. Voerden NSB'ers na de oorlog dikwijls opportunistische motieven aan voor hun lidmaatschap, uit hun persoonlijke aantekeningen blijken vaak zonneklaar hun antisemitische opvattingen, aldus Somers.
De RIOD-medewerker: 'De geschiedenis zal door die schenkingen niet compleet worden herschreven, maar je krijgt de kans eens uit andere bron naar dezelfde gebeurtenissen te kijken.'
Duiden de giften erop dat het RIOD zelf onvoldoende actief was met het verwerven van materiaal? Somers meent dat het instituut geen blaam treft. Hij wijst erop dat er geen aankoopbudget is. Bovendien betwijfelt hij of er nog veel waardevols schuilgaat op zolders, in kelders en in studeerkamers, 'al weet je dat nooit zeker, natuurlijk'. Het grootste deel van de collecties heeft het RIOD al vlak na de oorlog binnengehaald, gelooft hij. Ook inspanningen van opsporingsdiensten die op veel documenten beslag legden, leidden tot het volstromen van de kelders.
Somers beaamt wel dat het uitbreiden van de collectie lang nagenoeg stil heeft gelegen. Ruimtegebrek in het vorige onderkomen aan de Herengracht was de oorzaak. 'Als we aan de voordeur iets accepteerden, moesten we de achterdeur openen om iets weg te doen.' In het nieuwe pand van het RIOD is meer plaats en er zijn betere bewaarcondities.
Om meer zicht te krijgen op het beschikbare papierwerk gaat het instituut binnenkort belangenverenigingen aanschrijven en overleggen met oorlogs- en verzetsmusea. 'Ook die hebben in de loop van de tijd aardig wat verworven. We moeten voorkomen dat we dubbel werk gaan doen.' Zo zijn er bijvoorbeeld al twee Westerbork-archieven: n bij het RIOD, een ander bij het Herinneringscentrum.
Hoewel wordt aangenomen dat er nog slechts beperkt materiaal in priv-handen is, staat er soms iemand met een onvermoed fraaie verzameling op de stoep. Op een plank naast Somers staan sinds kort vier volle archiefdozen. Ze bevatten correspondentie van wijlen Truus Wijsmuller, die vlak voor de oorlog gevluchte joden uit Duitsland en Oostenrijk naar Groot-Brittanni en de Verenigde Staten hielp en zich in '40-'45 vooral het lot van talloze kinderen aantrok. Haar voormalige medewerker leverde de dossiers kort geleden af aan de Herengracht.
Somers laveert tussen de bureaus op zijn afdeling en draagt voortdurend mappen aan. Uit het dagboek van een vrouw glijdt een brief. Haar man schrijft haar vanuit het huis van bewaring in Arnhem. Hij is net opgepakt. De beklemming schuilt in eenvoudige zinnen. 'Zijn jullie van de schrik bekomen? De behandeling is goed, het eten gaat ook. Het verhoor moet nog beginnen.'

Foto
	Drs. E. Somers van het RIOD: 'We willen alles zien.' FOTO ARNO LINGERAK

