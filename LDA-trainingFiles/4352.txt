	Een bonte avond met Cole Porter in vertaling
	Anything goes. Stadsschouwburg Amsterdam, 10 jan. Aldaar: 18 en 19 jan. Tournee tot eind maart.
Alles kan en alles mag: anything goes. Deze soepele houding is van Cole Porter. In de musical 'Anything goes' vaart een passagiersschip van New York naar Londen. Voor de opvarenden trekt Porter alle tolerantieregisters open. Een rijke Nederlander bekent dat hij een Javaanse theeplukster zwanger heeft gemaakt. Verder zijn er twee bekeerlingen die een goktent aan boord opzetten, en een niet geheel zuivere beursspeculant. Een beroemde misdadiger wordt als een held behandeld: anything goes.
In het oorspronkelijke script was er sprake van een explosie aan boord. Maar toen vlak voor de premire in 1934 een passagiersschip tussen Havanna en New York echt getroffen werd door een ramp, besloot men de boot in het verhaal rustig te laten doorvaren en de verwikkelingen n¢g kluchtiger te maken. Tijdens de economische depressie van de jaren dertig ging men naar het theater om opgevrolijkt te worden.
De verkleedpartijen, het heen en weer rennen, en de verwarrende liefdeslijnen zijn vertrouwde kenmerken van het vooroorlogse, ouderwetse Broadway. Tegenwoordig zal vooral de liefhebber van Andr van Duin en ander lachtheater zich vermaken met deze bonte avond.
Ger Beukenkamp nam de vrijwel onmogelijke taak op zich om de liedteksten van Cole Porter te vertalen. Deze zitten vol subtiele toespelingen en verborgen grapjes over het leven in New York. Vooral in de vertaling van het nummer You're the top is veel verloren gegaan. Maar over de gehele avond gerekend heeft Beukenkamp een uitstekende prestatie geleverd met geestig eigentijdse taal.
Stichting Musical Amsterdam trekt voor elke productie een paar professionele krachten aan om een gezelschap van amateurs en semi-amateurs in het spoor te krijgen. Dat lukt het ingehuurde drietal Tetske van Ossewaarde, Jan Polak en Richard Remmerswaal heel behoorlijk. Het is vooral plezierig om Tetske van Ossewaarde weer op het podium te zien. Zij speelt de nachtclubzangeres Reno Sweeney, die zich aan boord als de grote regelaarster ontpopt.
In het Theater des Westens in Berlijn heeft zij veel musicals gespeeld, maar de laatste jaren vermaakt Van Ossewaarde in Nederland vooral mensen uit het bedrijfsleven op congressen en symposia. Onbedoeld is haar optreden een succesvolle open sollicitatie geworden.
Maar ondanks de inbreng van het drietal blijft het toch een tweeslachtige avond. De muziek van Porter heeft zich natuurlijk al lang bewezen: fraai lyrisch en soms opzwepend. Maar een aantal spelers acteert, zingt en/of danst zo aarzelend dat de toeschouwer toch een grote liefdesmantel mee moet nemen.
Patrick van den Hanenberg

