	'EU-commissie deed jaren niets tegen BSE'
	Van onze correspondent
Peter de Graaf
 BRUSSEL
 De Britse regering is hoofdverantwoordelijk voor de gekke-koeiencrisis, maar ook de Europese Commissie treft blaam. Het dagelijks bestuur van de Europese Unie heeft belangrijke informatie achtergehouden in een poging de gevaren van BSE te 'verdoezelen'.

Dat zegt de Spaanse socialist Manuel Medina Ortega, voorzitter van de speciale enquêtecommissie van het Europees Parlement die de aanpak van de gekke-koeiencrisis heeft onderzocht. Hij presenteerde maandag het ontwerpverslag, dat zeer kritisch is over de rol van de Europese Commissie.
Volgens Medina Ortega heeft de Europese Unie veel te laat een wereldwijd exportverbod uitgevaardigd voor Brits rundvlees en aanverwante producten. Dat verbod dateert van maart vorig jaar. Maar de problemen en mogelijke gevaren van de gekke koeien voor de volksgezondheid waren al jaren bekend.
Sinds 1986, toen de gekke-koeienziekte voor het eerst in Groot-Brittannië opdook, heeft de Britse regering vooral geprobeerd de gevolgen voor de rundvleesmarkt te beperken. De volksgezondheid kwam steeds op de tweede plaats.
In 1988 verbood Londen het gebruik van veevoeder uit dierlijke resten. Dit 'vleesmeel' werd en wordt beschouwd als de vermoedelijke veroorzaker van BSE. Maar de Britse regering was bijzonder laks met de controle op dat verbod. Zo kon het verboden veevoeder nog enige jaren onbekommerd worden uitgevoerd. De ontdekking van deze moedwillige export van gevaarlijk Brits diermeel veroorzaakte vooral in Frankrijk een lawine van verontwaardiging en kritiek.
De Europese Commissie heeft de Britten tot voor kort geenszins onder druk gezet om de gekke-koeienziekte uit te bannen. Zo voerde de EU tussen juni 1990 en mei 1994 geen enkele inspectie uit in Groot-Brittannië. Dat is des te verwonderlijker, omdat functionarissen van de Europese Commissie al in mei 1990 in een 'intern' rapport de gebrekkige controle op het veevoederverbod aan de kaak stelden.
Daar komt bij, aldus de onderzoekscommissie van het Europees Parlement, dat de Europese Commissie zich wel erg gemakkelijk liet beïnvloeden door de Britten. Want in de wetenschappelijke adviescomités van de EU waren de Britse experts oververtegenwoordigd. Officieel was daar een voor de hand liggende reden voor: BSE kwam vooral in Groot-Brittannië voor. Maar de Europarlementariërs uiten hun twijfels over de onpartijdigheid van deze Britse experts, die veelal nauwe banden hebben met het ministerie van Landbouw in Londen.
Medina Ortega haalt zwaar uit naar oud-commissaris van Landbouw Ray Macsharry, die in 1990 dreigde met gerechtelijke stappen tegen lidstaten die de invoer van Brits rundvlees wilden verbieden vanwege BSE.
Maar ook de huidige Europese Commissie krijgt een veeg uit de pan. Haar wordt laksheid verweten bij het nemen van maatregelen ter bescherming van de volksgezondheid, toen de omvang van de BSE-problematiek al ten volle duidelijk was geworden. De huidige landbouwcommissaris Franz Fischler beweert niettemin op tijd passende maatregelen te hebben genomen.
De ambtelijke diensten van de landbouwcommissaris krijgen er eveneens van langs. Tijdens de hoorzittingen kwamen brieven van de Franse directeur-generaal landbouw Guy Legras aan de orde, die op zijn minst een doofpotoperatie suggeren. Want daarin leken de Britse regering en de Europese Commissie het roerend eens: paniek op de rundvleesmarkt moest tot elke prijs worden voorkomen.
Medina Ortega doet enkele aanbevelingen om een herhaling van de gekke-koeiencrisis te voorkomen. De EU moet meer en scherper controleren op de naleving van regels om een gevaarlijke dierziekte te isoleren en uit te bannen. En specialisten van volksgezondheid moeten vaker betrokken worden bij het veterinair beleid. Zo verzuimde het veterinair comité van de EU jarenlang om het advies van experts met andere disciplines in te winnen.
De Spaanse socialist is ook voorstander van een onafhankelijke volksgezondheidsdienst in de EU. Volgens Medina Ortega heeft de gekke-koeiencrisis aangetoond dat Europa een hoogwaardig instituut nodig heeft dat waakt over de volksgezondheid van de Europese burgers.
Morgen krijgt commissievoorzitter Jacques Santer de kans de rol van de Europese Commissie bij de bestrijding van BSE te verdedigen voor de speciale enquêtecommissie. Het voltallige Europese Parlement zal vermoedelijk volgende maand zijn eindoordeel vellen.

