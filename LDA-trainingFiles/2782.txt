	Niemand vraagt iets aan een oud nekje
	'Toen ik laatst met mijn minnaar in het buitenland liep, vroeg ik me opeens af: zou iedereen nu denken, daar loopt een moeder met haar oudere, ongetrouwde zoon?' Mary Michon (58), programmamaakster bij IKON-televisie, valt op jongere mannen. De favoriete leeftijd is nu rond de veertig. 'Dan zijn ze echt verrukkelijk.'
Steeds vaker vraagt Michon zich af: past mijn gedrag nog wel bij mijn leeftijd?
Zij is niet de enige. Veel geslaagde vrouwen boven de vijftig voelen zich in hun privleven verschrompelen. Eigenlijk zitten ze het liefst thuis, met de telefoon, afstandsbediening en witte wijn binnen handbereik. Toch knaagt het. Is that all there is?
Ze waren jong en begeerlijk in de jaren zestig en zeventig. De cultuur blaakte van jeugdige ondernemingszin, de tweede feministische golf zwol aan. Michon: 'Het was een heerlijke tijd. We hadden het gevoel het helemaal te gaan maken. Ik was een bloemenkind Gods. Wij Vrouwen Eisen! En dan met je rode pumps over de Rozengracht stappen, altijd koket gekleed, ton-sur-ton.'
Aan een bouwplaat en een tube tijgerlijm hadden ze genoeg om de ideale mens en maatschappij in elkaar te zetten. Iedereen kon zichzelf steeds opnieuw uitvinden. Vandaag moeder, morgen alpinist, eventueel ooit hoogleraar. 'Jong was correct, oud fout', verwoordt Parool-columniste Emma Brunt (53) het oordeel van toen. Nu ze ouder is, ziet ze zichzelf van 'een klassieke romantische heldin als Madame Bovary' veranderen in 'een figurant in het leven van anderen'.
Het adagium van toen - het persoonlijke is politiek - hebben zij in hun werk verwoord. De trendsetters beschreven in boeken en kranten hun scheiding, problematische moederschap, de mannenjacht, de depressies en de redding door Prozac. In hun werk horen ze bij de top. Priv lijken ze te vervagen.
'Vroeger werd mijn schrijven gewantrouwd omdat ik er zo leuk uitzag', zegt Annemarie Oster (54), die roem vergaarde door haar optreden in het satirisch programma Hadimassa en nu columns over toneel schrijft voor HP/De Tijd. 'Tegenwoordig wordt mijn werk au srieux genomen, maar ik zou waardering graag parallel aantreffen in mijn persoonlijk leven. Bij vrouwen blijft het of-of. Het is nooit, zoals bij mannen, en-en.'
De vijftigplussers weten precies hoe ze niet willen zijn. Geen zielige, opgeverfde vrouwen die wanhopig op mannen jagen. Geen uitgezakte, onverzorgde grijze dames. Maar hoe wel?
Toen ze jong waren, veranderden ze de wereld voor vrouwen. Maar in die nieuwe wereld is geen plaats voor hen. Ze weten zelfs niet hoe ze willen heten. Het woord 'oudere vrouw' jaagt dames van boven de vijftig op de kast. In een cultuur waarin oud-zijn gelijkstaat aan afgeschreven, onaantrekkelijk en zielig, lijkt de vraag 'Hoe oud ben jij?' bijna ongepast. Rijpere dames? Helaas, dat klinkt te veel naar seks en relaties, terwijl vrouwen op leeftijd nergens een smakelijke - of desnoods minder smakelijke - man kunnen vinden. 'Middelbaar', spot Brunt, 'is al zo'n onaantrekkelijk begrip, als je daar ook nog vrouw achter zet. . .'
Oster vindt haar meeste soortgenoten 'slechte ambassadrices' van de vijftigplussers. 'Oudere vrouwen hebben een getto-mentaliteit. Als ze boven de vijftig zijn, schamen ze zich voor alles. Ze schamen zich voor elkaar. De een ziet er te oud uit voor haar leeftijd, de ander weer te jong, of heeft zielig geverfd haar. Ze schamen zich natuurlijk voor zichzelf. Voor je het weet word je op de grote menopauze-hoop gegooid. Ik wil niet horen bij dat legioen beroepsklaagsters. Ik ben zelf iemand.'
Het leven van hun moeders was misschien saai en afhankelijk, maar iedere vijftigplusser wist hoe het hoorde. Brunt: 'Mijn moeder had het makkelijk. Die ging naar Maison de Bonneterie en kocht het juiste mantelpakje of een cocktailjapon.' Dat ze zelf vrijwel elke dag 'trefzeker' naar een zwart T-shirt, een zwarte legging en zwarte hakjes grijpt - 'zwart combineert fant stisch met zwart' - wil niet zeggen dat zij haar nonchalante uiterlijk als een bevrijding ervaart.
Ze merkt dat ze zich steeds slordiger kleedt. 'Aankleden en optutten heeft toch te maken met belangstelling die je vermoedt bij het andere geslacht. Die wordt steeds minder. Ik ga af en toe naar de kapper en trek iets behoorlijks aan, maar dat is meer een gebaar van fatsoen jegens de buitenwereld.'
Woedend kunnen ze erover worden: wat oudere mannen zich als 'opgeblazen champignons' (Brunt) kunnen veroorloven aan rimpels en hangbuiken, zonder dat de buitenwacht hen afstraft als erotische paria's. Dat lot treft alleen vrouwen. 'Kennen jullie die mop van Moos?', vraagt schrijfster en columniste Marjan Berk (65). Moos ontmoet een geest die hem zegt dat hij n wens mag doen. 'Denk goed na', zegt de geest, 'je hebt maar n kans.' 'Doe dan maar vrede in Isral', zucht Moos. 'Dat is zo ingewikkeld, heb je geen andere wens', vraagt de geest. 'Ja', zegt Moos opgetogen, 'dat Saar mooie strakke billen krijgt en van die pronte tieten.' De geest: 'Waar is die kaart van Isral?'
Kitty Schoonderwoerd (61) zet zich al jaren in voor het naturisme. 'Ik kan me er vreselijk over opwinden dat zelfs bij ons blad, waar het zogenaamd om vrijheid en gelijkheid draait, het seksisme welig tiert. Ook bij ons zijn de meeste vrouwen bang omdat ze niet meer mooi en jong zijn. Ze schamen zich voor hun uitgezakte lichaam. In de redactie van ons federatie-orgaan moet ik er heftig tegen strijden dat ze niet alleen maar mooie strakke meiden voor de omslagfoto kiezen. Oudere vrouwen zie je nooit.'
Ooit hadden radicale feministen als Anneke van Baalen (60), universitair docent politicologie, en haar partner Marijke Ekelschot, hbo-docent (50), het gevoel dat zij iets konden veranderen. Maar het paar, dat op twee woonboten een flat-relatie ('floating apart together') onderhoudt, wordt tegenwoordig zelden om een mening gevraagd. Priv niet, maar ook niet in het werk.
'Ik vind het vreselijk om oud te worden', zegt Van Baalen. 'Ik zou het niet zo erg vinden als oud-zijn prestige had, maar dat is niet het geval. Niemand vraagt iets aan een oud nekje. Feminisme is ook al uit. Om toch nog het gevoel te hebben dat iemand ons nodig heeft, zijn we actief geworden in het vluchtelingenwerk. Dan doen mensen weer wat aardiger tegen je.'
Er zijn ook vijftigplussers die zich wel gewaardeerd voelen. Nieuwslezer Henny Stoel (52) denkt dat haar levenservaring haar juist 'geloofwaardiger' maakt. 'Een rimpel meer of minder speelt geen rol bij het Journaal.'
'Apekool', noemt Merel Laseur (63), voormalig mode-journaliste van NRC Handelsblad, het geklaag over de ongemakken van het ouder worden. 'Ik ben ontzettend tevreden. Ik doe werk waar ik op mijn 38ste nooit voor gevraagd zou zijn, ik ben financieel onafhankelijk en heb een leuke vriendenkring. Maar ik ben natuurlijk erfelijk belast omdat ik een werkende moeder heb van negentig. Mijn bovenarmen zijn misschien niet meer wat ze geweest zijn en ik vraag me wel eens af of ik nog zo nodig een honkbalpetje moet dragen, maar daar is mee te leven.'
Stoel vindt ze lastig, de kwaaltjes die horen bij het ouder worden. 'Sinds ik geen hormonen meer slik, heb ik weer last van opvliegers. Als ik er een heb, kijk ik altijd even in de spiegel, of je iets ziet. Gelukkig niet. Maar het is wel vervelend als het tijdens een uitzending gebeurt.'
Mary Michon kan haar 'vapeurs' niet verbergen. Achter een oosterse waaier, die ze elegant op en neer wappert, spot ze met de ellende van een dame op leeftijd. Ze is niet de enige. Om alle kritiek voor te zijn, beschrijven de vijftigplussers hun uiterlijk op een manier waar geen cynische jongere zich aan zou wagen. Geregeld verwijzen ze ook naar schrijfster Josepha Mendels, die in interviews vertelde: 'Op een dag vallen je billen er zomaar af. Ik ben nog naar gevonden voorwerpen geweest, maar daar waren ze niet.'
'Blote armen', huivert iemand, 'zelfs in bed trek ik er iets decents over aan.' In de verhalen lopen de dames als 'oude paardebloemen door de wei', liggen ze als 'vieze dweiltjes' op de bank, en vragen ze de fysiotherapeut of hij het niet erg vindt 'steeds in die lellen te moeten grijpen'.
Maar zelfs de humor moet gedoseerd worden. Annemarie Oster heeft haar 'pantser van geestigheid' afgelegd, uit vrees om 'een komische Alte' te worden. Spot voert de boventoon, maar het lukt niet helemaal om de woede eronder te houden. Woede - vooral omdat het niet lukt de interesse van een leuke man te wekken.
Na haar scheiding besloot Berk te proberen of zij 'het nog kon'. Ze kocht een kekke korte rok, bezocht wat cafs en hing uiteindelijk laveloos op een barkruk ('Ik kan niet goed tegen drank'). Ze ontmoette een leuke jongen. Hij zegt: 'Mooie benen heb je.' Zij: 'Maar ze zijn wel vijftig jaar oud.' Hij: 'Dat is maar 25 jaar per been.'
Ze hebben erg gelachen, maar een minnaar diende zich niet aan. Berk vraagt nog wel eens aan jongeren die ze ontmoet: 'Heeft u misschien een leuke opa, liefst strak in het vel?' Misschien komt ze de ware ooit nog eens tegen. 'Maar aan de andere kant vraag ik me ook wel eens af: voor wie moet ik mijn panty nog laten zakken?'
Ondanks het uitblijven van een geschikte man, is Berk redelijk tevreden met haar bestaan. 'Schrijven bevalt me en ik heb een behoorlijk gevuld leven, met veel affectie van mijn kinderen en kleinkinderen. Mijn laatste bundel columns heet niet voor niets: Niks gemist.'
Brunt gaat nog wel eens op stap, maar aarzelt 'of ik nog op mijn hakjes in caf Welling iemand op kan pikken'. Oster vindt dat zoiets niet hoeft. 'Versieren is een kunst op deze leeftijd. Natuurlijk is het niet nodig om opeens op molires en in een plooirok te gaan lopen onder het motto: Ouwe taaie, laat de boel maar waaien. Maar loop er wel waardig bij. De rok iets langer, het haar iets korter, de tinten gedekter.'
Hun moeders kenden de rust en veiligheid van een uitgewoond huwelijk met een gepensioneerde man. Nu valt de - fel bevochten - economische zelfstandigheid wel eens zwaar. Zelden hebben vrouwelijke vijftigplussers keurige vaste banen met een degelijk pensioen. Alimentatie hoeven ze niet, ze zorgen voor zichzelf. Maar het is wel eens lastig het brood goed belegd te houden.
'Ik moet aldoor m'n ideen op peil houden, actief zijn op Internet, nadenken over de toekomst', zegt Brunt. 'Ik vind het leven soms erg hectisch en vermoeiend. Ik heb zwakke momenten waarop ik denk: ik zou het geen straf vinden om nu alleen de rozen te hoeven knippen en een appeltaart te bakken. Dat dat voldoende is.'
Berk ergert zich vreselijk aan 'de keurige gepensioneerden met veel geld die geregeld vragen: wanneer houd jij nu eens op met schrijven? Dat kan helemaal niet. Ik krijg sinds kort AOW, maar verder heb ik niets. Ik moet doorwerken.' Zij, oma van vier kleinkinderen, zou graag wat vaker oppassen. Maar daar is geen tijd voor. 'Dat kan alleen op afspraak.'
Grootmoeder zijn - dat is een van de weinige traditionele rollen voor de oudere vrouw waar steeds meer waardering voor is. De kinderen - drukke, immer werkende tweeverdieners - hebben geen tijd voor hun kroost. Ze stallen de kleintjes graag bij de grootouders. Alleen hebben de meeste oma's daar weinig zin in. Van Baalen en Brunt houden niet zo van kleine kinderen. 'Wij voeren een sterk ontmoedigingsbeleid', zegt Van Baalen.
Naturiste Schoonderwoerd ziet haar kleinkinderen graag, maar past ervoor om als gratis oppas te fungeren. 'Als mijn kinderen me zo willen gebruiken om hun eigen carrire te laten bloeien, dan moeten ze daar maar voor betalen.'
'Vroeger', mijmert Laseur, 'mocht je op je zestigste ophouden en achter de geraniums gaan zitten. Dat is er niet meer bij.' De oudere is voortdurend actief, meent Laseur, en besteedt de dagen zinnig. 'Ik zou me wel eens enorm willen vervelen.' Ze is dol op patience, maar speelt het zelden. 'Als ik het al eens doe, hoop ik altijd dat er niemand binnenkomt.'
De oudere vrouwen voelen anderen steeds vaker over hun schouder meegluren. Gedragen ze zich wel zoals dat van dames op leeftijd wordt verwacht? Het is balanceren. De onzekerheid, die ze op hun oude dag eindelijk kwijt hoopten te zijn, blijft. En wordt bij de meesten eerder groter dan kleiner. 'Je hoopt dat je steeds meer eelt op je ziel krijgt', zegt Mary Michon. 'Maar niets is minder waar.'

Foto
	Mary Michon   Emma Brunt   Marjan Berk   Merel Laseur Kitty Schoonderwoerd   Anneke van Baalen   FOTO'S HESTER DOOVE

