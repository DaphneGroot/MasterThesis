	Briefje aan een stoel
	Wie de sprookjesbewerkingen van Walt Disney bewondert, zal waarschijnlijk geen plezier beleven aan Zwart als inkt is het verhaal van Sneeuwwitje en de zeven dwergen. Wim Hofman geeft in zijn bewerking het sprookje zijn oorspronkelijke functie terug. Hij laat onverbloemd zien dat het leven soms een gruwel is en dat het gevaar overal schuilt.
Alleen al het doorbladeren van het met zorg uitgegeven boek is een feest. De opmaak van de regels wekt de indruk dat ze n lang verhalend gedicht vormen, maar het verhaal is in hoofdstukken verdeeld. Zoals vertellers eeuwenlang verhalen aan elkaar doorgaven, waarbij ze iets weglieten of veranderden, geeft Hofman z¡jn interpretatie van Sneeuwwitje en de zeven dwergen. De kern van het sprookje, afgunst op de schoonheid van de jeugd, laat hij onaangetast.
Het gevaar komt in Zwart als inkt niet van de boze buitenwereld. Niet een gemene stiefmoeder, maar haar bloedeigen moeder staat Sneeuwwitje naar het leven. Vlak na de geboorte van haar kind komt haar man om tijdens een oorlog en raakt de koningin in een depressie. Na enkele maanden laat de spiegel zien dat zij nog steeds mooi is: 'Een vrouw als jij hoeft nooit alleen te zijn.'
De moeder wil niets te maken hebben met haar dochter. Eenzaam groeit Sneeuwwitje op: 'Ze leerde schrijven en ze schreef briefjes aan haar poppen en aan haar moeder. Ze kreeg nooit briefjes terug.'
Het verhaal neemt een dramatische wending wanneer de moeder ontdekt dat de tijd sporen bij haar heeft achtergelaten en de spiegel de dochter als concurrent aanwijst.
De scne waarin de jager het meisje diep het bos in brengt, is aangrijpend. De man die het kind met geweld losrukt uit haar vertrouwde omgeving, onthult de ware aard van haar moeder. 'Die zogenaamde moeder van jou wil dit. Ze wil je dood hebben. Ze wil dat ik je doodsteek.'
Wie mocht denken dat de tijd bij de zeven dwergen de gelukkigste uit haar leven is, wordt door Hofman uit de droom geholpen. De dwergen zijn niet onaardig, maar ze verwachten dat het meisje het huishouden voor hen doet en ze overladen haar met waarschuwingen en aanwijzingen. Zelf zijn ze erg druk bezig met het zoeken naar metalen in de aarde, zodat Sneeuwwitje zich grondig verveelt.
De namen van de dwergen (Um, Dwim, Driem, Vurg, Phuuf, Seinx en Zvem) doen denken aan andere wezentjes van Hofman, zoals Uk en Bur. Met zulke unieke namen voorkom je associaties met naamgenoten en hun eigenschappen.
In de periode van verveling schrijft Sneeuwwitje veel briefjes. Soms zijn ze luchtig, maar aldoor klinkt een verdrietige ondertoon door. Ze is niet in staat de situatie te veranderen of zelfs maar te begrijpen. 'Briefje aan een stoel: Stomme stoel, wat sta je daar stom te doen? Je hebt vier poten gekregen en je doet er niet veel mee. Je staat daar maar te staan.'
Schrijnend is de brief aan haar moeder, waarin zij zich wanhopig afvraagt wat zij fout heeft gedaan. Hofman gaat ervan uit dat Sneeuwwitje dit leven niet langer de moeite waard vindt en de dood verkiest.
Nadat de prins is gekomen die het meisje weer levend maakt, vindt Hofman het eigenlijk genoeg. 'Alles lijkt koek en ei en we zouden hier dus mooi kunnen eindigen.' Toch handhaaft hij het slot van Grimm. Dit in tegenstelling tot zijn bewerking van Klein Duimpje (1991), waar hij de vrijheid nam de kinderen niet meer terug te laten keren naar huis.
Wel voegt hij aan het sprookje van Sneeuwwitje nog iets toe. Daarmee sluit Zwart als inkt aan bij het motto van T.S. Eliot dat Hofman dit boek meegeeft: 'Wat wij zien als begin kan het einde zijn/ En met het einde maak je een begin.'
Selma Niewold
Wim Hofman: Zwart als inkt is het verhaal van Sneeuwwitje en de zeven dwergen.
Vanaf 12 jaar.
Querido; 180 pagina's;  37,50.
ISBN 90 214 6654 6.

