Sint-Gillis-bij-Dendermonde.
Sint-Gillis-bij-Dendermonde is een plaats in de Belgische provincie Oost-Vlaanderen en een deelgemeente van Dendermonde. Het typische woon- en landbouwdorp ligt in de Denderstreek in de Dendervallei, aan het spoorwegknooppunt Gent-Mechelen-Brussel. Sint-Gillis ligt net ten zuiden van de stadskern van Dendermonde en is er tegenwoordig nauw mee verbonden. Het telt de meeste inwoners van alle deelgemeenten, Dendermonde-centrum inbegrepen. In de deelgemeente liggen de wijken Boonwijk en Lutterzele.
Bezienswaardigheden.
In Sint-Gillis bevindt zich een van de oudste bioscopen, "Cinema Albert" genaamd. Al vanaf 1914 werden er sporadisch films gedraaid. Na de Eerste Wereldoorlog werd "Cinema Albert" een echte volwaardige cinema met twee zalen die bovendien nog tot op heden door dezelfde familie wordt uitgebaat.
In de rankingslijst van alle Belgische bioscopen staat Cinema Albert op de 36ste plaats van de 140 gequoteerde cinema's. Dit is bovendien de enige bioscoop in groot Dendermonde.
In de Burgemeester Potiaulaan staat sinds 1931 een monument ter nagedachtenis aan de slachtoffers van wereldoorlog I. het monument in art decostijl werd ontworpen door de Gentse ingenieur Jules Tijtgat.
Evenementen.
Sinds 1951 gaat in Sint-Gillis-bij-Dendermonde jaarlijks de bloemencorso uit, telkens op de eerste zondag van september. Dit is een stoet met bebloemde praalwagens, muziekkorpsen, dansgroepen en animaties. De bloemenwagens worden veelal gebouwd in de verschillende wijken van Sint-Gillis en de laatste dagen voor de stoet versierd met zo'n 850 000 dahlia's. Sinds 2013 werd deze corso samen met die van vier andere Vlaamse corsosteden (Blankenberge, Loenhout, Ternat en Wommelgem) toegevoegd aan de lijst van Immaterieel Cultureel Erfgoed Vlaanderen.
Op de dag van de corso zijn er tal van nevenactiviteiten in het centrum van de gemeente zoals een rommelmarkt, aperitiefconcert, braderie en kermis. Na de bekendmaking van de winnaar van de corso eindigt de dag in een groots volksfeest. Hierdoor wordt de eerste zondag van september in de gemeente ook wel (officieus) "de feestdag van Sint-Gillis" genoemd.
Sinds 2002 organiseert de Dendermondse Rugbyclub een internationaal rugbytornooi tijdens het pinksterweekend. Het meerdaagse toernooi gaat door op de terreinen rond het sportcomplex van Sint-Gillis en is het grootste 10-a-side rugbytornooi in Europa waar jaarlijks ongeveer 80 groepen (16 nationaliteiten) uit de verschillende continenten aan deelnemen. Sinds 2013 is er op de laatste dag ook steeds een partijtje rugby tussen een ploeg van BV's die het opnemen tegen een ploeg van oud-spelers en sponsors van het toernooi, waarvan de opbrengst naar goede doelen gaat.
Naast de sportieve kant is er op het toernooi ook ruimte voor gastronomie en muziek, met twee podia waar concerten en fuiven worden georganiseerd. Het merendeel van de ploegen blijven op de site slapen in tenten of festivalhutten.
Toerisme.
Door dit dorp loopt onder meer de fietsroute Denderende steden.
Sport.
In Sint-Gillis bevindt zich het Sportcentrum, de grootste sportinfrastructuur van Dendermonde en de omliggende gemeenten. In dit complex zijn er specifieke zalen voor badminton, basketbal, basket voor gehandicapten, muurklimmen, dans, handbal, korfbal, taijiquan & wushu, tennis, squash, turnen, volleybal, yoga, zaal- en minivoetbal. In de sporthal werkt handbalclub HBC Dendermonde zijn wedstrijden af, waarvan de mannenploeg aantreedt in de Liga West en de damesploeg in Tweede Nationale. Buiten, vlak naast het sportcomplex, heeft ook de lokale Rugbyclub Dendermondse RC, actief in Eerste Nationale, hier zijn velden.
In Sint-Gillis-bij-Dendermonde speelt voetbalclub KV Sint-Gillis, die is aangesloten bij de KBVB en actief is in de provinciale reeksen.
Trivia.
De plaats is bekend door de steekpartij in Fabeltjesland, een lokale kinderopvang. Op 23 januari 2009 doodde de 19-jarige Kim De Gelder twee baby's en een personeelslid van de cr√®che. De gebeurtenis schokte het hele land en werd door de media onder internationale aandacht geplaatst.
