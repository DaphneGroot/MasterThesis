	Schaamteloos gluren achter een muurtje in Middelburg
	Van onze verslaggever
Eric van den Berg

MIDDELBURG
Dit moet de route van de verbeelding zijn, van de kleine onzichtbare verhalen, van gluren en worden begluurd. Niet ¢p het grote marktplein, maar er net achter: het spinnenweb tussen de straten die iedereen kent. Dit is Middelburg backstage.
In poortjes en achterommetjes ruilen kinderen plaatjes en postzegels en steken ze schoenveters aan met een brandglas. Daar klinkt ineens de stem van het buurjongetje, zo gaat de vertelling van kinderboekenschrijver Wim Hofman: 'Spokie, Spokie, knijp in mijn pokie', en daar ook worden de spelletjes steeds minder spel.
'Voor' gebeurt niets, 'achter' van alles, constateert de kleine hoofdpersoon uit het verhaal, speciaal geschreven voor de catalogus van het project De Verborgen Stad. Tieners repareren brommers, wasmachines draaien, buren maken ruzie, baby's worden over schuttingen heen getild.
Dit is de route van de verborgen stad. Wandel de route die De Vleeshal heeft uitgestippeld en beleef 'de binnenkant, het heimelijke, het private'. Klim op een stoel van Birthe Leemeijer en kijk schaamteloos over een muur in een tuin. Maar niet elke dag, want de bewoners bepalen wanneer de stoelen er staan.
'Het is gn beeldenroute', waarschuwt Jeanne van Heeswijk, samen met Vleeshal-directeur Lex ter Braak en Maria-Rosa Boezem het organiserend comit. 'Verwacht niet op elke hoek een kunstwerk. Eigenlijk is er weinig te zien.' Het is een 'mentale route'.
Anderhalf uur mentaal wandelen door Middelburg, een balans.
Gemist, misschien toch niet goed gekeken: de boom in de Bleekersgang met enkele pomeransen (uiteinden van biljartkeus). Bij wind en regen zullen deze een klein blauw spoor achterlaten op straat.
Ook gemist, misschien stond het bandje nog niet aan: het geluid van zwermen spreeuwen die in 1979 neerstreken in de Bellinkstraat, het parkeerterrein van Sinke Komejan.
Gezien: het mobiele straatmeubilair en de mobiele tuin. Graszoden, een boompje, een tegel, een emmer, allemaal verrijdbaar. Roza El-Hassan verkent de grenzen van het private en publieke. Is de tuin van iemand, niemand of van iedereen?
Wel gehoord: 'H, h, h. . . kijk hier. . . vijfentwintig, vijftien.' Het is een fluisterende vrouwenstem uit een speaker bij een garagedeur. Later op de wandelroute, bij de Nieuwstraat laat Moniek Toebosch, die 'hoorbaar wil maken wat niet kan of mag', nog eens iemand fluisteren: 'Hallo. . . hallo. . . wil jij vanavond hier. . .' Een vrouw die in het poortje woont begrijpt het niet. 'Wat ¡s dat toch, die stem? Van de week stonden hier al kinderen tegen dat ding te praten. Ze riepen ''hallo'', ze dachten dat het antwoord gaf.'
En gezien: het kantoor van de ANWB en de VVV.
De Verborgen Stad is meer dan een 'Ontdek je plekje'-wandeling. De route is een leidraad voor 24 'commentatoren'. Kunstenaars, filosofen, schrijvers, een botanist en een socioloog werpen zich op het thema. Met een rondleiding, een lezing, een Internet-site, enkele kunstwerken, een video van het riool onder de stad, gele tweetalige naambordjes (Secrecyweg, Fearlaan, Shynessgracht).
In de weekeinden zijn er speciale evenementen, die 'Hoofdstukken' heten. Zo gaat zaterdag kunstenaar Marinus Boezem wandelen. Niet zozeer door de stad, alswel boven de riolen. Het hoofd van de Dienst Rioleringen van Middelburg gaat met hem mee en vertelt. Mark Pimlott heeft kiekjes en beschrijvingen gemaakt van plekken elders ter wereld (Maastricht, bijvoorbeeld) en gaat samen met geinteresseerden vergelijkbare straten of pleinen zoeken in het centrum van Middelburg. Onderwijl bespeelt de Amerikaanse minimal-music pianist Charlemagne Palestine het carillon van de Lange Jan.
Het gaat om de 'gelaagdheid', verzekert Van Heeswijk. De Verborgen Stad is overal (en nergens dus): in De Vleeshal, in de Provinciale Zeeuwse Courant (eens per week een tekening van Tracy Mackenna), in de streekbussen en bij de ANWB (recepten uit de onbekende keuken van Marseille), in de lucht (radio-uitzending op 91.5 FM), en in de verbeelding van de wandelaars.
Een flard van Van Heeswijks eigen fantasie in de schaduwstad: 'Brandgang. Help. Wie zou hier wonen? Hoe is het om hier 's avonds te lopen?' Honderden verhalen zijn mogelijk. 'Je kunt het kunst noemen, historisch, of misschien is het wel gewoon toeristisch.'
De Vleeshal, tentoonstellingsruimte voor hedendaagse kunst, 'is nu een plek voor iedereen', stelt ze vast. 'Vroeger, vorig jaar nog, vonden de Middelburgers het allemaal erg elitair. Het was kunst. Naar dit project komen niet alleen kunstbezoekers, maar ook gewone bezoekers.' Geen bewuste keuze, zegt Van Heeswijk. De Stichting Beeldende Kunst Middelburg, die eerder dit jaar door de gemeente werd bekritiseerd omdat ze meer aandacht toonde voor internationale kunst dan voor lokale, heeft geen knieval gemaakt.
Maar het is 'leuk' dat er nu gewone bezoekers naar De Vleeshal komen. 'Je haalt ze er zo uit. Ze kopen een kaart en de publicaties, gaan eerst zitten en lezen voor ze gaan lopen alles. Ze nemen een kopje koffie, ''H, is de koffie gratis hier?'' Kunstbezoekers lezen niet en gaan gewoon lopen.'
Het enthousiasme is enorm, aldus Van Heeswijk. Vooral in de weekeinden, als de wandelaars kunnen meedoen aan de Hoofdstukken. 'Je moet echt participeren in het project', benadrukt Van Heeswijk. 'Anders haal je er niets uit. Iedereen moet zijn eigen verhaal maken.' In gedachte, met een fototoestel, of met pen en papier. Als de bezoekers in De Vleeshal een wandelkaart komen kopen, kunnen ze een wegwerpcamera en een blocnote meekrijgen. De wandelaar is de 25ste commentator; de bijdragen worden toegevoegd aan de losbladige catalogus.
'Why does it feel so familiar here?', vloeide vorige week in een steegje uit de pen van Christoph. Martina raakte 'geobsedeerd door die kruispunten, aanrakingen, misschien wel liefkozingen, wie weet hele liefdesavonturen die we niet zullen kennen'. Een ander, iets dichter bij de grond: 'Is er een quizformulier om te kijken of ik alle naambordjes gezien heb?'
En Nancy zag taxusbomen achter 'het huis waar de verongelukte makelaar De Lange woonde'. In een achterommetje dat 'loopt als hij: dood'.

De Verborgen Stad, De Vleeshal, Middelburg. Di t/m zo van 13 uur tot 17 uur, tot en met 19 oktober. De speciale activiteiten vinden in de weekeinden plaats. Op Internet: http://www.zeelandnet.nl/
vleeshal.

Foto
	Een kunstliefhebber kijkt over een muur op zoek naar de 'binnenkant' van Middelburg.FOTO MARTIJN BEEKMAN

