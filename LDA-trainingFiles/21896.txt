The Offspring.
The Offspring is een Amerikaanse punkrockband, opgericht in 1984.
Ontstaan.
Het idee om zelf een band te beginnen kwam er in 1983. Nadat Greg en Dexter de toegang was geweigerd bij een Social Distortion concert, kregen ze het idee om hun eigen band te beginnen. Dexter speelde al een tijdje gitaar en Greg kocht al snel een (goedkope) basgitaar. Een paar dagen later deed nog een andere vriend van hen mee. Namelijk James Frederick Lilja, die al jaren drumde. De band kreeg de naam 'The Clowns of Death', en de drie jongens namen het hele gedoe zeer serieus.
Na een paar weken hadden ze enkele brute hardrock nummers geschreven, en gaven ze een optredentje voor 50 mensen in een lokaal jeugdhuis. Dat was de eerste en tevens laatste keer dat ze met die band optraden, want de drummer hield er al mee op.
Greg en Dexter wilden echter doorgaan, en samen met Doug Thompson als zanger, en Jim Benton als drummer (die ze vonden via een advertentie in de krant) vormden ze een nieuwe hardrockband genaamd "Manic Subsidal".
Manic Subsidal gaf al na een paar weken lokale optredens. Eind 1985 vloog zanger Doug Thompson eruit en werd drummer Jim Benton vervangen door James Frederick Lilja (de drummer van de band The Clowns Of The Death) en konden ze de zeer goede gitarist "Noodles",die de meest verschroeide solo's uit zijn hand kon schudden, overtuigen om mee te doen.
De eerste nummers die ze schreven heetten: 'Very Sarcastic' en 'Sorority Bitch'. Het eerste nummer (en enige nummer) dat ze met Manic Subsidal in de studio opnamen heette Hopeless. Dat was voor een compilatie-cd (We Got Power: Party Animal).
Daarna werd in 1986 de naam van de groep veranderd in The Offspring, dat betekent: "De nakomelingen".
The Offspring.
De groep werd redelijk populair in het zuiden van Californië en in 1987 verscheen de single 'I'll Be Waiting' op Black Records, hun eigen platenlabel. In juli van dat jaar vervangt Ron Welty, die toen slechts 16 jaar was, drummer James Frederick Lilja.
Ze namen al snel een demo op met hun nieuwe drummer en stuurden die naar enkele platenmaatschappijen. In maart 1989 neemt het viertal met producer Thom Wilson, die samenwerkte met onder anderen Iggy Pop, een eerste echte debuutalbum op. Dit album werd nagenoeg uitsluitend in het Californische punkmilieu verkocht. In 1991 namen ze een single 'Baghdad' op bij dezelfde platenmaatschappij (Nemesis Records). Deze single deed het niet goed, en The Offspring verloor het contract.
Halverwege 1992 komt de groep in aanraking met Epitaph, waar ze een platencontract bij wilden. Ze proberen het met hun demo en krijgen het contract onmiddellijk. Later dat jaar verschijnt bij dat onafhankelijke label van ex-Bad Religion Brett Gurewitz hun tweede album getiteld "Ignition". Dit album wordt geen succes, maar wel worden er 400.000 exemplaren van verkocht en wordt het een 'undergroundhit'.
Doorbraak.
De echte wereldwijde doorbraak van The Offspring komt er in februari 1994 wanneer de single 'Come Out and Play', van hun derde album getiteld "Smash", dankzij MTV een wereldwijde hit wordt. De opvolger 'Self Esteem' werd ook een zeer groot succes. En ook de minder grote hit 'Gotta Get Away' doet het goed. De jeugd werpt zich massaal op de complexloze muziek punk met ska- en rockelementen en de 'meebrulbare' teksten van de groep. Door het succes van Smash wordt ook "Ignition" meer verkocht. Het succes wordt verder gezet met een cover van 'Smash It Up' van The Damned, voor de soundtrack van "Batman Forever".
In het jaar 1995 komt ook hun eerste album nog een keer uit op Nitro Records, Dexter's platenlabel. In 1996 tekent Offspring een contract met Columbia Records na ruzie met Epitaph. Hun volgende album "Ixnay on the Hombre" komt uit op 4 februari 1997. Dat album is niet zo'n succes. Later dat jaar beginnen Dexter en Jello Biafra hun eigen fonds, FSU.
In oktober 1998 brengt de band hun vijfde album uit, "Americana", met de hits 'Pretty Fly' (dat op nummer 1 komt in de Top 40), 'Why Don't You Get a Job', 'The Kids Aren't Allright' en 'She Got Issues'. Het album wordt bijna net zo'n groot succes als "Smash". Ook brengen ze hun eerste homevideo "Americana" uit. Die zomer nemen ze de nummers 'Beheaded' en 'I wanna be sedated' (voor de griezelkomedie "Idle hands" die uitkomt in de lente van 1999) opnieuw op. De band verschijnt ook in die film als een band op een "high school dance". In de film wordt Dexter vermoord op het podium.
Daarna gaat de groep op tournee. Ze staan onder meer op de festivals Rockfest '99, Lowlands '99 en Woodstock '99. De band krijgt ook een MTV Award voor beste rockband.
Downloaden.
In 2000 wil de groep het album "Conspiracy of One" nog voordat het uitkomt volledig gratis aanbieden op haar website. Dat is echter niet naar de zin van platenfirma Sony, die met een proces dreigt. The Offspring beseft dat een proces de release met twee jaar kan vertragen en besluit bij wijze van compromis alleen de single 'Original Prankster' op internet te zetten. Het duurt echter niet lang voordat het hele album illegaal te downloaden is, een ontwikkeling die de groep vooraf voorspeld had. Voordat het album op 14 november verschijnt, is dus al te downloaden, wat de verkopen niet ten goede komt.
De tweede single die de groep uitbrengt, is 'Want You Bad', dat op 13 maart in de winkels ligt. Verder brengen ze later dat jaar nog 'Million Miles Away' uit en gaan ze op de promotietournee Conspiracy. Ook lanceren ze hun tweede homevideo "Huck It", waarin wederom spectaculaire stunts te zien zijn met op de achtergrond muziek. In mei 2001 staat de band op Pinkpop 2001. 'Defy You' wordt opgenomen voor de soundtrack van de film "Orange County".
Na een paar maanden wordt besloten weer de studio in te gaan, maar drummer Ron Welty stapt uit de band en gaat met zijn eigen project verder.
The Offspring zocht naar een nieuwe drummer, maar vonden er zo snel geen dus namen ze voor de nieuwe cd een sessiedrummer: Josh Freese, die onder andere drumde bij A Perfect Circle en The Vandals.
Het nieuwe album kwam op 1 december 2003 uit en heet 'Splinter'. De eerste single was: 'Hit That'. Op tour ging Adam 'Atom' Willard drummen en is de vaste drummer van de band geworden. De tweede single werd (Can’t Get My) Head Around You. Na die wereldtour gingen ze op toer met de Warped Tour in Amerika. Op 7 juni kwam er een nummer dat eigenlijk een bonustrack zou worden van het album Ignition uit op Punk-O-Rama 10. Dat nummer heet 'Mission From God'.
Wat later brachten ze een langverwachte Greatest Hits-album uit met 2 nieuwe liedjes: 'Next To You' (een cover van The Police) en de single 'Can't Repeat'.
In juli 2007 verlaat Atom Willard de band om zich volledig te concentreren op zijn band Angels & Airwaves. Hij wordt vervangen door Pete Parada.
In juni 2008 komt het album Rise and Fall, Rage and Grace uit. De eerste single van dit album zal het nummer "Hammerhead" worden. Van "Hammerhead" en "Half-Truism", dat ook op het album zal staan, circuleren al sinds februari 2008 live versies op internet.
