Podhale.
Morskie-Oko ("het Oog van de Zee")
Podhale is de streek aan de voet van de Tatra in het zuiden van Polen rondom Zakopane. Een "hal" is een hoog gelegen bergweide, "pod" betekent onder. Letterlijk betekent het dus de streek aan de voet van de bergen.
Naast dat de streek een bekend Pools wintersportgebied is, met Zakopane als toeristisch centrum, valt deze streek om andere redenen op.
De bewoners, de "góraly" of bergbewoners, hechten sterk aan tradities, cultuur en hun eigen traditionele muziek. De Podhale-dialecten wijken wat af van het standaard Pools en vertonen sterke overeenkomsten met het Slowaaks.
's Zomers komen veel toeristen voor wandelsport in de bergen, of om per vlot de rivier de Dunajec af te varen. Een bijzonder doel van vele toeristen is "Morskie Oko", het hoogste meer (1404 m) in Polen aan de voet van de Rysy, de hoogste bergtop (2499 m). 'Morskie oko' betekent 'oog van de zee'. Volgens overlevering staat dit meer in verbinding met de Oostzee.
Enkele noemenswaardige plaatsen in deze streek zijn "Chochołów", een dorp met alleen houten huizen, en "Nowy Targ", een provinciestadje en marktcentrum van de Podhale. Andere plaatsen zijn "Białka Tatrzańska", "Bukowina Tatrzańska", "Poronin" en "Gliczarów Górny"
