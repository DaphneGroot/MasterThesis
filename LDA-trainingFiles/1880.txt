	Oppositie AIR zet strijd tegen holdingbestuur voort
	ANP
ROTTERDAM
In de machtsstrijd tussen AIR Holdings (autoverkoop, benzinestations en vastgoed) en de nieuwe grootaandeelhouder J & J Investments blijven de messen op tafel liggen.
J & J heeft hoger beroep aangetekend tegen een voor haar negatief vonnis in een kort geding. Hierin eiste de grootaandeelhouder dat AIR de uitgifte van beschermingsaandelen zou terugdraaien. Tijdens een vergadering in december leek het erop dat de partijen weer rond de tafel zouden gaan zitten om over een voor iedereen aanvaardbare nieuwe koers voor AIR te praten,
H. van den Hombergh en oud-Pakhoed-man M. Cook, de mensen achter J & J, vinden dat het roer om moet bij AIR. Zij willen het bedrijf rendabeler maken door onder meer het volgens hen matig winstgevende vastgoed te verkopen en het aantal benzinestations te vergroten.
Directeur B. Wilton, zelf verkoper van aandelen aan J & J, zou moeten verdwijnen. Cook en Van den Hombergh verzamelden in korte tijd 53 procent van de aandelen AIR. Dit belang verwaterde tot een minderheid door de uitgifte van beschermende preferente aandelen door AIR.
Volgens een woordvoerder van dat bedrijf is er sinds de aandeelhoudersvergadering van december niet meer gesproken met J & J. 'De deur was open. Wij wilden best weer praten, maar de messen moesten van tafel.' Dit is volgens de woordvoerder dus niet gebeurd. 'Er rolt nu gewoon een dagvaarding op de mat.' Wanneer het hoger beroep dient, is nog niet bekend.
Van den Hombergh zei desgevraagd dat er na de aandeelhoudersvergadering aan AIR een brief is geschreven waarop tot nu toe geen antwoord is gekomen. 'AIR zegt dat de messen van tafel moeten voordat er gesproken kan worden. Maar zij hebben het grootste probleem zelf veroorzaakt door de uitgifte van de preferente aandelen.' Van den Hombergh hoopt alsnog tot een gesprek te komen voordat het hoger beroep dient.

