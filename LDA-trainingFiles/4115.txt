	Het kwaad is op aarde IN DE VERKLARINGEN VAN DE VERLICHTING WRINGT IETS
	MISSCHIEN IS dit toch niet helemaal het slechtste moment om het weer eens over het kwaad te hebben, het kwaad in de wereld, het kwaad in de mensen. 't Is nog lastig genoeg om dat, zo tegen de kerst, zonder een flinke dosis ironie te doen, al zou ook op de vrijdag voor Pasen de neiging nauwelijks te bedwingen zijn het onderwerp in zijn geheel weg te relativeren, of het ten minste op zijn kop te houden en leeg te schudden voordat het goed en wel aan de orde was gesteld.
Aan praten of schrijven over het kwaad zit iets weegs, een luchtje dat in de verte doet denken aan uitzendingen van het Humanistisch Verbond: altijd te lang, te serieus en op een uur dat geen mens televisie kijkt. Wat beweerd wordt is vast allemaal juist, en nog nobel ook, maar het doet er niet toe - er is in elk geval geen mens die er van wakker zal gaan liggen. Het is vooral te waar; de toon is te hoog.
Met zo'n erkende christelijke feestdag in de buurt, zo eentje waarvan praktisch geen mens meer weet wat die in godsnaam met het christendom van doen heeft en waarom de middenstand de deuren nota bene twee opeenvolgende dagen op slot doet, wordt het er niet beter op. Woorden worden haast vanzelf een maatje of tien te groot, zinnen gaan denderen, namen worden moeiteloos begrippen, grappen woordspelig en een bewering is binnen de kortste keren een vermaning - en voor je het weet is een stuk een preek. Praten over het kwaad, 't is haast niet meer te doen. De roemloze ondergang van het ooit zo voortvarende en schuldbewuste Hollandse calvinisme heeft een allergie veroorzaakt voor het bespreken en analyseren van morele vraagstukken, en die allergie heeft inmiddels epidemische vormen aangenomen.
Maar hoe kon het dan gebeuren dat iedereen meedeed toen de commissaris van politie in Leeuwarden in september van dit jaar de Leeuwarders opriep om op de uitgaansavond om elf uur allemaal twee minuten droog en stil te gaan staan, en naar aanleiding van de gewelddadige dood van een stadgenoot wat te mijmeren over het 'zinloos geweld'? Zijn oproep ontsprong aan wat zo bezwerend 'een plaatselijk incident' heet, maar tot in de Voetboogstraat in de binnenstad van Amsterdam waren de barmannen bereid het tappen even op te schorten en de drinkebroers ertoe te bewegen een moment zonder protest naar hun lege glas te staren. Zwijgend, dat wel - geen vragen, in godsnaam geen vragen.
We zijn tegen geweld, vooral als het zinloos is, we zijn trouwens in een moeite door hoe dan ook tegen het kwaad.
De analyse van het probleem zelf - waarom trappen sommige mensen soms pardoes en zonder opgaaf van redenen andere mensen dood? - bleef ondertussen steken in de uiterst ad rem bedoelde vraag of er, nu we het over het zinloze geweld hadden, ook zinvol geweld bestond, en wat dat dan wel was. Wat we aan moeten met het kwaad zelf en waar het vandaan komt, vooral nu Nederland bijna af is en de geschiedenis, of in elk geval de ideologische kijk op haar ontwikkeling, nagenoeg ten einde en we dus onvermijdelijk in de beste van alle mogelijke samenlevingen beland zijn - dat is een vraag die beter buiten beschouwing kan blijven. Het speculatieverbod en het taboe op het stellen van morele vragen worden door filosofen en commentatoren om het hardst geerbiedigd.
De beurscriminelen zijn voor de kerstdagen naar huis gezonden, de Joegoslavische oorlogsmisdadigers naar Scheveningen gehaald, en die knapen die Joes Kloppenburg en Meindert Tjoelker naar een andere wereld trapten, zitten ongetwijfeld met bijzonder verlof aan de kalkoen - maar waar het vandaan komt, het kwaad, dat is ons probleem niet. Daar schrijft een Duitser over, Rdiger Safranski in zijn studie over Das Bse, oder Das Drama der Freiheit - en wie dat zo opschrijft, hoort de wegwimpelende grap al komen.
Waarom en sinds wanneer we de vraag liever uit de weg gaan, is een kwestie die een tot Fransman genaturaliseerde Pool aan de orde stelt, Bronislaw Baczko, in zijn Job, mon ami - Promesses du bonheur et fatalit du mal. Een dik boek, jawel, met een bijbelcitaat als titel en gebaseerd op een grote kennis van de filosofische literatuur van vooral de Verlichting. Dik, Frans, bijbel en Verlichting: zie je wel, dat is onmiskenbaar filosofie en, zoals Helmuth Plessner, Duits filosoof in Groninger ballingschap al zei: 'Die Hollnder sind keine Philosophen.'
'LE MAL EST sur la terre', riep Voltaire, midden jaren vijftig van de achttiende eeuw, uit in zijn verwarde en venijnige gedicht over de aardbeving in Lissabon. De Verlichting had haar hoogtepunt bereikt: wat in de wereld nog niet met redelijke middelen verklaard was, wachtte hooguit nog even op die verklaring. De natuurkundige inzichten van Newton, uit het einde van de zeventiende eeuw, waren, zo wiskundig als ze geformuleerd konden worden, vooral natuurfilosofisch van aard en die natuurfilosofie leidde zonder al te veel problemen tot de metafysica van Leibniz. Die hield de wereld voor een raderwerk, beschouwde de kosmos als een grote, goed functionerende klok, die ooit door een tamelijk abstract geworden God in elkaar geschroefd en opgewonden was en die nu in redelijk te doorgronden samenhang de tijd wegtikte.
Aan ons de taak die samenhang te doorgronden, te beschrijven en er ons voordeel mee te doen. We zijn er nog altijd mee bezig - en het gaat goed. Voor de onbedoelde neveneffecten organiseren we wel een conferentie.
Het was de beste van alle mogelijke werelden. Dat kon je zien aan de manier waarop hij in elkaar stak, namelijk op een wijze die je met stug onderzoeken kon begrijpen en narekenen, en het moest bovendien wel, omdat, als er een God was, die God noodzakelijkerwijs goed moest zijn, goed en almachtig - en waarom zou zo'n goede en almachtige God, als hij toch een wereld maakte, daar niet meteen de beste van alle mogelijke van maken?
Leve de rede die de truc begreep en vlijtig aan de slag kon met het volledig ontsluieren van het geheim. Het boek van de natuur was blijkbaar in wiskundige formules geschreven en wiskunde kan je leren. Het idee werd een ideologie, zozeer zelfs dat tegen de tweede helft van de achttiende eeuw het boek der natuur bij ons al weer Catechismus der natuur ging heten.
Tot die verdomde aardbeving van Lissabon kwam - en Voltaire roet in het eten gooide. Tienduizenden mensen dood, onder wie talrijke vrome christenen, want het was Allerheiligen die dag, en de gelovigen waren ter kerke. Dat was het enige geluk bij dat rampzalige ongeluk dat Voltaire nog kon opmerken: dat er tenminste ook een flink aantal priesters, zijn aartsvijanden, het loodje bij had gelegd.
Voor het overige sloeg de gebeurtenis hem uit het lood. Er klopte iets niet aan de filosofie van de Verlichting: de willekeur van wat die stakkers in Lissabon was overkomen, was hopeloos in strijd met de gedachte dat de klok van het universum op een gemoedelijke wijze voorttikte. Er zat iets boosaardigs in de natuur, en niet alleen in de natuur van de mensen. De grote vraag was waar het vandaan kwam - hoe je het, binnen het wereldbeeld van de Verlichting, kon begrijpen en wat je er eventueel aan kon doen.
Voltaire heeft er vanaf die aardbeving over geschreven. Direct na de gebeurtenis zelf in zijn Pome sur le dsastre de Lisbonne, in zijn talrijke brieven uit die jaren, stuk voor stuk geweldige essays, en even later in zijn beroemdste werk, Candide. Voortbordurend op de gedachte dat een goede wereld geen stompzinnige aardbevingen mag kennen, kwam hij op de gedachte dat een mens die streeft naar autonomie en vrijheid en dat terecht doet, geen rare streken mag uithalen.
Het is zijn reactie op die aardbeving die Voltaire maakte tot wie hij voor het nageslacht is geworden: tegelijkertijd het meest begaafde kind van de Verlichting en haar scherpste criticus. De Verlichting hield een belofte in van het geluk - het geluk dat de autonomie van het denken, losgemaakt van iedere dogmatische, religieuze overtuiging, teweeg zou brengen. Maar tegelijkertijd bracht die vrijheid een niet te torsen verplichting met zich mee, waarvan de verplichting antwoord te vinden op de vraag waar het kwaad vandaan kwam als het niet op het conto van een god of van een tegengod, een duivel, geschreven kon worden, een niet gering deel uitmaakte.
Voltaire heeft dat als weinig anderen ingezien - en het heeft hem grote twijfels bezorgd aan de mogelijkheden van de rede, aan de mogelijkheden van vrijheid en autonomie, aan, kortom, het hele pakket vriendelijke jubelmaatregelen dat de Verlichting voorstond. Nu de verklaring van het kwaad niet meer buiten de natuur en buiten mensen gezocht kan worden, moet je ¢f concluderen dat het kwaad ontstaat waar het goede ontbreekt - ongeveer zoals het, wanneer er geen licht is, donker is -, ¢f dat goed en kwaad elkaar in evenwicht houden, en dat de wereld op zichzelf moreel gezien contingent is en wij het zelf door een eigenaardigheid in ons denken over goed en kwaad willen hebben.
'Nothing is either good or bad but thinking makes it so': leg dat, met al je goede Verlichtingsfatsoen, die lui op de Balkan of de families Kloppenburg of Tjoelker maar eens uit. En dat het hele nazisme louter ontstaan zou zijn bij gebrek aan goede manieren, is iets wat zelfs de meest onverwoestbare, hippe jaren-zestigsocioloog nooit heeft durven verdedigen.
Er wringt, met andere woorden, iets in de verklaringen die de Verlichting oppert voor het kwaad, en grof gezegd heeft de filosofie zich sedertdien in alle denkbare bochten gewrongen daar wat aan te doen. Zelden zullen twee boeken, onafhankelijk van elkaar geschreven door twee filosofen uit heel verschillende culturen, een Fransman en een Duitser, zo mooi op elkaar hebben aangesloten als die van Baczko en Safranski. Baczko analyseert de consequentie van het Verlichtingsdenken voor de vraag naar de genese van het kwaad tot op zijn kern; Safranski laat zien wat de filosofie er nadien mee heeft kunnen uitrichten, in het perspectief van de hele geschiedenis van het religieuze en filosofische denken.
Baczko schreef een historisch werk dat gaandeweg een requisitoir wordt, dwingend en logisch; hij wast de Verlichtingsfilosofen de oren met hun eigen ideologie en hun venijnigste en ontroerendste criticus, Voltaire. Safranski schreef een reeks essays die in hun samenhang een groot essay vormen. Hij kan als zeer weinig anderen de lastigste filosofische problemen en systemen in een, twee zinnen samenvatten - helder en to the point. Hij laat alle kanten van het denken over het kwaad zien, de religieuze verklaringen vanaf het scheppingsverhaal tot die uit de huidige theologie, de filosofische van Sokrates tot Bataille. Safranski doet dat niet schools en dogmatisch, niet in chronologische volgorde en thematisch, maar zoekend en opperend, van de ene vraag moeiteloos naar de andere dansend. Als het onderwerp niet zo zwaar was, zou je zijn boek 'speels' kunnen noemen.
En net zo min als Voltaire komen ze tot een remedie, Baczko en Safranski. Ze gaan op in hun eigen analyse, wat een hele opluchting is: ze gaan de vraag niet uit de weg, en ze komen in ieder geval niet met een oplossing als twee minuten stilte, meer gevangenissen bouwen of met zijn allen veel Foucault gaan lezen, zodat we begrijpen dat het kwaad een projectie van de samenleving is.
Hun ontsnapping is slechts schijnbaar, net als die van Voltaire. De enige ontsnapping die hij wist te bedenken, is om maar allemaal aan het werk te gaan. Ik heb maar een klein lapje grond, zegt de Turk die Candide raadpleegt. 'Dat bewerk ik met mijn kinderen; het werk houdt drie grote kwalen ver van ons: de verveling, het kwaad en de behoefte.' Goed gezegd, antwoordt Candide even later - 'Il faut cultiver notre jardin.'
DE VRAAG IS welke tuin. In zijn Job, mon ami laat Baczko zien dat dat bij uitstek het probleem van de Verlichting is - en daarmee is het ons probleem.
Vroeger, ja, vroeger was alles makkelijker. Het kwaad was in de wereld gekomen door het noodlottig samengaan van twee krachten, de menselijke halsstarrigheid en de duivelse influistering. De verklaring was even overzichtelijk als aantrekkelijk. In het paradijs stond de boom van kennis van goed en kwaad: wie daarvan at, zou goed en kwaad uit eigen beleving leren kennen. Hoe je, als je er nog niet van gegeten had, het verbod daarvan te eten zou kunnen respecteren - daarvoor moet je immers weten dat het verkeerd is een verbod te overtreden -, wordt daar weggemoffeld. Zelfs in de bijbelse verklaring van het kwaad op botanische gronden zit al een vervelende ongerijmdheid.
Dan is het manichesme, dat het wereldbeeld introduceerde dat vanaf de vroegste tijd van het christendom zoveel aan kracht won dat het al gauw alle alternatieven wegdrukte, een stuk simpeler: je hebt God voor het goede en je hebt de satan voor het kwade, al is het dan weer de vraag waarom God, almachtig en goed als hij is, die satan tolereert. Om ons op de proef te stellen, zoveel is wel duidelijk - zie het verhaal van de oud-testamentische Job.
'Hebt gij ook acht geslagen op mijn vriend Job?', vraagt God aan de satan als die terugkomt van een tocht over de aarde. Ze gaan een smakeloze weddenschap aan, die twee. God denkt dat Job van zichzelf het goede nastreeft, de satan houdt het erop dat Job dat doet omdat het hem meezit. Ze besluiten hem alles af te pakken om te kijken of hij het opgeeft.
God wint: Job geeft het niet op en hij vindt zelfs als hij er diep ellendig aan toe is, en bovendien door zijn theologische vrienden onder druk wordt gezet om na te gaan wat hij verkeerd heeft gedaan, telkens opnieuw argumenten om zijn geloof in het goede in zichzelf te verankeren. Het is, uiteindelijk, een keuze - en dat is wat Safranski's vrijheidsbegrip zo dramatisch maakt. God heeft gegeven en God heeft genomen, de naam des Heren zij geprezen: dat Job dat doet is zijn beslissing. Daarmee is zijn verhaal er een van filosofische relevantie geworden en heeft het geldigheid verworven die tot op de huidige dag van kracht is. Het goede is geen beloning en het kwade geen straf, en als hun oorsprong buiten de mensen ligt, geldt dat voor alletwee. Wie het goede nastreeft, doet dat op eigen gezag.
En het kwade? Na de onttakeling van het religieuze wereldbeeld is de verklaring daarvan er niet eenvoudiger op geworden, vooral ook doordat die onttakeling werd bewerkstelligd door de filosofen van de Verlichting en hun navolgers. Hun gedachte was optimistisch, maar wie er even over doordenkt moet daar wel een programmatisch optimisme van maken, de beslissing als optimist door het leven te gaan, ook al pleiten de feiten ertegen. Het kwade meenden die Verlichters te kunnen verklaren uit biologische en even later uit maatschappelijke omstandigheden. De Verlichting als filosofie, als wereldbeeld en als levensbeschouwing is immers het kind van de natuurwetenschap en de moeder van de sociale wetenschappen.
Mieren schijnen met hele stammen ten strijde te trekken en concurrerende stammen uit te roeien, apen voeren oorlog en leeuwen vechten op leven en dood om een lekkere leeuwin: soms heeft het kwaad aantoonbaar biologische gronden. Maar het doodtrappen van een voorbijganger? Gebrek aan kennis, werk en inkomen, dat is waar de uit de Verlichting voortgesproten sociale filosofie van het kwaad in het algemeen op neerkomt. Wij hebben er instituten voor criminologie en vakgroepen voor sociologie voor opgericht, maar Voltaire's Turk wist het al: verveling, gebrek aan deugdzaamheid en de behoefte. Werk, kennis en inkomen zijn dan de aangewezen remedies - desnoods door middel van werkverschaffing, want il faut cultiver notre jardin.
't Is een mooi idee - jammer alleen dat het niet helpt.
Michal Zeeman
Rdiger Safranski: Das Bse, oder Das Drama der Freiheit.
Carl Hanser Verlag, import Nilsson & Lamm; 335 pagina's;  63,-.
ISBN 3 446 18767 7.
Bronislaw Baczko: Job, mon ami - Promesses du bonheur et fatalit du mal.
Gallimard, import Nilsson & Lamm; 444 pagina's;  65,60.
ISBN 2 07 074804 9.

Foto
	Christus in het voorgeborchte van de hel. Muurschildering uit 1365 van Andrea da Firenze in een Florentijnse kapel. ILLUSTRATIE UIT 'HOLY TERRORS'

