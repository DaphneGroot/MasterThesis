	Burgemeesters verbieden tocht op Markermeer
De burgemeesters van Lelystad en Enkhuizen geven geen toestemming voor een schaatstoertocht over het Markermeer tussen Enkhuizen en Lelystad. De vijftig kilometer lange tocht zou zondag worden gehouden en was georganiseerd door de Enkhuizer IJsclub.
Het was de eerste keer dat zo'n tocht op het programma stond. Er werd een groot aantal toerrijders verwacht. De kwaliteit van het ijs op de totale route langs de Markerwaarddijk is onvoldoende om de veiligheid van de deelnemers te garanderen. Berichten over dreigende invallende dooi hebben mede een rol gespeeld bij de beslissing van de burgemeesters.
Met nadruk is ook gekeken naar het veiligheidsaspect, nadat vorig jaar tijdens een schaatstoertocht tussen Enkhuizen en Stavoren een chaotische situatie op het ijs was ontstaan. Toen raakten 120 deelnemers gewond en overleed een man aan de gevolgen van een hartaanval. De problemen waren de wijten aan de slechte gesteldheid van het ijs in combinatie met een veel te groot aantal deelnemers, waaronder vele zwartrijders.
Wel doorgang vindt de Overijsselse Meren Tocht over tweehonderd kilometer, komende dinsdag. Er worden geen problemen verwacht: het ijs is op diverse plaatsen meer dan dertig centimeter dik. Naast de wedstrijd voor A-rijders zullen ook B- en C-rijders, veteranen en vrouwen, in totaal 350 deelnemers, van start gaan. In de prijzenpot zit 50.000 gulden. De winnaar van de A-rijders vangt 20.000 gulden.
Voor de toertocht hebben zich inmidels achtduizend schaatsers ingeschreven. De start van de wedstrijdrijders in Blokzijl is dinsdagochtend om kwart voor zes. Vanaf zes uur starten beurtelings groepen van duizend toerrijders.


