Marimba.
Een marimba is een aan de xylofoon verwant muziekinstrument uit de familie der idiofonen. Marimba's hebben net als de xylofoon houten staven/toetsen. Marimba's worden zowel in volksmuziek als in klassieke muziek gebruikt.
De marimba kan beschouwd worden als de alt- of basversie van een xylofoon. Een marimba heeft een veel warmere en vollere klank dan een xylofoon. Een 5-octaafs concertmarimba heeft een bereik van C2-C7, kleinere (makkelijker te vervoeren) marimba's hebben een veel kleiner bereik A3-C7.
De toetsen worden doorgaans gestemd met een boventoonverhouding 1:4:10 ofwel grondtoon, dubbeloctaaf en tripeloctaaf+terts. Eventueel kunnen zelfs de 3e en 4e boventoon gestemd worden. Het stemmen van marimbatoetsen gebeurt op dezelfde manier als bij een xylofoon door aan de onderzijde materiaal weg te vijlen/schuren.
