	THRILLERS
	Tweede Beck
 Kerstin Ekman situeert veel van haar thrillers in het noorden van Zweden, Maj Sjwall en Per Wahl bestreken Stockholm en een deel van het midden. Henning Mankell legt een voorkeur aan de dag voor het vlakke land van Skne, in het uiterste zuiden. Dat wil zeggen in Moordenaar zonder gezicht (De Geus;  39,90), dat dateert uit 1991 en toen 'werd uitgeroepen tot beste Scandinavische misdaadroman van het jaar'.
Verdere informatie over de auteur, anders dan de vermelding dat hij 'werkt als regisseur en dramaturg in het theater van Moputo, de hoofdstad van Mozambique', ontbreekt. Schreef hij meer thrillers (met dezelfde hoofdpersoon) als hij - dat staat weer wel op de kaft - door Maj Sjwall is uitgeroepen tot opvolger van haar en Per? Of was haar oordeel gebaseerd op dit ene boek en is het daarbij gebleven?
Feit is dat Mankell met Moordenaar zonder gezicht een aardig policier heeft geschreven, waarin de vasthoudende Kurt Wallander de beestachtige moord op een gepensioneerd boerenechtpaar moet oplossen. In dit deel van het land heeft zo'n zwaar misdrijf, schijnbaar zonder motief, niet eerder plaatsgevonden. De politie heeft alleen te maken met verkeersovertreders en sporadisch een overvalletje. Soms zijn er problemen met vluchtelingen die vanuit Polen arriveren met de veerboot.
Inspecteur Wallander moet het onderzoek leiden, maar er zijn zo weinig aanknoppingspunten dat het dossier gesloten dreigt te worden. Gaandeweg beginnen trouwens wat overeenkomsten op te vallen tussen deze politieman en Sjwall en Wahl's Martin Beck. De vrouw van Wallander is er net vandoor, de relatie met zijn dochter is ernstig verstoord, en hij is dan wel geen maaglijder zoals Beck, maar de combinatie van stress en snelle hamburgers bezorgen hem geregeld ingewandsstoornissen.
De sfeertekeningen zijn goed, de verrichtingen van Wallander - ook op de momenten dat hij priv aan het kwakkelen is - blijven geloofwaardig, de beschrijving van het frustrerende verloop van het onderzoek (het gaat een deel van de pers natuurlijk niet snel genoeg) zakt nergens in. En zodra een terloopse aanwijzing eindelijk naar de daders lijkt te voeren, raakt Moordenaar zonder gezicht in precies de juiste stroomversnelling.
Adriaan de Boer
Tegen Tyson
 In zijn derde thriller verlegt Colin Bateman het toneel naar New York, maar het verscheurde Ierland is opnieuw de rode draad. Lofzang op een zwaargewicht (Meulenhoff;  39,90) is een in hoog tempo geschreven boek, waarin humor vaak de scherpe kantjes bijvijlt. Er zijn prachtige rollen voor de sportjournalist Dan Starkey en de boksende zwaargewicht Fat Boy McMaster, bij wie een verrassend scherpe geest schuil blijkt te gaan achter vele kilo's vet en spieren.
McMaster is min of meer bij toeval Europees kampioen geworden en zodoende de logische uitdager van wereldkampioen Mike Tyson, wiens naam verder geen uitleg behoeft. Starkey reist mee naar New York om de strijd om de wereldtitel alsmede de voorbereidingen vast te leggen in een boek.
Eenmaal in de Verenigde Staten blijft het gezelschap echter niets bespaard. De escapades van Starkey in een peepshow zijn nog hilarisch, maar McMaster heeft weinig reden tot vrolijkheid. De Amerikaanse pers neemt hem als uitdager niet serieus, door een verkeerde interpretatie van zijn uitspraken tijdens een persconferentie krijgt hij de militante Sons of Muhammad achter zich aan, en de Ierse kwestie gaat meespelen wanneer zijn vrouw wordt ontvoerd.
In een hutspot van geweld en elkaar opjagende gebeurtenissen weet Bateman een bevredigende afloop te bedenken. Hij is een Noord-Ierse schrijver die de moeite waard is om te blijven volgen.
Frans van Schoonderwalt
Engels:
- Jim Thompson, die eigenlijk pas na zijn dood internationale faam en erkenning verwierf, schreef op het scherp van de snede. Een goed voorbeeld is The Nothing Man uit 1954 (Vintage, import Nilsson & Lamm;  30,50) over de al of niet uitgelokte ondergang van de journalist Clifton Brown. Autobiografisch is het tegelijkertijd uitgebrachte Bad Boy (Vintage, import Nilsson & Lamm;  30,50), dat uit 1953 dateert en waarin Thompson zijn volwassen worden in de Roaring Twenties beschrijft.
- Richard Parrish heeft al diverse onderhoudende rechtbankthrillers op zijn naam staan. Abandoned Heart komt laat op gang, maar daarna zijn alle duivels los. Over de moeder van een verkrachte baby, die wraak neemt op de aanvaller en daarom wordt vervolgd (Onyx, import Penguin Nederland;  25,95).
- Met Mortal Fear schreef Greg Iles een uitputtende thriller over een seriemoordenaar die via de computer en het Internet vrouwen vermoordt. Tweehonderd pagina's te lang (Signet, import Penguin Nederland;  29,70).

