Gjirokastër (stad).
Gjirokastër (; bepaalde vorm: "Gjirokastra"; Gegisch: "Gjinokastër"; Grieks: Αργυρόκαστρο, "Argyrokastro"; Italiaans: "Argirocastro"; Turks: "Ergiri") is een stad (Albanees: "bashki") in het zuiden van Albanië en is de hoofdstad van het district Gjirokastër en van de gelijknamige prefectuur tegen de Griekse grens. De stad telt 19.570 inwoners (2011), een cijfer dat in de loop der tijd sterk is gestegen (6000 inwoners omstreeks 1880, 11.000 rond 1950, 20.630 in 2001), maar de laatste jaren opnieuw in dalende lijn gaat (van 43.095 inwoners in 2009 naar 19.570 in 2011). Gjirokastër is een van de oudste steden van het land, en een cultureel centrum van de Griekse minderheid in Albanië; er is ook een Grieks consulaat. De stad is de geboortestad van dictator Enver Hoxha en van de schrijver Ismail Kadare. Ze speelt een belangrijke rol in veel van Kadare's boeken, onder andere in "Kroniek van de stenen stad" ("Kronikë në gur").
Het historische deel van de stad werd in 2005 door UNESCO op de Werelderfgoedlijst geplaatst. In 2008 werd dit werelderfgoed uitgebreid met het historisch centrum van het noordelijker gelegen Berat.
Geschiedenis.
In 1420 werd de toen Griekse (Byzantijnse, Oost-Romeinse) stad Argyrocastron bezet door de Turken, die er de scepter bleven zwaaien tot 1912, toen de staat Albanië het levenslicht zag. Eerdere Griekse pogingen de stad te heroveren liepen op niets uit; alleen tijdens de Tweede Wereldoorlog waren de Grieken er weer enkele maanden de baas (van december 1940 tot april 1941), nadat ze de Italiaanse bezetters hadden weten te verdrijven.
Sport.
Voetbalclub Luftëtari Gjirokastër speelde van 2008-2009 tot en met 2011-2012 in de Kategoria e Parë, Albaniës tweede nationale klasse. In 2012 werd de vereniging er kampioen, en promoveerde ze naar de Kategoria Superiore. Het team heeft zijn thuisbasis in het Stadiumi Subi Bakiri.
