	Cambodja beleeft zijn eerste grote staking
	AP, Reuter
PHNOM PENH
Het Cambodjaanse parlement heeft vrijdag een arbeidswet aangenomen die werknemers het recht toekent vakbonden op te richten en demonstraties te houden. Met die wet hoopt de regering in de termen te vallen voor gunstiger handelsvoorwaarden van de Verenigde Staten.
Donderdag dreigden echter de Taiwanese, Hongkongse en Maleisische eigenaren van dertig textielfabrieken zich terug te trekken uit Cambodja als de overheid hun investeringen niet beter beschermt tegen arbeidsonrust. In de textielsector zijn op 20 december stakingen uitgebroken. De arbeiders - overwegend vrouwen - vinden dat zij worden uitgebuit door hun buitenlandse werkgevers. Sommigen verdienen maar vijftig gulden in de maand, terwijl ze zeven dagen per week twaalf uur per dag moeten werken.
Het is de eerste grote staking in het straatarme Cambodja sinds daar in 1993 weer een democratische regering is aangetreden. De regering is bang dat de acties buitenlandse investeerders zullen afschrikken.
De kledingindustrie is de snelst groeiende bedrijfstak in Cambodja. In de 36 fabrieken werken meer dan 18 duizend mensen. Ongeveer 30 procent van de export bestond in 1996 uit textielproducten.

