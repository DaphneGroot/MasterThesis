	Duitse wellicht overleden aan Creutzfeldt-Jakob
	AP
BONN
Het ministerie van Volksgezondheid van de Noord-Duitse deelstaat Schleeswijk-Holstein heeft nader onderzoek gelast naar de doodsoorzaak van een 41-jarige vrouw, van wie wordt gevreesd dat ze is overleden aan de ziekte van Creutzfeldt-Jacob.
Deze ziekte zou kunnen worden veroorzaakt door de consumptie van met BSE besmet rundvlees.
Plaatselijke functionarissen zeiden dat navraag zou worden gedaan bij de huisarts van de vrouw. Volgens de eerste berichten zouden de nabestaanden van de vrouw een lijkschouwing hebben geweigerd en zou haar lichaam al ter aarde zijn besteld.
Minister van landbouw Jochen Borchert zei in een vraaggesprek met de zondagskrant Welt am Sonntag dat hij dinsdag een spoedopdracht zou geven om uit Groot-Brittannië en Zwitserland geïmporteerde runderen (respectievelijk 2.052 en 3.074 stuks) af te maken. De maatregel volgt na de dood, eind december, van een met BSE besmette Galloway-koe. Mocht blijken dat de koe, 'Cindy', niet uit Groot-Brittannie geïmporteerd was, dan zullen de ongeveer 14 duizend directe nakomelingen van geïmporteerde runderen hetzelfde lot ondergaan.
Over de afkomst van 'Cindy' heerst nog altijd grote onduidelijkheid. In het weekeinde leidde dit tot grote onenigheid tussen de autoriteiten in Bonn en de deelstaat Noordrijn-Westfalen.

