	Europarlement mort over 'deal' rond voorzitter
	Van onze correspondent
Peter de Graaf
 BRUSSEL
 Na een traditioneel handjeklap tussen de twee grootste fracties in het Europees Parlement, de socialisten en christen-democraten, is dinsdag José Maria Gil-Robles 'gekozen' als nieuwe parlementsvoorzitter. De Spaanse christen-democraat kreeg 338 van de 548 uitgebrachte stemmen.

De kleinere fracties ageerden openlijk tegen het in hun ogen weinig democratische karakter van de verkiezing. Zij brachten hun stem uit op de Franse parlementariër Catherine Lalumière, die zich vooral bij wijze van protest tegenkandidaat had gesteld. Lalumière, ex-minister van Europese Zaken en fractieleider van de Europese Radicale Alliantie, kreeg 177 stemmen.
'Bijna eenderde van de leden van dit huis heeft een proteststem uitgebracht', verklaarde Gijs de Vries, fractieleider van de liberalen. Hij meent dat de socialisten en christen-democraten ook rekening moeten houden met de rest van het parlement. De Fransman Jean-Claude Pasty, voorman van de Unie voor Europa, riep Gil-Robles op een einde te maken aan dit 'duopolie' over het voorzitterschap.
'Dit is geen verkiezing, maar een aanduiding', schamperde de Vlaamse Europarlementariër Magda Aelvoet van de Groenen. Zij meent dat de geloofwaardigheid van het Europees Parlement als enige democratisch gekozen instelling in de Europese Unie niet gediend is met deze procedure. '
Maar volgens Wilfried Martens, fractieleider van de christen-democraten, is er niets mis met de verkiezing van de parlementsvoorzitter. De meerderheid heeft beslist en gekozen voor Gil-Robles. 'Het Europees Parlement heeft behoefte aan stabiliteit', aldus de voormalige premier van België.
De socialisten vormen met 215 leden de grootste fractie in het Europees Parlement, gevolgd door de christen-democraten met 182 leden. Traditioneel verdelen beide fracties het voorzitterschap onder elkaar: de eerste helft van de legislatuur een socialist, de tweede helft een christen-democraat. Volgens de afspraak steunt de ene fractie ook altijd de voordracht van de andere.
Binnen de christen-democratische fractie is er weer een interne afspraak gemaakt tussen de Duitsers en de Spanjaarden, de twee grootste nationale delegaties. In ruil voor hun steun aan de Duitser Egon Klepsch vijf jaar geleden, hadden de Spanjaarden de toezegging gekregen dat het dit jaar hun beurt zou zijn.
Sinds 1989 hebben Spanjaarden en Duitsers steeds aan elkaar de voorzitterhamer doorgegeven. Klepsch werd voorgegaan door de Spaanse socialist Enrique Baron Crespo, terwijl Gil-Robles nu weer de Duitse socialist Klaus Hänsch opvolgt. 'Dertien landen van de Europese Unie kunnen slechts toekijken hoe twee elkaar steeds de bal toewerpen', zei Lalumière in een toelichting op haar tegenkandidatuur. Maar ze wist toen al dat ze kansloos was tegen het handjeklap van de socialisten en christen-democraten.

