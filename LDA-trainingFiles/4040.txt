	Ouazzanni ontroert
	In het huis van mijn vader, van Fatima Jebli Ouazzani. In Kriterion Amsterdam, Haags Filmhuis en Lantaren/Venster Rotterdam.
Een jonge Marokkaanse, opgegroeid in Nederland, wenst in Marokko op traditionele wijze te trouwen met haar Nederlands-Marokkaanse vriend. Het lijkt de omgekeerde wereld van het verhaal dat Fatima Jebil Ouazzani in haar documentaire In het huis van mijn vader wil vertellen over de mythe van het maagdenvlies en haar eigen poging om aan de tradities te ontsnappen.
Een van de knappe kanten van Ouazzani's documentaire is dat het thema zodanig wordt benaderd, dat de verschillende aspecten ervan een geheel worden, zonder echt tegen elkaar te worden afgezet.
Hoe het vroeger was (en nog steeds is), komt het sterkst naar voren in het portret dat Ouazzani maakt van haar opa en oma, die geheel volgens de traditie al tientallen jaren met elkaar leven, ofschoon oma nooit van haar man heeft gehouden en hoopt dat hij snel doodgaat.
Ouazzani zelf is de jonge vrouw die haar vaders huis verliet, zestien jaar haar vader niet heeft gesproken en graag weer in contact wil komen.
Het door elkaar weven van verschillende lijnen geeft de documentaire een genuanceerde eenheid die de maagdenvliesmythe helder uiteenzet, maar ook zijn plaats geeft: als gegeven, als traditie, als onderwerp van discussie. Met haar camera dicht op de personages toont Ouazzani een voortdurende betrokkenheid, ook met haar opa die vasthoudt aan de overtuiging dat een ontmaagde vrouw is 'als couscous van gisteren'.
Langzaam sluipt Ouazzani's vader de film binnen. En aan het eind is het contact tot stand gekomen. Door de telefoon klinkt een door emotie geknepen stem ('Je bent welkom mijn kind') in het laatste, ontroerende, beeld van deze schitterende documentaire.
Peter van Bueren

