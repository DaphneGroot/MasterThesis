Gustavo Kuerten.
Gustavo Kuerten (Florianópolis, 10 september 1976) is een Braziliaans oud-tennisser. De familie van Kuerten komt oorspronkelijk uit Duitsland. Zijn grootste successen boekte hij op gravel. Hij won grandslamtoernooi Roland Garros driemaal: in 1997, 2000 en 2001. Daarnaast won hij vier Masters series titels op gravel. Op hardcourt won hij onder andere de Tennis Masters Cup (indoor), in 2000. Hij eindigde daardoor dat jaar als nummer 1 van de wereld. In totaal was hij 43 weken de nummer één op de ATP-wereldranglijst.
"Guga" trad in 1995 toe tot de rijen der professionals. De 1 meter 90 lange Kuerten was rechtshandig; zijn beste wapen was de "backhand". Bij zijn verrassende zegetocht in 1997 op het gravel van Roland Garros ontdeed hij zich achtereenvolgens van Ctislav Doseděl, Jonas Björkman, oud-kampioen Thomas Muster, Andrej Medvedev, titelverdediger Jevgeni Kafelnikov, Filip Dewulf en Sergi Bruguera. "Ik weet niet eens hoe ik een fles champagne moet ontkurken", zei hij na de huldiging in gebroken Engels. Kuerten was de eerste Braziliaan die de finale van een grandslamtoernooi bereikte.
Kuerten werd in 2002 door het Amerikaanse persbureau "Associated Press" uitgeroepen tot Latijns-Amerikaans 'atleet van het jaar'. Op 15 januari 2008 kondigde Kuerten het einde van zijn loopbaan aan, omdat hij de laatste jaren van zijn carrière voortdurend is geteisterd door blessures.
Kuerten maakte zich op Roland Garros snel populair bij het Franse publiek door zijn flamboyante spel, kledingstijl en bovenal zijn enorme vechtlust. De liefde was wederzijds, wat hij meerdere malen toonde. Bijvoorbeeld in 2001, na een zwaarbevochten zege op de Amerikaan Michael Russell in de vierde ronde, door het 'tekenen' van een hart in het gravel met zijn racket en daarin te gaan liggen.
In 2012 werd hij opgenomen in de prestigieuze internationale Tennis Hall of Fame.
