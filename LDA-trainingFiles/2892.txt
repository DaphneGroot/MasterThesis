	Ontdekkingsreiziger in een absurde wereld
	HET PLENST op Papendal. Tot overmaat van ramp valt op het terras de behangstem van Frank Sinatra te herkennen. 'Cultuur', roept Kraaijenhof wanhopig. In deze barbarij valt eigenlijk niet te praten. Zeker niet met de 'mesttor' van de atletiekverslaggeving. Hij herinnert zich meteen het woord dat hij ooit in Vrij Nederland gebruikte. Zijn lach schalt het gekletter van de regen weg. Het komische was, dat hij destijds 'cht mesttor verstond' en niet nestor. Hij had er met zijn speelse geest zelf op kunnen komen maar de woordspeling werd hem aangereikt.
Attaqueren is het wezen van de topsport. Vergalopperen idem. Maar dat hoeft niet te betekenen dat het respect weg is. Ja, hij was pissig hoe de dopinggeschiedenis van Erik de Bruin tot op het bot werd ontleed. Hij heeft nu eenmaal een ander standpunt. En hij staat in de praktijk.
Letitia Vriesde ligt aan een apparaat dat haar lymfen masseert. Haar linkerbeen is aangesloten op pakweg zestien zuignappen. Op het tweede bed kijken de Nigeriaan Olepade Adeniken en de Belg Patrick Stevens hoe bij een andere sprinter uit Kraaijenhofs groep, Troy Douglas, de sensoren worden aangebracht. De bediener van het computerprogramma, The Biograph, vraagt Douglas of hij zich een Olympische finale wil voorstellen. Hij staat naast Donovan Bailey en Ato Boldon en hij moet de 100 meter lopen.
Bij Douglas is op het scherm meteen de opwinding te zien. Stevens blijft even later koud als een kikker. Patrick Stevens is een van weinige blanken die op de sprint iets hebben te betekenen. Zevende werd hij in Atlanta, tijdens die gedenkwaardige wereldrecord-race van Michael Johnson. Het maakt Stevens niet uit wie zich in het belendende startblok bevindt. Douglas daarentegen reageert prompt op de spanning die zijn directe omgeving oproept.
'Je weet dat 50 miljoen mensen naar je kijken, je zit in een vol stadion', zegt de verkoper van het wonderbaarlijke apparaat. Het stressniveau, de hersenactiviteit, de spierwerking, de ademhaling: ze worden alle grafisch weergegeven. Kraaijenhof is laaiend enthousiast. 'Borsov, won in 1972, zijn trainer was een professor. Dat was voor mij een openbaring. Hij deed experimenten in plaats van met een toetertje en fluitje langs de baan te staan. Ik heb in vertaling alle Russische boeken gelezen, ik ben mezelf gaan trainen. Mijn toenmalige trainer zei: jij met je lange lijf kunt nooit een 100 meter lopen. O nee, antwoordde ik, dat zullen we nog wel eens zien.
'Ik ben altijd een beetje een nerd geweest. Als kind al in de weer met magneetjes, lid van de Nieuwe Onderzoekers. Ik had totaal geen talent, maar ik wilde Nederlands kampioen op de 400 meter worden. Ik zie die baan in Zuidlaren nog voor me. Ik ging er vanuit Groningen elke dag heen om te trainen op de bochten. Ik wist dat Henk Brouwer op de rechte stukken sneller was dus moest ik hem aftroeven in de bochten. Ik was mijn eigen proefkonijn en ik won. Dat was natuurlijk schitterend. Wie niet snel is moet slim zijn.'
Ruim twintig jaar later probeert Kraaijenhof nog steeds de slimste te zijn. Maar dan duikt weer de oude twist op, althans de vraag: waar houdt de slimheid op en begint het gesjoemel? Kraaijenhof, die zijn pupillen nu aan de sensoren zet en zelfs hun emoties op de computer ziet fluctueren, nam het destijds op voor Erik de Bruin. Hij peinst als geen ander over nieuwe methoden van prestatieverbetering, elke nieuwe vinding moeten ze laten zien, hij wordt genood voor congressen en hij organiseert ze desnoods zelf maar het dilemma is al die tijd hetzelfde gebleven. Of misschien wel klemmender geworden.
'Als je een anabolica-kuur van drie weken doet van n pil, kost dat eenentwintig maal eenentwintig gulden. Als ik dit apparaat, de Biograph aanschaf kost me dat twaalfduizend gulden. Ik heb bij All Sports in Amstelveen een demonstratie gegeven met een ander apparaat, Muscle Lab. Iedereen was laaiend enthousiast, maar dat ding kost wel eenentwintigduizend gulden. Welke trainer wil dat betalen? Ja, ik en nog een stelletje gedrevenen. Ik probeer die tien procent die nog onbekend zijn en waar de prestatieverbetering in zit, te ontdekken. Maar dat kost studie en veel geld. Met anabolica ben je er voor een fractie van de prijs zeker van dat je sneller en sterker wordt.
Hoe Kraaijenhof dat weet, is geen vraag. Niet de geringste wetenschappers beweren nog steeds dat anabolica hooguit een placebo zijn, maar hij lacht. Waarom? 'Omdat de sprinters het me gewoon vertellen. Zo simpel is het.'
KRAAIJENHOF veroordeelt de bedriegers niet. Hij vindt ze zeker minder verrot dan de bestuurders die pretenderen de 'wapenwedloop' in de atletiek op de lange duur te kunnen winnen. Ofschoon ze natuurlijk weten dat de dief altijd het pistool voor zal zijn. Hij heeft het sterke vermoeden dat een groot deel van de dopingzaken wordt verzwegen.
'Er zijn twee mogelijkheden: of de landelijke bonden houden hun schandalen onder tafel of de controleurs zijn nooit op tijd. In beide gevallen heeft controleren geen zin. Waar blijven de resultaten van de US Trials? Dat zijn voor mij ongrijpbare factoren. Stel je voor dat ze bij de Nederlandse kampioenschappen vier atleten betrappen, waarom zouden ze dat bekend maken?
'Doping was ooit een medisch/ethisch probleem maar fair play speelt absoluut geen rol meer. Het gaat alleen nog om de waarde van een atleet en de macht van de bonden. Een land als Duitsland hakt de hoofden van dopegebruikers af maar dat is een uitzondering. Eigenlijk zijn alleen de Derde Wereld-landen nog voorstander van een streng beleid. Die landen bezitten niet onze mogelijkheden en als we dan ook nog eens verboden middelen kunnen kopen en gebruiken, zijn z¡j daar het felst op tegen. In Jamaica of Nigeria ben je echt een paria als je op doping wordt betrapt.'
Het is een absurde wereld, zo vallen Kraaijenhofs woorden in het kort te parafraseren. 'Beneden de Middellandse Zee' is elk middel van de zwarte lijst bij elke apotheker te krijgen en dus wordt er op de waanzin af geslikt. Maar juist daar 'ontbreekt de dekking van de bond'. 'En er is absoluut geen voorlichting, iedereen doet maar wat. Ze zien de Amerikanen en gaan die napen maar de Amerikanen worden, zoals het er naar uitziet, voortdurend beschermd, zij niet. Ik ben het eens met de gedachte dat Ben Johnson in Seoul geofferd moest worden. Een Canadees. Geen Amerikaan, zelfs geen Engelsman werd gepakt.'
Het malle en maffe van Kraaijenhof is dat zijn doping-standpunt niet puur liberaal genoemd kan worden. Het interesseert hem eigenlijk niet zo veel. Hij is veel meer op zoek naar wetenschappelijke vernieuwing. Hij wil de fysieke en mentale finesses kennen en vooral invloed uitoefenen op de geest. De marges worden steeds kleiner, zeker op de sprint.
'Vroeger doken nog wel eens supersoepele Amerikaanse zwarten op die met een minimum aan training in de tien seconden liepen, maar 'luie sprinters' bestaan niet meer: 'Linford Christie, die ik esthetisch het meest waardeer, traint echt knetterhard. Maar door dat harde trainen zie je misschien ook steeds minder echte, authentieke figuren. Donovan Bailey is de snelste, maar echt mooi vind ik hem niet lopen. Er is niemand meer met een eigen, authentiek karakter. Haseley Crawford was zo iemand, maar die bonte figuren raak je kwijt. Het wordt steeds meer een eenheidsworst, interviews zijn alleen nog maar clichs.'
TERWIJL hij visioenen heeft over de bionische atleet, die met ingeplante chips aan de start van de 100 meter staat, over de atleet bij wie elke stemmingswisseling op een computerscherm afleesbaar is, wil hij tegelijkertijd de oorspronkelijkheid van het individu beschermen. Het lijken onverenigbare doelen maar voor Kraaijenhof is het altijd zo geweest. Dat is de Kunst van het presteren, zoals het boek heet dat in augustus uitkomt. De vrucht van jarenlange zelfstudie.
'De kracht van het negatieve denken' heet een van de hoofdstukken. Kraaijenhof draait de werkelijkheid graag om, hij heeft het heil van zelfvervloeking ontdekt. Doping: opium voor de massamedia, is elders het begin van een uitdagend betoog. Doping is onnodig, daar komt zijn standpunt zo ongeveer op neer. Want in de uithoeken van de sportwetenschap valt voorlopig nog voldoende nieuws te ontdekken. Maar de dope-gebruikers en verstrekkers zal hij niet veroordelen: 'Sommige mensen kun je zonder gevaar met een mitrailleur over straat laten gaan, anderen niet. Zo is het ook met dope-gebruik. De n weet niet hoe hij een pilletje vitamine C los moet maken uit de verpakking, de ander neemt anabolica of EPO maar doet dat medisch gezien geheel verantwoord. Dat is een kwestie van opvoeding en bewustzijn.'
Als Kraaijenhof tussen de testen waaraan zijn beschermelingen worden blootgesteld, op oude tv-beelden ineens Merlene Ottey ontwaart, springt hij van zijn stoel op. The Queen roept hij. Dit weekeinde probeert de Jamaicaanse koningin wereldkampioene te worden op de 100 meter, zeventien jaar nadat ze haar eerste Olympische medaille won. Al jaren heeft ze geen training van Kraaijenhof meer nodig. Daarvoor is ze te oud en ervaren. Ze heeft de Nederlander alleen nog maar nodig als ze een probleem heeft van mentale aard.
Vaak ging ze door stress bij grote kampioenschappen gruwelijk ten onder. Kraaijenhof gaf haar psychologische begeleiding, maar niet in de geijkte zin. Hij schreef haar een voedingsregime voor dat de hersenen moest 'richten'. Want dat is n van die typische Kraaijenhof-ideen: de geest en het lichaam zijn in de Westerse cultuur eeuwenlang uiteen gehouden, maar ze blijken elkaar nat££rlijk te kunnen benvloeden. Het is bewezen, zegt hij, dat aan de lever door harde training veel gaat mankeren. Terwijl juist daar de vetten, koolhydraten en eiwitten worden omgezet. Om niet te spreken van de hormonen die er worden gevormd. Als de lever vergiftigd raakt, raken uiteindelijk ook de hersenen vergiftigd. En dan houdt het presteren dus op. Over de ijzerstofwisseling of de hersenstofwisseling kan Kraaijenhof dagenlang praten. Hij wenst niet te horen dat de puzzel van het presteren onoplosbaaar is.
'Kijk, Patrick Stevens relativeert, je kunt op de computer zien dat hij niet onder de indruk is van tegenstanders. Dat wist ik als huis-tuin-en-keuken-psycholoog ook wel, maar een tot nu toe ongrijpbaar fenomeen wordt met deze nieuwe software zichtbaar gemaakt. Dat maakt me zo geestdriftig. Atleten en andere sportmensen lopen voordat ze moeten presteren met een walkman op, ze voelen zich lekker bij een bepaald soort muziek. Maar niemand weet waarom. Het is toch geweldig om te kunnen meten welk effect muziek heeft. Dan zijn we eindelijk af van vage termen als pap in je benen, niet lekker in je vel zitten of over een vogelpoepje uitglijden. Ik voel me een ontdekkingreiziger die op zoek is naar de witte plekken in de menselijke geest.
'Dit apparaat is een veredelde leugendetector. Iemand kan zichzelf voorhouden dat hij geen angst heeft, maar door zijn hartslag en stressniveau wordt het zelfverraad meteen duidelijk. Daar kun je als trainer op inspringen. Vergis je niet, deze hulpmiddelen zijn voor mij niet heilig. Ze helpen hooguit bij het stellen van de diagnose. Maar die diagnose moet er wel zijn om verbetering aan te brengen. Is de diagnose onvolkomen, dan wordt de kans op een perfecte prestatie alleen maar geringer. Een apparaat als dit ondersteunt je ideen. Als je weet dat een atleet al drie dagen van tevoren hypernerveus is, kun je iets doen. Als hij die nervositeit verstopt, valt weinig aan te richten.
'Ik ben eigenlijk nog steeds bezig uit mijn gereedschapskist de beste instrumenten te halen. Maar zoals ik dat vroeger deed: wel voor mnsen. Voor Nelli Cooman, Merlene Ottey. Eigenzinnige figuren die vanuit zichzelf heel veel konden. Maar ik was, hoezeer ik ook meeleef, vooral genteresseerd in die tien procent mr die ik kon toevoegen. Topprestaties komen uit een doos van Pandora, zeker, dat is ook het mooie, maar ik wil de deksel ervan toch enigszins open krijgen.'
Kraaijenhof is adviseur van de Zwitserse atletiekbond en maakt daar deel uit van een elite-gezelschap. Hij werd vorig jaar aangesteld als consultant van de Nederlandse bond (KNAU), maar die verbintenis is intussen verbroken. 'De profeet die in eigen land niet wordt geerd', zo kenschetst hij zichzelf, grimlachend om het clich. Maar hij adviseert wel Bert Goedkoop, de coach van het vrouwen volleybalteam. Werk dat hem inspireert, maar het ligt buiten zijn eigenlijke liefde.
'Atletiek is boeiend omdat het de oudste sport en een waanzinnig complexe sport is. Nederland heeft vaak Europese jeugdkampioenen gehad, altijd is geroepen dat we zo veel talent hebben. Maar dan is er ineens de barrire. Wie breekt er door? Bijna niemand. Laurens Looije had al lang 5.80 moeten springen met zijn polsstok, Jacqueline Poelman had al lang 22,50 op de 200 moeten lopen. Het is te gemakkelijk om over verwenning te spreken, maar eerst moet tegenwoordig een sponsor gezocht worden en dan kijken we nog wel eens of er gepresteerd wordt. Ik zie zowat elke wedstrijd ter wereld, ik ga naar de Amerikaanse trials, ik kan parallellen trekken. En dan moet ik zeggen: het ziet er in Nederland gewoon niet goed uit.
'Ik ben in Hechtel waar een aantal Nederlanders de laatste mogelijkheid heeft om zich voor de WK te kwalificeren, en ik denk: als Hechtel het hoogtepunt is van je seizoen dan vlieg je er bij de WK onherroepelijk in de eerste ronde uit. De echt hoge doelen stellen, daar gaat het om. Een bond of het NOCNSF is geen reisbureau. Niemand zit te wachten op Olympia-toeristen.
'Als je die mentaliteit van braafheid in stand houdt, is het funest. Het gaat om meer dan pr en zelfs om meer dan goud. Daarom hou ik van mensen als Letitia Vriesde. Die wil desnoods op blote voeten de WK lopen.'
KRAAIJENHOF wordt nu opgewonden en de kleine Vriesde, tweede bij de WK van twee jaar geleden, 'staat' in zijn hoofd. Hij ziet die doerak
rondrennen op Papendal, verschrikkelijk hard en verschrikkellijk doelbewust. Kraaijenhof: 'Al zou ik er geen cent aan verdienen, ik zou ik nog doen. Het is niet eerlijk de Nederlandse bond te vergelijken met Letitia, want het is een fenomeen, maar het gaat om de instelling.
'Weet je wat ik schitterend vind? Letitia loopt een belabberde tijd in Stockholm, 2.04. Een bijzondere wedstrijd en ze zegt: tsjonge, tsjonge, ongelooflijk. Haar mentale instelling was op dat moment niet goed genoeg. Daar kunnen we later over praten, heel diepgaand. Ze rouwt een paar uur, dat mag natuurlijk niet te lang duren. Ze kan een paar uur niet slapen omdat het slecht is gegaan. Maar het is haar brood, ze kan zich niet permitteren om lang te treuren. Zij weet gewoon dat er weer een volgende wedstrijd komt. Als ze daarin onder de 1.58 komt, verdient ze.
'Ik heb wel eens het gevoel dat ik precies de verkeerde mensen begeleid. De profs zoals Vriesde willen me. Ik had intensief contact met Erik de Bruin, ik ben ervan overtuigd dat onze uitwisseling van kennis heeft bijgedragen aan de Olympische overwinningen van zijn vriendin, Michelle Smith. En toch blijf ik iemand wiens hart blijft slaan. Als ik naar die sprinters kijk, dan denk ik: ja, daar gebeurt iets bijzonders.
'Dat is mijn drift. Als ik Ellen van Langen was geweest, had ik al vijf jaar eerder de Duitse arts van Boris Becker bezocht. Merlene Ottey zal de halve wereld afreizen om de beste arts te vinden en Van Langen komt vijf jaar te laat. Moet je zien hoe sterk die vrouwen op de 800 meter zijn! Ellen ook: de klappen die zij in haar benen heeft, ongelooflijk. We zijn in Nederland te laat met het ontdekken en ontwikkelen van talent, met het bijhouden van de evolutie. Christie gebruikte al in 1992 creatine, hier werd die ontwikkeling pas drie jaar later opgepikt. Terwijl het een onzettend werkzaam middel is. Je kunt zo veel doen om prestaties te verbeteren. Alternatieven zijn er in overvloed, maar wie zal ze betalen?'

Foto
	Henk Kraaijenhof: 'Ook op de sprint steeds minder bonte figuren.' FOTO HANS HEUS - DE VOLKSKRANT

