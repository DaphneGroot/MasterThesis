	Werkgevers willen AOW-bijdrage van bejaarden met fors pensioen
	Van onze verslaggever
Gijs Herderschêe

AMSTERDAM
Bejaarden met een fors pensioen moeten al 'in de nabije toekomst' meebetalen aan de AOW-uitkeringen, vindt het werkgeversverbond VNO-NCW. De werkgevers achten dit noodzakelijk om de tekorten bij de uitbetaling van de AOW aan te zuiveren.
Tot voor kort vond de werkgeversorganisatie een AOW-heffing op pensioenen pas bespreekbaar voor de verre toekomst. De VVD heeft zich altijd fel verzet tegen het heffen van AOW-premie op aanvullende pensioenen.
Bij de uitbetaling van AOW-uitkeringen ontstaat volgens VNO-NCW dit jaar een onvoorzien tekort van 1,5 miljard gulden, dat oploopt tot vier miljard gulden in 1998. Het tekort wordt veroorzaakt door wetswijzigingen, waardoor er minder AOW-premie binnenkomt.
De tegenvaller bij de AOW-inkomsten is het gevolg van de wet-'Van Otterloo' en vooral van de voorgenomen wijziging van de WAO op 1 januari 1998. Door beide wetten wordt het loon waarover AOW-premie wordt geheven lager. Daardoor versmalt de 'premiegrondslag' en lopen de inkomsten terug.
De overheid krijgt de rekening gepresenteerd voor de tegenvaller bij de AOW. Dit is het gevolg van de toezegging van het kabinet-Kok om de AOW-premie op het huidige niveau (15,4 procent) te bevriezen. Dit jaar bedraagt de bijdrage van het rijk aan de AOW-uitgaven 345 miljoen, volgend jaar kan dat al vier miljard worden.
Naast deze rijksbijdrage wil het kabinet een 'spaarfonds' voor de AOW vormen met het oog op de oplopende AOW-kosten. Door de vergrijzing stijgen de AOW-uitgaven jaarlijks met circa 500 miljoen gulden tot in 2020 de top van de 'grijze golf' is bereikt. De AOW-uitgaven zijn dan verdubbeld ten opzichte van de huidige 30 miljard gulden.
VNO-NCW is fel gekant tegen de blanco cheques die het kabinet volgens de organisatie door het instellen van de rijksbijdrage en het spaarfonds heeft uitgeschreven.
In de Sociaal-Economische Raad heeft VNO-NCW zich onlangs nog vóór het spaarfonds uitgesproken. 'Maar alleen als tijdelijke maatregel', zegt pensioendeskundige G. Verheij van VNO-NCW. Het werkgeversverbond is er nu op gebrand dat snel de premiegrondslag voor de AOW wordt verhoogd.

