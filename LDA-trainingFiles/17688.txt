 NOG TE VROEG VOOR JAARPROGNOSE - ATAG. 
 ULFT, 10 okt (Reuter) - Atag Holding NV zegt nog niet te kunnen zeggen wat de effecten zullen zijn van de verwachte winstdaling in het derde kwartaal op haar jaarcijfers. 
 "Daarvoor is het nog te vroeg," aldus directievoorzitter Hans Manschot in een telefonische reactie. 
 Atag zal op 1 november de cijfers over het derde kwartaal publiceren en dan eventueel ook nadere mededelingen doen over het verwachte jaarresultaat. 
 Het bericht van vandaag dat Atag een aanmerkelijk lagere kwartaalwinst verwacht diende om beleggers, voorafgaand aan de kwartaalcijfers, te waarschuwen, aldus Manschot. 
 In juli zei Atag over heel 1996 een winst te verwachten op het niveau van de 28,4 miljoen gulden van vorig jaar. 
 Volgens Manschot kan nog niet worden gezegd of dat kan worden gehaald maar is Atag ook nog niet zo ver dat die winstdoelstelling nu al wordt opgegeven. 
 Op de Amsterdamse effectenbeurs is de koers van Atag na de waarschuwing over de kwartaalwinst zwaar onder druk gekomen. 
 Toen Atag met haar persbericht kwam werd de beurshandel onderbroken en op dat moment stond de koers op 125 gulden, 2,50 gulden onder het vorige slot. Na hervatting van de handel kelderde de notering tot een dieptepunt van 108,50 gulden. 
 Daarna leek enige stabilisering op te treden rond een niveau van 110 gulden, altijd nog 17,50 gulden ofwel bijna 14 procent onder het slot van woensdag. 
 Gisteren ging de koers van Atag nog met iets meer dan zes gulden omhoog nadat enkele financiele analisten een koopadvies voor het fonds hadden afgegeven. 
 Op 3 januari werd een tot nu toe laagste jaarkoers opgemaakt van 105 gulden. De aandelen noteerden een hoogste jaarniveau van 135 gulden op 26 maart. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
