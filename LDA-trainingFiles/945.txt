	Amerikaanse president sluit in tweede termijn grote hervormingsvoorstellen uit Clinton belooft 'bescheiden regering'
	Van onze correspondent
Oscar Garschagen

WASHINGTON
Met de constatering dat 'het grote debat over de rol van de overheid' is beëindigd en dat een verkleinde, flexibele regering met minder middelen meer moet doen, is president Clinton dinsdag na zijn beëdiging door opperrechter Rehnquist begonnen aan zijn tweede termijn.
Vier jaar geleden kondigde hij 'ingrijpende veranderingen en stoutmoedige plannen' aan. Maar gedwongen door de politieke realiteit - het Congres wordt gedomineerd door Republikeinen - en de ervaringen van de afgelopen vier jaar zal Clinton in zijn tweede termijn geen grote initiatieven lanceren.
'We hebben een nieuwe regering nodig voor een nieuwe eeuw, een regering die bescheiden genoeg is om niet al onze problemen op te lossen, maar die toch sterk genoeg is om ons de middelen te geven onze eigen problemen zelf op te lossen. Dat zal een kleinere overheid moeten zijn, die binnen haar budget blijft en met minder meer doet.'
Clinton voegde daar meteen aan toe dat wat hem betreft 'het grote debat over de rol van de overheid' daarmee is beëindigd. 'Vandaag kunnen we vaststellen: de overheid vormt niet het probleem en de overheid vormt niet de oplossing. Wij, het Amerikaanse volk, vormen de oplossing', aldus Clinton.
De president deed vervolgens een oproep aan het Congres partijpolitiek gehakketak en kleingeestige meningsverschillen opzij te schuiven door samen te werken en 'grote dingen' te doen. Maar welke 'grote dingen' dat moeten zijn, bleef in het midden, want inauguratietoespraken bevatten traditioneel geen concrete plannen, maar uitsluitend een visie op de toekomst.
'Misschien met uitzondering van de tweede inauguratietoespraken van Lincoln en Roosevelt worden deze speeches meestal snel vergeten. Er is geen bijzondere crisis, er is geen oorlog en daarom zal deze speech niet in steen worden gehakt', verklaarde historicus Michael Beschloss het algemene karakter van Clintons toespraak. Het oordeel van collega Stephen Ambrose was minder mild. 'Dit is geen vreugdevolle dag. Clinton is net als de voorzitter van het Huis van Afgevaardigden verwikkeld in allerlei schandalen. Hij moest zich wel beperken tot nietszeggendheden.'
Tijdens zijn 'State of the Union' op 4 februari zal de president, de eerste Democraat sinds Franklin Roosevelt die een tweede termijn heeft veroverd, zijn plannen nader uiteen zetten. Uit de inauguratiespeech en begeleidende persconferenties van Witte Huis-functionarissen kan worden opgemaakt dat de president zich zal onthouden van grote hervormingsprojecten.
Clinton legde in zijn toespraak het accent op het belang van het bestrijden van racisme ('Die Amerikaanse vloek'), het versterken van de eenheid en het belang van goed en voor iedereen toegankelijk onderwijs. Alleen als eenheid kan Amerika de nieuwe eeuw en 'het land van Nieuwe Belofte' ingaan.
'Ons rijke weefsel van raciale, religieuze en politieke diversiteit zal in de 21ste eeuw een godsgeschenk zijn. Degenen die in staat zijn samen te leven, samen te leren en samen te werken en degenen die nieuwe banden weten te smeden zullen rijkelijk beloond worden', aldus Clinton.
De president heeft zich verdiept in de geschiedenis van tweede termijn-presidenten die het doorgaans slecht is vergaan. Welke lessen hij daaruit heeft getrokken moet nog blijken, maar een daarvan is dat hij politiek wil bedrijven vanuit 'het vitale centrum' van de Amerikaanse politiek. Tientallen historici en commentatoren hebben de afgelopen dagen geconcludeerd dat presidenten in tweede termijn door crises of schandalen worden overmand.
Dat risico loopt Clinton, die is verwikkeld in tal van schandaaltjes, ook. Maar hij begint zijn tweede termijn in de wetenschap dat de bevolking hem in meerderheid steunt en vertrouwt.
De tweede inauguratie van Clinton en Gore mondde dinsdag in tegenstelling tot vier jaar geleden niet uit op een groot en opgewekt festijn, waar bijna 500 duizend Amerikanen aan deelnamen. Bittere kou weerhield velen ervan om naar de hoofdstad te komen. De politie telde in totaal 200 duizend deelnemers aan 'het vierjaarlijkse eerbetoon van de democratie'.
Het 'feestprogramma' met Jessye Norman, dichter Miller Williams en koren en bands uit Washington en Little Rock werd met militaire precisie afgewikkeld, zodat Clinton, Gore en het Congres op tijd aan de lunch konden beginnen. Het restaurant van het Capitool serveerde hetzelfde, calorierijke menu van vistaart, maïsbrood, groente, kaas, ijs en wijn uit Virginia als in 1805 toen Thomas Jefferson voor de tweede maal werd beëdigd.
Pagina 9: Commentaar

Foto
	Bill Clinton loopt met zijn vrouw Hillary en zijn dochter Chelsea in een parade na te zijn beëdigd als de 42ste president van de Verenigde Staten. FOTO REUTER

