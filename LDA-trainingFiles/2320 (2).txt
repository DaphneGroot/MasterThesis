Jan Blokker.
Jan Andries Blokker sr. (Amsterdam, 27 mei 1927 – aldaar, 6 juli 2010) was een Nederlandse journalist, columnist, schrijver, publicist en amateur-historicus.
Levensloop.
Blokker werd geboren in de Amsterdamse Admiralenbuurt en groeide op in een vrijzinnig-liberaal gezin. Zijn vader was kantoorbediende. Vanaf zijn zevende jaar zag Blokker met zijn vader wekelijks het Polygoonjournaal in de Cineac. Blokker doorliep de H.B.S. aan de Keizersgracht en begon in 1944 aan het staatsexamen gymnasium-alfa. Vervolgens studeerde hij Nederlandse taal- en letterkunde en geschiedenis, maar hij voltooide geen van beide studies.
In 1950 debuteerde Blokker met de novelle "Séjour" waarvoor hij de Reina Prinsen Geerligsprijs ontving. Er volgden twee romans: "Bij dag en ontij" (1952), en "Parijs, dode stad" (1954). In 1952 werd Blokker leerling-verslaggever bij "Het Parool", waar Simon Carmiggelt hem vroeg filmrecensies te schrijven. In 1954 werd hij filmredacteur bij het "Algemeen Handelsblad". Op de kunstredactie van die krant maakte hij kennis met Henk Hofland en Harry Mulisch. Hij werkte mee aan het satirische VARA televisieprogramma "Zo is het toevallig ook nog eens een keer" (1963-1964).
Hij werkte daarna bij de VPRO, waar hij eindredacteur was bij de televisie, een onovertroffen spreker van eigen commentaarteksten en onder meer initiator van het geopolitieke programma "Diogenes".
Gedurende zijn televisieperiode bij de VPRO werd Blokker columnist bij "de Volkskrant". Hij was in de jaren zestig en zeventig gezichtsbepalend voor het linkse intellectuele volksdeel en blonk uit in satirische stukjes over de linkse mode; gebundeld in onder andere "Ben ik eigenlijk wel links genoeg?" (1974). Ten slotte werd hij adjunct-hoofdredacteur bij "de Volkskrant". In 2006 kwam het tot een breuk en ging hij publiceren in "NRC Handelsblad". Blokker bleef tot het einde van zijn leven actief als journalist, voornamelijk als columnist voor "NRC Next".
Van 1983 tot 1993 was Blokker voorzitter van het Productiefonds voor de Nederlandse Film.
Blokker schreef verder filmscenario's, onder andere voor Bert Haanstra's klassieker "Fanfare" (1958) en voor "Makkers, staakt uw wild geraas" (1960) van Fons Rademakers. Minder bekend was hij als schrijver van kinderboeken, waarvan het merendeel onder het pseudoniem Ardo Flakkeberg verscheen. Daarnaast gebruikte hij het pseudoniem Okko Schuit.
In 2005 schreef hij samen met zijn zoons Jan Blokker jr. en Bas Blokker het geschiedkundige werk "Het vooroudergevoel - De vaderlandse geschiedenis", met schoolplaten van Johan Herman Isings. Het trio publiceerde in 2006 "Er was eens een God" - Bijbelse geschiedenis, waarin ze veel verhalen uit de Bijbel hervertellen en in een historische context plaatsen.
Controverse.
Op 30 januari 2002 schreef Blokker in de Volkskrant: "Pim Fortuyn is definitief de Mussolini, de Duce, van de eenentwintigste eeuw geworden en men zal op zoek moeten naar een betrouwbaar onderduikadres. Bij de vorige Duce duurde het drieëntwintig jaar vóór hij ondersteboven werd opgehangen aan een benzinepomp aan de Zwitserse grens." Door de moord op Fortuyn enkele maanden later kreeg die zin een wrange nasmaak, waarbij Blokker werd verweten meegeholpen te hebben aan de demonisering van Fortuyn.
