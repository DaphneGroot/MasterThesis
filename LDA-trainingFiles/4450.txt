	Het Nederlandse falen in Srebrenica
	'STERVEN VOOR Srebrenica? Dat was het niet waard.' Die wrange tekst, opgetekend uit de mond van een Nederlandse korporaal, is te lezen op de allereerste pagina van Srebrenica - Het zwartste scenario. Het is de kortst mogelijke samenvatting van de mentale gesteldheid (niet alleen of zelfs in de allereerste plaats bij de Nederlandse militairen ter plekke), die de val van Srebrenica in juli 1995 begeleidde als een ondoordringbare flard mist.
Het vluchten en het sterven werden daarom ten slotte overgelaten aan degenen voor wie de keuze zich aan zulke risico's te onttrekken niet bestond: de Moslim-inwoners van de door de Veiligheidsraad van de VN tot 'veilig gebied' uitgeroepen enclave in het oosten van Bosni. De journalisten Frank Westerman en Bart Rijs hebben de gebeurtenissen in en rond Srebrenica, uitmondend in wat de auteurs 'de grootste misdaad in Europa sinds de Tweede Wereldoorlog' noemen, nauwgezet gereconstrueerd.
Hun boek is niet het eerste en zal ook niet het laatste zijn dat over de ondergang van Srebrenica verschijnt. Het wachten is met name op de bevindingen van het onderzoek dat het RIOD in opdracht van de Nederlandse regering instelt.
Veel feitelijke gegevens over wat zich in de dagen na het binnenrukken van de Bosnisch-Servische eenheden heeft afgespeeld in en rond de Nederlandse basis Potocari en op de vluchtroutes naar Tuzla, zijn al te vinden in het zogeheten debriefingsrapport van het ministerie van Defensie. Het grotendeels aan getuigenissen van ex-Dutchbat-militairen ontleende materiaal is in dat rapport echter nauwelijks geordend, laat staan van een onderbouwde conclusie voorzien. Bovendien blijft de directe voorgeschiedenis van de val van Srebrenica, met name de rol van diverse instanties binnen de VN-macht Unprofor, onderbelicht.
Rijs en Westerman komen in hun boek niet met grote aantallen nieuwe gegevens en een expliciet eigen oordeel geven ze slechts sporadisch. Srebrenica - Het zwartste scenario is indringend, schokkend en aangrijpend door de manier waarop de grotendeels bekende feiten worden beschreven, gerangschikt en in hun context geplaatst. Als correspondent in voormalig Joegoslavi hebben beide journalisten het land en de mensen vrij goed leren kennen. Die vertrouwdheid met het gebied en een onsentimenteel geuite betrokkenheid komen uit hun boek naar voren. Wie het uit heeft, krijgt het gevoel de ondergang van Srebrenica met eigen ogen te hebben gezien; eindelijk begrijp je als lezer wat daar is gebeurd - tot op zekere hoogte.
Hoewel Westerman en Rijs zich primair met de opgeofferde Moslims identificeren, lijkt hun boek in niets op een heiligenprent waarbij goed (Moslims) lijnrecht tegenover kwaad (Servirs) staat. Een van de sterke punten in het boek is dat het uitvoerig ingaat op de voorgeschiedenis. Spanningen tussen Servirs en Moslims waren er in het verleden meer geweest in Srebrenica. In de periode-Tito raakten ze op de achtergrond en kwam het stadje tot bescheiden bloei.
Aan het begin van de oorlog in Bosni sprak het nog vanzelf dat een van de tragische hoofdfiguren uit het boek, Camila Omanovic, bij haar Servische vriendin bescherming zocht tegen de beginnende Servische terreur. Camila dacht toen nog dat de moeilijkheden wel in een paar weken voorbij zouden zijn. Dat was niet zo. Een groot deel van de Moslim-bevolking vluchtte de bossen in, notabelen werden door de Servirs opgepakt en er werd flink gemoord. Aan Moslim-kant vulden Rambo-achtige figuren als militieleider Naser Oric het ontstane gezagsvacum en zij slaagden er op hun beurt in de Servirs te intimideren.
De honger sloeg toe en de Moslims uit Srebrenica gingen plunderen in omringende Servische dorpen. Met steun vanuit Servi zelf sloegen de Servirs de Moslim-militie terug; zij omsingelden Srebrenica. De bevolking zat als ratten in de val tot de Franse VN-generaal Morillon de uitgehongerde en geterroriseerde Moslims te hulp schoot en Srebrenica tot door de VN beschermd, veilig gebied verklaarde.
Geen good guys en geen bad guys. Als de overste Karremans van Dutchbat met zijn beruchte uitspraak bedoelde dat militieleiders als Naser Oric ook geen lieverdjes waren, had hij geen ongelijk. Alleen sloeg die waarneming onder de omstandigheden van juli 1995 nergens op; het ging er niet om dat Mladic' Servirs schurken waren (wat zonder meer zo was) en de Moslims nobele helden, maar dat de Moslim-bevolking van Srebrenica weerloos was en voor haar veiligheid was aangewezen op de beloofde bescherming door de VN. Die belofte werd, zoals bekend, gebroken.
Door wiens schuld? Op die vraag spitst de discussie zich logischerwijze toe. De medespelers in het drama waren de VN-commandanten in Sarajevo en Zagreb, de Bosnische regering, Frankrijk, Engeland en de VS, het Nederlandse ministerie van Defensie en Dutchbat in Srebrenica. Uitvoerig en overtuigend schetsen Westerman en Rijs (eerstgenoemde had dat al eerder gedaan in een reeks artikelen in NRC Handelsblad) de onwil van de Franse VN-commandant Janvier om de drie oostelijke enclaves (behalve Srebrenica ook Zepa en Gorazde) te verdedigen. Met als dieptepunt het saboteren, op het beslissende moment aan de vooravond van de val van Srebrenica, van een zware luchtaanval op de Servische posities. De auteurs beschikken over het document waarop Janvier eigenhandig beperkende bepalingen heeft gekrabbeld, die het bombardement zijn betekenis ontnamen.
De suggestie dat Janvier zijn positie bepaalde in nauw overleg met president Chirac, wordt in Srebrenica - Het zwartste scenario niet keihard bewezen. De redenen voor de terughoudendheid van Frankrijk en Engeland (angst voor gijzelaars onder de eigen troepen) en de VS (de handen vrij willen hebben voor bombardementen) worden aangeduid, maar daarover valt, als de relevante archieven ooit beschikbaar komen, ongetwijfeld meer te zeggen. De Bosnische regering had geen al te beste relatie met de Moslim-leiders uit Srebrenica en heeft zich, toen het nog kon, evenmin erg sterk gemaakt voor het behoud van Srebrenica of in het ergste geval de evacuatie van de bevolking onder VN-begeleiding.
Ten slotte is er uiteraard de Nederlandse kant van het verhaal. Het blijft van belang te beseffen dat de Nederlandse invloed op de gang van zaken beperkt was, van meet af aan en helemaal na de val van Srebrenica. Rijs en Westerman maken echter pijnlijk zichtbaar dat Dutchbat die zeer geringe manoevreerruimte niet of nauwelijks heeft proberen te gebruiken. Karremans en zijn plaatsvervanger Franken verzetten zich niet tegen het scheiden van mannen en vrouwen; protest daartegen kwam wl, onder levensgevaar, van de Moslim-vertegenwoordigers bij het gesprek met Mladic; Karremans zat erbij en zweeg. Nutteloze lijsten werden opgesteld, de Nederlandse militairen hielpen de Servirs bij de 'evacuatie', gewonden werden uitgeleverd en zelfs familieleden van eigen VN-medewerkers. Dit door angst en desorintatie gevoede, fantasieloze en harteloze gedrag kan moeilijk anders worden omschreven dan als collaboratie.
Hier ligt de kern van het Nederlandse falen. Hier ligt ook de politieke verantwoordelijkheid van de Nederlandse autoriteiten, in het bijzonder van minister van Defensie Voorhoeve. De suggestie van Westerman en Rijs dat Voorhoeve rechtstreeks verantwoordelijk is geweest voor het negeren van de belangen van de vluchtelingen, is een onbewezen simplificatie. De werkelijkheid is minder simpel, maar niet minder treurig. Wat Voorhoeve - die bekend staat als een fatsoenlijk man - dacht, vond of wilde, had geen invloed op de gang van zaken in de hel van Potocari. Maar onder zijn eindverantwoordelijkheid, want onder het toeziend oog van Nederlandse militairen, werden de mannen gescheiden afgevoerd, een operatie die velen met de dood moesten bekopen. Dat was de bittere oogst van de Nederlandse aanwezigheid in Srebrenica en het feit dat daarvoor nog steeds geen politieke rekenschap is afgelegd, is een benauwende gedachte.
Anet Bleich
Bart Rijs & Frank Westerman: Srebrenica - Het zwartste scenario.
Atlas; 251 pagina's;  34,90.
ISBN 90 254 2201 2.

Foto
	Moslim-vluchtelingen in Potocari, de basis van Dutchbat, na de val van Srebrenica, 13 juli 1995. FOTO REUTER

