Nijensleek.
Nijensleek (Drents: "Neiensleek") is een streekdorp of lintbebouwing in het zuidwesten van de Nederlandse provincie Drenthe, in de gemeente Westerveld. Het dorp is een kilometer of vier lang. Langs de Hoofdweg, de provinciale weg van Vledder naar Steenwijk staan de boerderijen aan beide kanten van de weg. In het dorp wonen een paar honderd inwoners. Het dorp strekt zich uit van Frederiksoord tot Eesveen in de provincie Overijssel.
Nijensleek is in de Middeleeuwen ontstaan toen de boeren vanuit Vledder de 'nije slieken' (vrij vertaald: nieuwe slik, of nieuwe natte gronden) in cultuur brachten en gingen bewonen. De geschiedenis van dit streekdorp is dus heel anders dan van de later ontstane weg- of streekdorpen in de veenkoloniÃ«n zoals Stadskanaal of Gasselternijveen. Ook op andere plaatsen in Zuidwest-Drenthe ontstonden in de late Middeleeuwen zulke lintbebouwingen. Voorbeelden zijn Wapserveen ontstaan vanuit het esdorp Wapse, Nijeveen is zo ontstaan vanuit Havelte en Ruinerwold vanuit Ruinen.
Nijensleek ligt tegen het stroomdal van de Vledder Aa. Aan de noordwestzijde neemt de hoogte langzamerhand toe. Daar ligt een uitloper van de Woldberg, een stuwwal even ten noordoosten van Steenwijk. De heerlijkheid 'de Eese' met haar boswachterijen ligt op die uitloper van de Woldberg.
Nijensleek maakte tot 1998 deel uit van de voormalige gemeente Vledder. Het dorp heeft geen echte winkels meer voor levensmiddelen. De laatste kruidenier verdween in de jaren negentig. Wel is er een christelijke basisschool C.B.S De bron, een dorpshuis Grietnstede, en een bedrijventerreintje Moersbergenerven met enkele detailhandelbedrijven.
Tweede Wereldoorlog.
Op 15 augustus 1944 woedde een luchtgevecht boven Zuidwest-Drenthe, waarbij meerdere vliegtuigen zijn neergestort. Bij Nijensleek stortte om 13:00 een Duits jachtvliegtuig neer (type Messerschmitt Bf 109G-6 met serienr. 441988) waarbij Unteroffizier Rudolf Schierghofer van het Luftwaffe-onderdeel 6./JG 5 (Zesde Staffel van het Jagdgeschwader 5 Eismeer) d.m.v. een parachute neer kwam in de omgeving Eesveen/ Steenwijk. De piloot had een gebroken been opgelopen na een harde landing.Nabij de Steenwijker Aa, zuidelijk van Nijensleek, kwam een Amerikaanse B-24 Liberator zware bommenwerper genaamd "Lady Lightning" neer. Het staartstuk kwam neer in Wapserveen. Vier bemanningsleden vonden de dood, vijf werden krijgsgevangen genomen en een wist te ontsnappen dankzij het verzet.
