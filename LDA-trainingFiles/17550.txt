 OPRICHTER DREESENS VERLAAT VOLGEND JAAR AOT. 
 AMSTERDAM, 29 aug (Reuter) - Amsterdam Options Traders NV (AOT) heeft meegedeeld dat haar oprichter en algemeen directeur Jos Dreesens het bedrijf per 1 januari 1997 zal verlaten. 
 "Hij zal niet op zijn lauweren gaan rusten maar zich, zij het op een minder intensieve manier, blijven bezighouden met beurszaken," aldus AOT. 
 De nu 52-jarige Dreesens doet een stap terug na 35 jaar actief te zijn geweest in financieel Amsterdam, waarvan volgens zijn bedrijf "16 AOT-tropenjaren". Bij AOT wordt hij opgevolgd door Sasker de Boer. 
 De Boer, 36 jaar oud, is afkomstig van de ING Groep waar hij verantwoordelijk is voor de aandelenbeleggingen van ING Investment Management. 
 In een later dit jaar te houden buitengewone vergadering van AOT-aandeelhouders zal behalve de benoeming van De Boer ook de toetreding van Dreesens tot de raad van commissarissen op de agenda staan, aldus AOT. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
