C.K. Prahalad.
Coimbatore Krishnarao Prahalad, in de regel aangeduid als "C.K. Prahalad", (Coimbatore, 8 augustus 1941 - San Diego, 16 april 2010) was een Indiase hoogleraar aan de University of Michigan Business School in de Amerikaanse plaats Ann Arbor. Hij was gespecialiseerd in bedijfsstrategie.
Biografie.
Zijn voornaam 'Coimbatore' heeft hij te danken aan zijn geboorteplaats, zijn tweede voornaam 'Krishnarao' is de naam van zijn vader.
Het meest bekend is hij om het werk dat hij samen met Gary Hamel ontwikkelde met betrekking tot "core competences" (kerncompetenties). Dit werk zette de trend van outsourcing in het bedrijfsleven in gang en speelde een belangrijke rol in de opkomst van de zogenoemde resource-based view.
Al voor dat CK Prahalad de status van no.1 managementgoeroe had, speelde hij begin jaren negentig een belangrijke rol bij de redding van Philips. CK werd een belangrijke adviseur van Jan Timmer en gaf vorm aan operatie Centurion, waarbij hij ook regelmatig zelf voor de in de Ruwenberg of het Evoluon verzamelde Philipsmanagement stond.
In de toekomst zal echter blijken of hij niet vooral de geschiedenis ingaat als een van de mannen achter het concept om de allerarmsten de kracht te geven door ze als consumenten te beschouwen. Samen met Stuart L. Hart schreef hij "The fortune at the bottom of the Pyramid" onder het motto "armoede uitroeien door middel van winst". Bij de "bottom of the pyramid" (onderste laag van de piramide), tegenwoordig overigens meestal als "base of the pyramide"/BoP aangeduid, gaat het om de 4 miljard allerarmsten die van een paar euro per dag moeten rondkomen.
Prahalad wilde de bedrijven producten voor deze (consumenten)groep laten ontwikkelen. Dit idee heeft niet alleen bij de corporaties, maar ook onder meer in de academische wereld veel navolging gevonden. Ook ondernemingen die durfkapitaal verstrekken kijken nu voorzichtig naar deze mogelijkheid.
Samenvatting.
Van The Fortune at the Bottom of the Pyramid door CK Pralahad en Stuart Hart staat een samenvatting (16 p.) door de auteurs op de website van Berkeley University
