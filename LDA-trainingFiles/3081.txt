	Josephine Siao Fong-fong, een diva zonder kuren
	ZE IS dé diva van de Hongkongse cinema. Regisseurs staan in de rij voor een contract. 'Ik vind haar de beste. Weinigen kunnen zo veel aan als zij en blijven zo populair', zegt regisseur Shu Kei, die haar overhaalde de hoofdrol te vertolken in zijn film Hu Du Men.
Josephine Siao Fong-fong sleepte het afgelopen jaar maar liefst vijf onderscheidingen in de wacht voor rollen in Summer Snow en Hu Du Men. Het jaar daarvoor won ze in Berlijn een Zilveren Beer. Maar nu de 49-jarige actrice op het toppunt van haar carrière is gekomen, wil ze stoppen. Ze deed de verrassende aankondiging drie weken geleden.
Het ligt niet aan de slechte kritieken voor haar laatste film Mahjong Dragon ('Zelfs Josephine Siao kan deze draak niet redden'). Ze wil haar studie pedagogiek afmaken.
Siao kent de nukken van de Hongkongse filmwereld als niemand anders. Als kinderster stond ze op haar vijfde al voor de camera's. Toen Siao 21 werd, had ze tweehonderd films op haar conto staan. Later werd de actrice kieskeuriger. Voor ze toezegde, beoordeelde ze kritisch de kwaliteit van de film. 'De meeste vrouwenrollen in Hongkong zijn deerniswekkend. De scenario's worden geschreven door mannen met fantastische ego's die vrouwen degraderen tot popjes.' Voor een actrice wier inzet en inlevingsvermogen legendarisch zijn, is een flutrol onverteerbaar.
Regisseurs moeten wel voor lief nemen dat de lange, elegante actrice doof is (rechts helemaal, links gedeeltelijk). Ze redt zich met liplezen en gebruikt soms een gehoorapparaat. Ondanks deze handicap schrikt ze er niet voor terug zich met de regie te bemoeien. In Hu Du Men was het haar idee de vrouwelijke operaster mannenrollen te laten spelen. Deze beslissing geeft de film meer diepte, aangezien de machtsstrijd tussen de ster en haar echtgenoot een van de thema's is.
Siao gebruikt haar status niet om haar zin door te drukken. Regisseurs vinden haar heel gemakkelijk om mee te werken. De diva heeft zelf als kinderster ervaren hoe arrogant filmacteurs kunnen zijn. Ze was acht toen ze bij de opnamen van Nobody's Child, een hartverscheurend kinderdrama, geslagen moest worden met een zweep. De mannelijke hoofdrolspeler hield zich niet in en sloeg haar tot bloedens toe. 'Dat was mijn eerste ontmoeting met het kwaad', schreef ze later.
Siao heeft vaker op het punt gestaan met filmen te stoppen, maar had geld nodig om haar moeder in Hongkong en familieleden in Shanghai te onderhouden. Ook na een studie in de Verenigde Staten werd ze weer teruggezogen naar de camera's.
Of ze nu definitief stopt? 'Ach', heeft ze onlangs gezegd tegen de verzamelde journalisten, 'ik wil mijn man en twee kinderen meer aandacht geven, mijn studie goed doen en ook nog mijn autobiografie schrijven.' Josephine Siao heeft even geen tijd voor de film. TB

Foto
	Josephine Siao Fong-fong in 'Hu Du Men'.

