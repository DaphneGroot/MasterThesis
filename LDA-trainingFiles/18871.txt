Komen-Waasten.
Komen-Waasten (Frans: "Comines-Warneton") is een stad en faciliteitengemeente in de Belgische provincie Henegouwen. De stad telt zo'n 18.000 inwoners. Zij vormt een Henegouwse exclave aan de zuidgrens van de provincie West-Vlaanderen. Vóór de vaststelling van de taalgrens in 1963 behoorde de fusiegemeente tot de Vlaamse provincie West-Vlaanderen, evenals het naburige Moeskroen. Ondanks de locatie in de provincie West-Vlaanderen is de stad sinds de 19e eeuw hoofdzakelijk Franssprekend geweest. Ongeveer 7 à 8 procent van de inwoners heeft thans een Nederlandstalige identiteitskaart.
Kernen.
De fusiegemeente Komen-Waasten bestaat uit de deelgemeenten Houthem (Houtem), Komen ("Comines"), Neerwaasten ("Bas-Warneton"), Ploegsteert en Waasten ("Warneton"). Daarnaast ligt in het noorden van de deelgemeente Komen nog het gehucht en de parochie Ten Brielen, van Komen gescheiden door de N58. Op het grondgebied van Ploegsteert ligt helemaal ten zuiden, op de Franse grens, het gehucht Le Bizet, dat aansluit op de bebouwing van de Franse stad Armentiers. Het gemeentehuis is gevestigd in Komen.
Kaart.
Komen-Waasten, deelgemeenten en buurgemeenten. De gele gebieden zijn bebouwde kernen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bestuur 2007-2012.
Omdat de gemeente het statuut van faciliteitengemeente heeft, wordt het schepencollege rechtstreeks verkozen. Zowel Action, MR als de kartellijst PS-Ecolo hebben verkozenen in het schepencollege.
