	THRILLERS
	Madriani absent
 'De druk op schrijvers is enorm', zei Steve Martini in 1996 in een interview met de Volkskrant. Wie niet elk jaar een nieuw boek schrijft, ligt eruit. Voor ex-advocaat en succesvol thrillerschrijver Martini een reden om na vier juridische bestsellers zijn volgende boek te situeren in de wereld van (Amerikaanse) uitgevers, agenten en letterleveraars.
Het contract (Meulenhoff;  39,90) is een felle aanklacht geworden. Dat komt noch de intrige noch de kwaliteit van het geschrevene ten goede. Martini zag kans tijdelijk afstand te doen van zijn vaste hoofdpersoon, advocaat Paul Madriani, en zijn vertrouwde stijl (ik-vorm, tegenwoordige tijd, veel beeldspraak). Mede daardoor is de spanning vaak ver te zoeken. Zo leidt het gebruik van de verleden tijd tot droge opsommingen van gebeurtenissen.
Veel van de 441 pagina's gaan op aan - overigens heel interessante - kijkjes achter de schermen: hoe leg je auteursrecht vast, hoe pakken uitgeverijen hun pr aan? Dat gaat echter ten koste van de ontwikkeling van de karakters en de motivering van hun daden.
Het idee achter Het contract (vertaling van The List) is leuk. Advocate Abby Chandlis haat haar werk, maar is dol op schrijven. Helaas vindt haar uitgever Abby niet interessant genoeg om veel geld uit te geven aan publiciteit. (Abby: 'Een krop sla blijft langer in de verkoop dan mijn boeken.') Daarom doet ze alsof haar nieuwe manuscript is geschreven door een onbekende, aantrekkelijke en intrigerende debutant. Natuurlijk is haar roman een topper (waarom, daar komt de lezer maar niet achter - en waar g  t dat boek eigenlijk over?). Boek- en filmrechten brengen zes miljoen dollar op en de uitgever staat te springen om auteur 'Gable Cooper' te ontmoeten.
Probleempje!
Abby huurt een knappe kerel in om Cooper te spelen. De lezer merkt snel dat deze Jack een onduidelijk mariniersachtig verleden heeft en om vele redenen een eng type is. Jack, een gemankeerd en gefrustreerd schrijver, krijgt steeds meer greep op Abby's boek, haar geld, en uiteindelijk ook op haar. Maar Abby is verliefd geworden en heeft niks door, ook al baalt ze dat Jack met de eer voor haar werk gaat strijken.
Gelukkig bezit Abby twee vertrouwelingen: een oudere collega die haar zaken behartigt en bovendien een oogje op haar heeft, en een hartsvriendin die net als Abby wordt gehinderd door een zeer akelige ex. Wanneer dit kleine kringetje door geweld uitgedund raakt, begrijpt Abby dat ze een adder aan haar borst heeft gekoesterd. Pas hier, veertig bladzijden voor het einde, neemt de plot een wending die meesterlijk had kunnen zijn, maar slecht is uitgewerkt en daardoor totaal ongeloofwaardig. Steve Martini moest maar gauw terug naar Paul Madriani.
Jacomijn de Raad
Kinky en Willy
 Op de omslag van Roadkill (Faber and Faber, import Penguin Nederland;  25,45), de nieuwste van Kinky Friedman, zien we Willy Nelson, ook in het echte leven een 'goede vriend' van de Kinkster. In het boek moet Kinky Willy beschermen tegen een moordaanslag. Verrassing: Willy speelt in zijn vrije tijd golf, net zo gepassioneerd als, memoreert Kinky fijntjes, O.J. Simpson. En, vraagt Kinky, als O.J. op de baan op je afkomt, Willy, om je de hand te schudden? Zou je dat doen? Natuurlijk, antwoordt de countryzanger, maar hij mag n¡et mee in de tourbus.
Een ouder boek (Musical Chairs uit 1991) van Friedman is vertaald. Moord op muziek (De Harmonie;  29,90) gaat ook al over muziek, maar dat is niet zo bijzonder, want in een vorig leven was ook Kinky countrymuzikant. Wie probeert Kinky en zijn Jewboys te vermoorden, die aardige jongens die zulke prachtige songs als They Ain't Making Jews Like Jesus Anymore zingen? Net als de andere boeken van Kinky: nooit spannend, maar altijd (soms te) leuk.
Rolf Bos
Vertaald:
- In de Alex Delaware-serie van Jonathan Kellerman is nu ook Blood Test uit 1986 vertaald. In Bloedband gaat Delaware op zoek naar een ontvoerd kind dat aan kanker lijdt en moet worden behandeld (Luitingh-Sijthoff;  29,90).

