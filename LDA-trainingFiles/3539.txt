	Wiesenthals weigering
	Simon Wiesenthal, die Hitlers concentratiekampen overleefde en na 1945 nazi-misdadigers opspoorde, heeft in 1969 een autobiografisch boek geschreven, dat eindigt met een oproep aan de lezer. Aan het slot van De zonnebloem staat: 'U, die zojuist deze droeve en tragische episode uit mijn leven hebt gelezen, kunt u in gedachten met mij van plaats verwisselen en uzelf de cruciale vraag stellen: Wat zou ik hebben gedaan?'
Deze vraag betekent dat het nu herziene en opnieuw uitgegeven De zonnebloem - Over de grenzen van vergeving (Becht;  37,50) in twee delen uiteenvalt. Het eerste deel bestaat uit het even huiveringwekkende als aangrijpende verhaal van Wiesenthal over een ontmoeting die hij als concentratiekampgevangene in de oorlog had met een dodelijk gewonde SS'er. Deze 21-jarige Duitser die met andere SS'ers in Dnjepropetrovsk honderden joden op gruwelijke wijze had vermoord, wordt op zijn sterfbed gekweld door zijn geweten. Hij heeft spijt en toont berouw en wil dat de jood Wiesenthal hem zijn misdaden vergeeft. Wiesenthal weigert dit, maar deze weigering blijft aan hem knagen.
In het tweede deel van het boek gaan 46 schrijvers, geestelijken en intellectuelen in op Wiesenthals morele dilemma over vergeven of niet. Verreweg de meeste van deze commentaren zijn nieuw.
Wiesenthal zelf vindt De zonnebloem zijn belangijkste boek en wel om twee redenen: de vragen die het opwerpt, en de poging de 'wijdverspreide opvatting' teniet te doen over de 'jood die haat'. In de biografie van hem die Hella Pick schreef, zegt hij: 'Ik tracht aan te tonen dat, als joden niet vergeven, dit is omdat God hen niet gemachtigd heeft dat te doen, omdat vergeven, zo geloven zij, iets is waarover alleen God kan beslissen.'
Tot de mensen die op De zonnebloem hebben gereageerd, behoren de Chinese dissident Harry Wu, de in 1987 overleden schrijver Primo Levi, de Duitse theologe Dorothee Slle en de Bosnische ambassadeur in de VS, Sven Alkalaj.
Jan Luijten

