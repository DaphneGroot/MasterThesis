	Gesputter van een piekeraar
	NEGENTIGDUIZEND dollar kreeg Sonny Rollins in 1962, in ruil voor de afspraak dat hij in vierentwintig maanden vijf langspeelplaten zou maken voor de firma RCA. Een ongehoord bedrag voor een jazzmuzikant in die tijd, maar van de 32-jarige saxofonist werden dan ook uitzonderlijke dingen verwacht.
Het was het jaar van Rollins' veelbesproken comeback. Ruim twee jaar lang had de tenorsaxofonist zich verborgen gehouden voor pers en publiek - een bewuste stap terug die werd ingegeven door onzekerheid over zijn status als 'Saxophone Colossus'. In Rollins, een gespierde kerel met een doortastende, van intellectuele ironie doortrokken stijl, bleek een twijfelaar verscholen, die door de snelle opkomst van zijn 'rivaal' John Coltrane aan het piekeren was geslagen. Verdiende hij zijn roem wel? Om het antwoord te vinden besloot hij in een rigoureuze retraite de grondslagen van zijn spel totaal te reviseren.
Natuurlijk lukte de onderneming maar half. Al gauw lekte uit, dat Rollins in nachtelijke afzondering oefende op de Williamsburg Bridge tussen Manhattan en Brooklyn. Niet uit romantische overwegingen, maar omdat hij met zijn getoeter thuis in de Lower East Side een zwanger buurmeisje geen overlast wilde bezorgen.
Het verhaal werd in de jazzpers opgeblazen, en toen RCA Rollins' eerste lp sinds 1958 aankondigde (onder de veelzeggende titel The Bridge), was de vanzelfsprekende verwachting dat in de nachtelijke sessies boven de East River iets wonderbaarlijks tot stand was gebracht.
Zo'n vaart liep het niet. De 'nieuwe muziek' zou in die jaren niet van Rollins komen, doch van de nieuwlichter Ornette Coleman en de in volle vaart doorstomende Coltrane. Maar al werd op The Bridge misschien geen revolutie gepredikt, een intrigerend 'andere' muziek was er wel degelijk op te vinden. Door in zijn kwartet het solide akkoordenspel van de piano te vervangen door de pozie van gitarist Jim Hall, ontstond een fijnzinniger groepsgeluid, dat ruimte schiep voor de onorthodoxe omgang met de traditie die Rollins voor ogen stond.
Opmerkelijk was daarbij Rollins' sardonische aandacht voor de 'leestekens' in zijn spel. Knallende punten midden in een zin, uitroeptekens op vreemde plaatsen, eindeloos uitgerekte spaties - Rollins' virtuoze gesputter en gestotter op The Bridge zijn een voorproef van de speelse, avontuurlijke geest die zijn RCA-jaren zullen overheersen.
Het krap twee maanden later opgenomen What's New? illustreert dat de platenmaatschappij nog allerminst zeker was dat ze met Rollins commercieel op de goede weg was. What's New? is een onverhulde poging in te haken op de bossa nova, de nieuwe Zuidamerikaanse trend waar Stan Getz en Charlie Byrd in 1962 zoveel succes mee hadden. Het leidt tot weinig hout snijdende vocale (calypso)nummers, maar die vallen weg tegen een opwindend stuk als Jungoso, waarin een grauwende, dubbeltonen blazende tenor laat horen hoe structuurbesef kan samengaan met brute kracht - verhelderend materiaal voor wie wil weten bij wie de 'zware' tenoren, van Pope tot Dulfer, de kunst afkeken.
Het tweeslachtige is tekenend voor alle volgende RCA-opnamen, die door de abrupte pieken en dalen - gevoegd bij jarenlange afwezigheid in de heruitgaveseries - te boek staan als een vage, weinig interessante periode in Rollins' discografie.
Hoe onrechtvaardig dat oordeel is, blijkt nu RCA Frankrijk alle opnamen uit deze jaren in een verzameldoos heeft bijeenbracht. Het is een begerenswaardig bezit (alleen al door die fameuze sessie met Rollins' grote voorganger Coleman Hawkins - een dreigende vadermoord die omslaat in een verstandhouding vol groteske grappen) al is er op de afwerking veel aan te merken.
Niet eerder gehoorde opnamen uit het RCA-archief zijn niet benut, het drukwerk getuigt van ergerlijke desinteresse - maar toch, wie de Saxophone Colossus is toegedaan, gaat ook voor dit mindere monument reddeloos door de knien.
Erik van den Berg
Sonny Rollins: The Complete RCA Victor Recordings (1962-64). BMG 74321332792 (zeven cd's,  190,-).

Foto
	Sonny Rollins in 1962.

