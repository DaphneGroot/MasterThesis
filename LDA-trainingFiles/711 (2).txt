Metafoor.
Een metafoor (van Grieks metaphora: overdracht) is een vorm van beeldspraak, waarbij er sprake is van een impliciete (onuitgesproken) vergelijking. Metaforen ontstaan uit de mentale (cognitieve) behoefte nieuwe inzichten te benoemen vanuit een overeenkomst met het reeds bekende. Met een nieuwe metafoor wordt het oude, bekende, op het nieuwe, onbekende, geprojecteerd en breidt de mens de cognitieve grip op zijn omgeving uit. Bij de overdracht (vertaalslag) van het oude naar het nieuwe begrip is dikwijls sprake van toenemende abstractie.
Bijvoorbeeld, één van de meestgebruikte en meest afgesleten metaforische vertaalslagen uit het verleden betreft de overdrachtelijkheid van lengte/afstand naar tijdsduur: korte tijd, lang oponthoud, het lange wachten, langdurig, kortgeleden, tijdsspanne, de tijd overbruggen, tot in lengte van dagen, zijn verblijf verlengen, de vakantie inkorten, enzovoort. De overeenkomst tussen lengte/afstand en tijdsduur ligt in hun beider lineair karakter. Maar hoewel lengte zelf reeds een abstract begrip is, je kunt het immers niet vastpakken, is lengte, i.t.t. tijdsduur, wel aanwijsbaar. Er is dus sprake van een toenemend abstractie-niveau in de betekenisoverdracht van lengte naar tijdsduur.
Een ander voorbeeld van toenemende abstractie bij het vormen van metaforen is het zintuiglijk voorstellen van mentale processen: 'zienswijze' voor opvatting(en), 'inzicht' voor begrip, 'gezien' voor vanwege, 'aangezien' voor omdat, 'een neus (ergens voor hebben)' voor opmerkingsgave, 'invoelbaar' voor begrijpelijk, 'gevoel' voor emotie, 'gevoelig (of doof) zijn voor argumenten' voor inschikkelijk (of koppig) zijn, enzovoort.
Metaforen uit de verschillende woordsoorten.
Zoals in de inleiding eigenlijk al een beetje werd aangegeven is het hele taalbouwwerk opgebouwd uit metaforen, waarbij het fundament uit (relatief) concrete begrippen bestaat, waarop vervolgens via abstrahering het taalgebouw tot stand kwam en kómt. Immers taal is nooit af. (Zou je de taalbasis overigens nog verder willen herleiden dan kom je bij de etymologie terecht.) Als we een beetje systematisch te werk willen gaan bij de beschouwing van het mechanisme waardoor metaforen ontstaan, is het handig om dat aan de hand van de verschillende woordsoorten te doen, achtereenvolgens: werkwoorden, bijvoeglijke naamwoorden, zelfstandige naamwoorden, voorzetsels.
Werkwoorden.
Lopen, staan, liggen, zitten, eten, stellen/neerzetten behoren tot de meest alledaagse concrete handelingen en ze hebben alle een schat aan metaforen opgeleverd. Van 'lopen' zijn bijvoorbeeld geabstraheerd: meelopen, alle zaken langslopen, oplopen (op=omhoog), verlopen, aflopen (af=omlaag). Van 'zitten': ergens (niet) mee zitten, er doorheen zitten, blijven zitten, iemand laten zitten, het zit erop, bezitten, ergens bovenop zitten. Van 'liggen': Het ligt er aan..., de stad ligt op een heuvel, dat ligt gevoelig, dwarsliggen. Van 'eten': Zijn huis opeten, om op te vreten, ergens de tanden in zetten, onverteerbare zaak. Van 'stellen': vooropgesteld dat, het ergens mee te stellen hebben, opstellen, uit- en afstellen, voorstellen, achterstellen, instellen. Van 'zetten': opzetten, ontzetten, afzetten, doorzetten, verzetten.
Van veel van deze overdrachtelijke werkwoorden werden zelfstandige naamwoorden afgeleid: afloop, meeloper, verloop, ligging, dwarsligger, afzetter, opstelling, instelling.
Bijvoeglijke naamwoorden.
Laag, hoog, klein, groot, mooi, lelijk, verre, nabije, behoren tot de meest concrete alledaagse bijvoeglijke naamwoorden.
Van 'laag', 'hoog' komen overdrachtelijk bijvoorbeeld: lage/hoge opbrengst, lage/hoge opkomst, laag/hoog geboortecijfer, laag/hoog verwachtingspatroon. Verder zijn er nog de 'lage opmerking', de 'hoge ome'. Van 'klein', 'groot': de kleine man, een klein/groot bedrag, iemand klein houden, zich groot houden, een groot man, kleine/grote vooruitgang. Van 'mooi', 'lelijk': mooie praatjes, lelijk in de nesten zitten, lelijk op zijn neus kijken, een lelijke smak maken, mooi niet, mooi rapport, lelijke tegenvaller. Van 'ver(re)', 'nabij(e)': in de verre/nabije toekomt, er ver naast zitten, een oplossing is nabij/veraf.
Zelfstandige naamwoorden.
Man, vrouw, grond, lucht, tafel, stoel, deur, behoren tot de meest alledaagse zelfstandige naamwoorden.
Van 'man' is bijvoorbeeld figuurlijk afgeleid: zijn/haar mannetje staan, zij is de man in huis. Van 'vrouw': het vrouwtje zijn (van man, in relatie). Van 'grond': aan de grond zitten, op grond van, te gronde gaan, met beide benen op de grond, bij iemand voet aan de grond krijgen, de grond onder zich weg voelen zakken.
Van 'lucht': een slag in de lucht, lucht zijn voor iemand, een gat in de lucht springen. Van 'tafel': om de tafel gaan zitten, zijn voorstel op tafel leggen. Van 'stoel': Van zijn stoel vallen van schrik, op zijn stoel zitten draaien, leerstoel, de stoelpoten onder iemand vandaan zagen. Van 'deur': met iemand door één deur kunnen, een open deur intrappen, met de deur in huis vallen.
Voorzetsels.
Onder: onder invloed van, onder het bewind van, onder leiding van. Op: op voorstel van, op initiatief van, op voorspraak van.
Achter: achter zijn idealen blijven staan, achter de feiten komen, ergens achter aan gaan. Voor: voor iets zijn, voor iemand opkomen, voor zijn tijd heengaan. Naar: naar een conclusie toe redeneren, naar iemand verlangen.
Analyses.
Taalkundige I.A. Richards formuleerde in 1936 in zijn werk "Philosophy of rhetoric" de metafoor als een verhouding tussen enerzijds de onderwerpsterm "topic term" en anderzijds de dragerterm ("vehicle term"), waarbij de betekenis van de tweede term door de metafoor wordt overgedragen op de eerste. Voor de overeenkomst tussen de onderwerpsterm en de dragerterm die door de metafoor tot uitdrukking wordt gebracht hanteert Richards de term "tenor".
Metafoor is meer dan simpele vergelijking.
De metafoor wordt ten onrechte vaak gezien als uitsluitend een impliciete één-op-één vergelijking. Over het algemeen is de metafoor echter 'rijker' dan de vergelijking. In "Deze politicus is net een kleuter: hij wil altijd zijn zin hebben", is sprake van een eenduidige vergelijking, terwijl men bij de metaforen "Deze politicus is een natuurramp" of "Deze politicus is een nar", langer kan blijven interpreteren, aangezien er meerdere connotaties zijn.
