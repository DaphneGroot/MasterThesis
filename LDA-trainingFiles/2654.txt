	Bootuitstapje?
	Henk de Velde, zeezeiler: 'Als ik moet gaan bijhouden hoeveel mensen voet aan boord zetten, wordt het nog een hele rompslomp. Ik zit nu op de Noordzee, op zo'n tien mijl buiten Scheveningen, met twaalf man aan boord. In het kader van relatiemanagement. Ik zou dan moeten bijhouden hoeveel mensen aan boord zijn, gasten en vaste bemanning, en dat doorgeven aan mijn kantoor. Dat werkt niet. Waarom heffen ze niet gewoon vaarbelasting, net als wegenbelasting? '
J. Dullaart, belastingadviseur bij Petten, Tideman & Sassen en watersportliefhebber: 'Stel, je ligt in Enkhuizen en je wilt oversteken, dan ga je toch niet voordat je vertrekt nog even aangifte doen? Als alle belastingen op deze manier worden geheven, is dat de dood in de pot voor de belastingadviseurs. Dit is een systeem waarin iedereen weet hoe hij minder belasting moet betalen.'
F. Jibben, hoofd belangenbehartiging Koninklijk Nederlands Watersport Verbond: 'De KNWV is tegen watertoerismebelasting. Sowieso. Omdat er veel misbruik wordt gemaakt van die belasting. Het geld verdwijnt in de algemene middelen van de gemeentekas. Maar de provincies en Rijkswaterstaat en niet de gemeenten betalen het diephouden van de vaarten en het onderhoud aan bruggen. Vroeger was het heffen van de belasting administratief nog te doen. Maar met wat ze nu in Aalsmeer hebben bedacht, is dat niet langer het geval. Turven hoe vaak en met hoeveel mensen iemand zijn boot bezoekt. . . Ik vind het een moderne vorm van middeleeuwse tolheffing.'
C. Kersbergen, voorlichter gemeente Lelystad: 'Nee, wij heffen geen toeristenbelasting. Om de simpele reden dat het meer kost dan het oplevert. Nee, dat komt niet doordat we te weinig locaties hebben. Rond Lelystad zijn er drie campings en flink wat jachthavens. We hebben die toeristenbelasting bekeken en geconcludeerd dat het niet loont. Vooral niet als je iemand in dienst moet nemen om te controleren of iedereen wel zijn turfbriefje correct bijhoudt. Ja hallo. Wat kost dat? Als je die belasting niet heft, heb je ook al die sores niet.'
A. van der Mik, voorlichtster gemeente Aalsmeer: 'De belasting levert minder op dan het beheer over de Westeinderplassen kost. De gemeente houdt het water op diepte, verzorgt de beschoeiingen, haalt het vuilnis op en betaalt een controleboot met twee man op de plas om te kijken of de regels worden nageleefd, of er niet te hard wordt gevaren. Dat kost allemaal geld.'
J. Kapel, eigenaar van een motorvlet en voorzitter van de Koninklijke Nederlandsche Motorboot Club: 'Al jaren betaal ik, tot mijn spijt, de gemeente Aalsmeer zo'n veertig gulden belasting, onder meer gebaseerd op een schatting van het aantal nachten dat ik in die gemeente op mijn boot verblijf. Nu komt er dus een formulier waarop ik die overnachtingen moet bijhouden. Volgens mij hadden ze er beter over mogen nadenken. Want op de hoogte van de belasting zal het nieuwe stelsel niet veel uitmaken, maar het is fraudegevoelig. Waarom zou je niet minder nachten opgeven dan je feitelijk op je boot hebt doorgebracht? Dus is er controle nodig. En wat gebeurt er als je de gemeentegrenzen verlaat? Elke brugwachter steekt een klompje buiten zijn raampje, bij elke sluis moet je sluisgeld betalen. Friesland is er berucht om.'
A. van den Akker, jachthaven Foekema in Friesland: 'Wij geven onze klanten aan het begin van het jaar een lijst, voorgedrukt, door onze baas gemaakt. De klanten moeten die aan het einde van het jaar ingevuld aan ons geven. Maar ze kunnen die administratie ook afkopen door bij de gemeente een sticker aan te schaffen. Maar ja, die is bij andere gemeenten weer niet geldig. Daar moeten toeristen opnieuw betalen. Ik heb het zelf jaren geleden meegemaakt bij Muggenbeet. Daar stonden ambtenaren aan de oever te roepen dat je belasting moet betalen als je het gebied in wilt. Weet u wat het probleem is? De belasting is niet eerlijk. De watersporters die in de havens overnachten en bestedingen doen bij de horeca en de middenstand, worden daarvoor met de heffing van belasting afgestraft. Toeristen die in de natuur overnachten, gaan vrijuit. Daar komt geen ambtenaar 's avonds voorbij om negentig cent per persoon te vragen.'
H. Elzenaar van Jachthaven T. Elzenaar in Giethoorn: 'Belachelijk, dat nieuwe systeem. Moet ik in het vervolg bij elke auto die de haven op komt, opspringen en denken: o jee, een auto, wie gaat er aan boord van welke boot en met hoeveel mensen, hoeveel streepjes moet ik zetten? Daar heb ik helemaal geen tijd voor. En dat alles om de schatkist te spekken? Belachelijk.'
Aernout Zevenbergen

