DEUS.
dEUS is een Belgische rock- en indieband uit Antwerpen. De groep werd opgericht in 1989, kende sindsdien vele bezettingswisselingen en bestaat anno 2017 uit Tom Barman (zang en gitaar), Klaas Janzoons (toetsen en viool), Stephane Misseghers (drums) en Alan Gevaert (basgitaar).
De groepsnaam is afkomstig uit het Latijn ("deus" betekent God), en wordt consequent met een kleine letter d, en hoofdletters E, U en S gespeld. De naam verwijst naar de song "Deus" van The Sugarcubes.
Biografie.
In 1989 begon de band als dEUS als coverband, maar ontwikkelde al snel een eigen stijl, die gekenmerkt wordt door een ogenschijnlijk chaotische en avant-gardistische inslag. Toch blijven ook duidelijk invloeden hoorbaar uit de folk, jazz en blues.
Hun eerste optreden vond plaats op 20 november 1989.
Na de ep "Zea" kwam in 1994 het debuutalbum van de band uit: "Worst Case Scenario". De singles "Suds & Soda", "Via" en "Hotellounge (Be the Death of Me)" worden direct uitgeroepen tot klassiekers. De band wekt aldus hoge verwachtingen, maar brengt dan het tegendraadse "My Sister = My Clock" uit, dat niet als album beschouwd kan worden; het bevat slechts 1 track van 30 minuten, een collage van korte en minder korte liedjes, gesprekken (in het Engels, Spaans en in het Oekraïens) en geluiden.
De albums "In a Bar, Under the Sea" (1996) en "The Ideal Crash" (1999) worden beter ontvangen en brengen dEUS, ook internationaal, onder de aandacht van een, voornamelijk, alternatief publiek. Uit "In a Bar Under the Sea" bracht men de singles "Fell Off The Floor, Man", "Theme From Turnpike", "Roses" en "Little Arithmetics" op de markt. De groep verloor echter enkele leden. Stef Kamil Carlens stapte in september 1996 op om zich weer meer op zijn eigen groep, Zita Swoon, te kunnen richten. Ook Rudy Trouvé was toen al uit de band gestapt. Ze werden respectievelijk vervangen door Danny Mommens en Craig Ward. "The Ideal Crash" had singlenoteringen met "The Ideal Crash", "Sister Dew" en "Instant Street". In de tournee rond "The Ideal Crash" kwam Tim Vanhamel (ex-Evil Superstars) de groep versterken. Toen al liet Craig Ward weten dat hij het moeilijk had met het hevige en langdurig toeren.
Na de tournee "Ideal Crash" bleef het een tijdje stil rond dEUS. Barman houdt zich bezig met de dance-act Magnus en de regie van een film: "Any Way the Wind Blows", die in 2003 uitkwam en waarin drie dEUS-liedjes opduiken als ringtones. Dit betekent echter niet het einde van dEUS. De groep brengt in 2001 de single "Nothing Really Ends" uit die als bonustrack op hun compilatie-cd "No More Loud Music" (2001) verschijnt. In 2003 brengen ze de single "If You Don't Get What You Want" uit. In oktober 2004 verlaten Craig Ward en Danny Mommens de band. Een nieuwe bezetting wordt samengesteld, met als nieuwe leden drummer Stephane Misseghers (ex-Soulwax), bassist Alan Gevaert (vroeger actief bij Twee Belgen en Arno) en zanger/gitarist Mauro Pawlowski. In 2005 verschijnt er een nieuw album, Pocket Revolution en is er weer een internationale tournee. Van deze plaat zijn vier nummers als single uitgebracht: "7 days, 7 weeks", "The Real Sugar", "What We Talk About(When We Talk About Love)" en "Bad Timing"
In België kwam op 18 april 2008 Vantage Point uit. In andere landen verscheen het album op 21 april 2008.
Het volgende album, Keep You Close, kwam uit in september 2011. Op 1 juni 2012 verrasten zij de wereld met Following Sea als opvolger.
Bezettingen.
In 1993 verlaat Mark Meyers de formatie. Twee jaar later vertrekt ook Rudy Trouvé, beiden gaan deel uitmaken van de band Kiss My Jazz. Trouvé wordt vervangen door de Schot Craig Ward.
Stef Kamil Carlens besluit in 1996 zich geheel te gaan richten op Moondog jr., wat later Zita Swoon wordt, en wordt vervangen door Danny Mommens. Voor de tournee voor "The Ideal Crash" wordt de band tijdelijk versterkt met Tim Vanhamel, voorheen Evil Superstars.
Rond 2004 vindt een aardverschuiving plaats in de bezetting. Ward stopt als bandlid. Danny Mommens start Vive La Fête en neemt Jules de Borgher op in zijn band. Het drietal wordt vervangen door Mauro Pawlowski, voorheen Evil Superstars, Alan Gevaert, voorheen Arno en Stephane Misseghers, voorheen Soulwax. In oktober 2016 kondigde Mauro Pawlowski zijn vertrek uit dEUS aan.
