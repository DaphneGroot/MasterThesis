	Een wasmand vol psychobabbelaars
	Managers, accountants, adviseurs en advocaten, pak even de agenda en zet een flink kruis door een van de komende werkdagen. Het is hoog tijd voor investeringstijd. Wie gestructureerd nadenkt over de toekomst kan meer invloed uitoefenen op zijn successen, en zelfs op zijn levensstijl. Wees een dynamo, geen dobberaar!
Het uitroepteken achter de voorgaande zin is van David Maister, schrijver van het vorige week gepubliceerde boek Een echte professional. De Amerikaanse bedrijfsadviseur coacht zijn lezers zoals een voetbaltrainer in een vol stadion zijn spelers naar voren schreeuwt. 'Iedereen kan en moet dit doen' Tsjakka, denkt de nuchtere lezer na de zoveelste staccato-zin met uitroepteken. De adviezen zijn interessant, maar z'n geschreeuw is hoogst irritant.
De directeur van adviesbureau Maister Associates en voormalig hoogleraar aan de Harvard Business School is vooral populair onder leidinggevende adviseurs, accountants en advocaten. Hij is des goeroe's goeroe. Als adviesbureaus binnenshuis willen reorganiseren, halen ze hem binnen. De directievoorzitters Rene Kottman van Berenschot en Mickey Huibregtsen van McKinsey prijzen hem. Maister is volgens Kottman 'het alter ego van managers van professionele organisaties', die volgens Huibregtsen ook voor de topmanagers van multinationals relevante zaken naar voren brengt.
Nadat Maister in zijn vorige boek vertelde hoe professionele organisaties moeten worden geleid, leert hij de professionals nu vooral hoe ze zichzelf moeten managen. En dat kan beslist geen kwaad. De gemiddelde professional verknoeit volgens Maister een flink deel van zijn lange werkdagen. Als voorbeeld noemt hij de doorsnee-partner van een accountants- of adviesbureau. Van de ruim 2600 uur die hij jaarlijks op het werk doorbrengt, kan hij er slechts 1200 bij opdrachtgevers declareren. Meer dan de helft van de werkuren kunnen nergens in rekening worden gebracht.
Vreemd genoeg hoeven de accountants en adviseurs zelden verantwoording af te leggen voor de berg uren die ze niet aan hun clinten wijden. De kantoren controleren streng de declarabele uren, maar managen zelden de uren die aan andere zaken worden besteed. 'Professionals melden dat deze tijd gewoon verstrijkt. Zij werken hard. Zij kunnen alleen niet vertellen waaraan.'
Maister adviseert de werktijd beter in te delen. Hij komt tot drie categorien: de inkomstentijd voor werk voor clinten, de individuele tijd voor post en andere klusjes, en de investeringstijd voor het werken aan de toekomst. Met name de bedrijfstoppers zouden een deel van hun uren beter gestructureerd moeten besteden aan innovatieve plannen, nieuwe diensten, kostenbesparingen, personeelswerving en interne opleidingen. Ze zouden deze taken scherp in hun agenda's moeten inboeken om te voorkomen dat ze dag na dag van het ene naar het andere klusje hollen.
Maister belooft zijn volgers meer plezier in het werk. Als we maar voldoende zelfdiscipline ontwikkelen, zouden we ons allemaal kunnen ontworstelen aan de brede groep 'dobberaars' die week na week hun 'worst maken', en toetreden tot de selecte club daadkrachtige en enthousiaste koplopers, de 'dynamo's' van het bedrijfsleven.
De weifelende werknemer die nog niet toe is aan de adviezen van eredivisie-coach Maister, wordt aan het handje genomen door trainer Ineke Kievit-Broeze. Na vijftien jaar trainingen in tijd- en zelfmanagement heeft ze haar adviezen, vragenlijsten en checklists gebundeld in Effectief tijdbeheer. Kievit belooft haar cursisten minstens een, soms zelfs vier beter bestede uren per dag.
Lezers met een gezonde afkeer van pop-psychologie kunnen haar bijdrage aan de serie 'Praktijkgidsen voor manager en ondernemer' beter links laten liggen. Vooral het derde hoofdstuk over 'energie-cycli' en 'bio-sociale fasen' zal ze doen gruwen. Anderen die deze psychobabbel op de koop toenemen, kunnen met behulp van Kievits kritische vragen en simpele oplossingen op z'n minst een poging wagen hun werk- en privleven beter in te delen.
De belangrijkste les van Kievit betreft het 'wasmand-principe': laat de hoop los dat de mand ooit leeg komt. 'U hebt alles nog niet gewassen of er ligt alweer vuile was. Zo gaat dat in een levend huishouden.' In het werk vergaat het ons niet anders, constateert de tijd-trainer. 'U kunt een dag nauwelijks voorspellen, maar u kunt wel sturing geven.' Begin iedere ochtend in ieder geval met een 'to-do-lijst', adviseert Kievit haar cursisten al vijftien jaar.
Schrijf op wat die dag allemaal moet worden gedaan. 'Rijp en groen door elkaar. Niet nadenken, de vaart erin houden. U schrijft zich leeg.' Behalve zakelijke beslommeringen moeten ook alle priv-zorgen ('schoonmoeder bellen, kattenvoer halen') aan het lijstje worden toegevoegd. Breng daarna prioriteiten aan. Werk tot elf uur aan de kleine klusjes die weinig tijd kosten, plan de belangrijkste taken tussen elf en n uur, doe de 'doe-dingen' zoals archiveren na de lunch en beleg in de tweede helft van de middag belangrijke gesprekken en vergaderingen.
Veel werknemers hebben volgens Kievit baat bij dit ritme van twee uur denken en twee uur doen. Wel moeten ze twee keer per dag grijnzende collega's trotseren. 'Neem tussendoor twee keer tien minuten actief rust', adviseert Kievit. Ga rechtop in een stoel zitten, laat de schouders zakken en concentreer je op de ademhaling. 'Niet kletsen met uw collega, maar echt actief ontspannen door energie uit de lucht te halen.'
David Maister: Een echte professional.
Academic Service;  49,50.
ISBN 90 5261 243 9.
Ineke Kievit-Broeze: Effectief tijdbeheer.
Academic Service;  34,50.
ISBN 90 5261 229 3.

Foto
	Op de beurs gaat geen seconde verloren.FOTO BERT VERHOEFF - DE VOLKSKRANT

