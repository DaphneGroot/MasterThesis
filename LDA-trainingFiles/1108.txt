	PERSOONLIJK
	De Spaanse flamencogitarist PEDRO PENA, alias Pedro Bacan, is zondagavond bij een verkeersongeluk in de buurt van Sevilla om het leven gekomen. Dat heeft zijn familie meegedeeld. Hij is vermoedelijk op de weg tussen Sevilla en Cadiz achter het stuur van zijn auto in slaap gevallen.
Bacan, zoon van de beroemde zanger Bastian Bacan, is 46 jaar geworden. Hij was een van de bekendste leden van de zigeunerfamilie waarvan bijna allen zich aan de flamencomuziek hebben toegewijd.
Pedro Bacan nam de laatste maanden deel aan diverse festivals in Spanje en het buitenland. Hij heeft ook bekendheid gekregen als schrijver van het muziekstuk in vier delen Noches gitanas de Lebrija (Zigeunernachten van Lebrija).

