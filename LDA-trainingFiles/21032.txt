Garnwerd.
Garnwerd (Gronings: "Garwerd") is een wierdedorp aan het Reitdiep in de gemeente Winsum in de Nederlandse provincie Groningen. Het heeft een oppervlakte van 18 hectare en een inwonertal van 320 (volgens CBS-opgave van 2008). Het postcodegebied Garnwerd had in 2012 in totaal 470 inwoners. Hieronder tellen ook Oostum en Wierumerschouw mee. Garnwerd heeft de status van beschermd dorpsgezicht.
Beschrijving.
Vroeger lag de wierde van Garnwerd op een soort schiereiland tussen het Reitdiep en het Aduarderdiep. Een veerpont verzorgde de verbinding met Winsum. Door kanalisatie kwam het Reitdiep vanaf 1629 dichter bij het dorp te liggen. Er kwamen brugverbindingen over het Reitdiep in 1933, waardoor het veer overbodig werd, en over het Aduarderdiep in 1938.
Een van de bekendste gebouwen van het dorp is het vroegere veerhuis, café Hammingh, boven op de dijk bij het Reitdiep. Het vormde een geliefd studieobject voor De Ploeg-schilders als Jan van der Zee, Johan Dijkstra en George Martens. Het werd gebouwd in 1876, het jaar waarin het Reitdiep werd afgesloten met de provinciale dijk. Het fungeerde als veerhuis sinds in 1887 het veer van Wierumerschouw, waar een draaibrug) was gebouwd, werd overgekocht. Het veer werd in 1933 overbodig door de bouw van de brug over het Reitdiep. In 2002 werd een sloopvergunning aangevraagd voor de doorrit wegens instortingsgevaar. Dankzij een lening uit het Restauratiefonds en een provinciale subsidie werd de doorrit in 2007 gerestaureerd.
Het dorp heeft een basisschool en een kerk. Tegenwoordig is Garnwerd een pleisterplaats voor recreanten en toeristen. Garnwerd is aantrekkelijk vanwege de horeca aan het Reitdiep en het recreatiecentrum Garnwerd. Eenmaal per jaar wordt in de zomer het meerdaagse feest 'Garnwerd Grandioos' gevierd.
De inwoners van het dorp hebben de bijnaam "Görtvreters". Dit voert terug op een oude legende van een scheepsjager die zich op een keer overat in een bord met Gort. Het dorp heeft een eigen volkslied en een eigen vlag.
Herindeling.
Garnwerd is deel van de streek Middag-Humsterland. Tot 1990 was het dorp deel van de toenmalige gemeente Ezinge. In dat jaar ging Ezinge op in de vergrote gemeente Winsum, terwijl de rest van Middag-Humsterland werd ingedeeld bij de vergrote gemeente Zuidhorn. Tijdens het herindelinsgproces in de periode 2013-16 in de provincie Groningen gaven veel bewoners van de streek aan dat de verdeling over twee gemeenten achteraf geen goed idee was geweest. Daarop besloten zowel de gemeente Zuidhorn als de gemeente Winsum voor hun deel van Middag-Hunsterland een referendum te houden waarbij de bewoners konden aangeven wat hun voorkeur zou hebben. De overgrote meerderheid koos voor aansluiting bij de nieuwe gemeente Westerkwartier in plaats van Hoogeland waarin de rest van de gemeente Winsum opgaat.
Monumenten.
Een deel van Garnwerd is een beschermd dorpsgezicht. Verder zijn er in het dorp enkele tientallen rijksmonumenten.
