	Zwemster Van Almsick stopt na Spelen Sydney
	SID
HAMBURG
De Duitse zwemster Franziska van Almsick blijft haar sport op topniveau bedrijven tot en met de Olympische Spelen van Sydney in 2000. Daarna zal ze stoppen. De wereldkampioene op de 200 meter vrije slag is dan pas 22 jaar.
Van Almsick is de laatste topper die is opgeleid door het voormalige systeem in de DDR. Tijdens de Olympische Spelen van Atlanta viel ze enigszins tegen door slechts zilver te halen op haar favoriete nummer.
In de krant Welt am Sonntag zegt ze te lijden aan een persoonlijke crisis. 'Ik zou als persoon willen veranderen, het plezier willen hervinden.' Daarom staakte ze de samenwerking met trainer Lindemann, stopte ze met school en betrok ze een eigen huis met vriend Steffen Zesner, ook een zwemmer.

