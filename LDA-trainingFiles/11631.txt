Avignon.
Avignon is een stad in het zuiden van Frankrijk, in het departement Vaucluse.
De stad is bereikbaar via de A7 en ligt niet ver van Orange. Avignon telde 89.380 inwoners in 2012, die "Avignonais" worden genoemd.
Avignon heeft de bijnamen "Babylon aan de Rhône", en "Provençaalse pausenstad".
Het historische centrum is omgeven door een hoge stadsmuur van 4,2 kilometer lang met zeven poorten. Het centrum staat sinds 1995 op de Werelderfgoedlijst van UNESCO.
Geschiedenis.
In 1309 zette paus Clemens V de Babylonische ballingschap der pausen (1309-1376) in, waardoor de pauselijke residentie van Rome naar Avignon werd verplaatst. De pausen hadden de heerschappij over Avignon in 1348 gekocht en samengevoegd met het eerder verworven comtat Venaissin. Dit bleef een pauselijke staat tot de Franse annexatie in 1791. Avignon is dus strikt genomen nooit een Franse provincie geweest; die waren een jaar eerder, in 1790, afgeschaft en vervangen door departementen. Toch hoort Avignon thuis in de lijst van voormalige zelfstandige "landen" op het grondgebied van het huidige Frankrijk.
Demografie.
Onderstaande figuur toont het verloop van het inwonertal (bron: INSEE-tellingen).
Klimaat.
Avignon ligt in de mediterrane zone van Frankrijk. Echter wanneer men naar de hoeveelheid neerslag gaat kijken die er in dit gebied valt, dan is het klimaat
in Avignon een warm zeeklimaat (cfa). In de zomer is het in Avignon heet en droog, in de lente en herfst valt er veel regen. De winters zijn zacht, met af en toe lichte graden vorst. Sneeuw is zeldzaam in Avignon. De gemiddelde temperatuur in Avignon wordt vaak naar beneden gebracht door de Mistral, die Avignon door het Rhônedal passeert.
Werelderfgoed.
Sinds 1995 staat het historisch centrum van Avignon met het pauselijk paleis, bisschoppelijk ensemble en brug op de werelderfgoedlijst van UNESCO. De kadastrale inschrijving omvat een gebied van 8,18 ha.
"Sur le pont d'Avignon".
De Pont d'Avignon vanaf het Île de la Barthelasse
Let wel dat het eigenlijk gaat over het dansen 'onder' de brug en dus 'sous le pont d'Avignon' hoort te zijn.
Festival van Avignon.
Avignon is ook bekend vanwege het grootse theaterfestival dat jaarlijks in de maand juli in de stad gehouden wordt. Feitelijk bestaat het festival uit twee delen: Het officiële festival dat een podium biedt aan de grote theaterproducties van Frankrijk (en Europa). Hoogtepunt van dit officiële festival is elk jaar de uitvoering op de binnenplaats van het pauselijk paleis.
Daarnaast kent het festival van Avignon het zogenaamde "Off" gedeelte. Hierbinnen vallen de optredens van kleinschaliger theaterproducties die overal in de stad, ook op straat, vertoond worden.
Het festival is opgericht in 1947 door Jean Vilar.
Elk jaar trekt het festival bezoekers die vaak de gehele maand juli in Avignon verblijven tot ze op de laatste dag vertrekken. De laatste dag van het festival wordt daarom ook wel "de dood van het festival" genoemd, omdat de stad dan weer uitgestorven is en alleen nog enkele posters en affiches van theatervoorstellingen in de straten zijn overgebleven.
In 2005 was Jan Fabre "artiste associé" of gastcurator.
Verkeer en vervoer.
In de gemeente ligt spoorwegstation Avignon-Centre.
