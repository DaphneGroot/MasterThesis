Baai.
Een bocht in de Golf van Napels.
Gezicht op een van de baaien van het Banks-schiereiland aan de oostkust van het Zuidereiland van Nieuw-Zeeland.
Een baai, golf of bocht is een deel van een zee of een oceaan dat het land binnendringt.
Definitie.
De woorden "bocht" of "golf" worden gebruikt voor een insnijding in het land die qua oppervlakte groter is dan een baai. Een baai kan ook worden aangeduid als een kleine golf of een inham. Andersom wordt een golf ook wel als een 'wijde baai' aangeduid. Bij een bocht is de insnijding in het land vaak kleiner en oppervlakkiger dan bij een golf die zich veel dieper het land indringt. Een grotere insnijding met een kleinere monding wordt aangeduid als een zeeboezem, die zelf meerdere bochten en baaien kan bevatten. Een grote zeeboezem wordt aangeduid als een binnenzee. Een lange en relatief nauwe baai wordt een zeearm genoemd.
Een zeer kleine bocht wordt aangeduid als een inham. Wanneer een inham doordringt tot ver in het land wordt ook wel gesproken van een kreek. Het laatste woord wordt ook gebruikt als synoniem voor een rivier of een meer.
In de praktijk kan het echter vaak voorkomen dat namen door elkaar heen worden gebruikt. Ook worden bovenstaande benamingen soms voor andere zaken gebruikt. Zo is bijvoorbeeld de Golf van Oman geen 'echte' golf, maar een zeestraat.
Gezicht op de kustlijn voor de Spaanse stad San Sebastian. De stad ligt aan een baai van de Golf van Biskaje.
Zeevaart.
Baaien hebben voor de zeevaart altijd een belangrijke rol gespeeld, omdat zij vaak natuurlijke havens vormen of bevatten, die beschutting bieden aan schepen wanneer zij voor anker gaan.
Juridische positie.
De basislijn bij baaien loopt volgens een rechte lijn tussen de natuurlijke toegangspunten bij laag water, mits de afstand tussen deze punten niet groter is dan 24 zeemijl. Al het water aan de landzijde van de basislijn behoort tot de binnenwateren en valt derhalve binnen de rechtsmacht van de kuststaat.
België.
In België is de Baai van Heist een 50 ha groot natuurgebied in Knokke-Heist, dat uit zowel strand, duin, slik als schor bestaat.
Frankrijk.
In Frankrijk is een "anse" een kleine baai.
Nederland.
Nederland heeft ook een paar natuurlijke baaien, de Dellewalbaai in Terschelling, die tegenwoordig als passantenhaven gebruikt wordt. Maar bij Ameland is er de Ballumerbocht en bij Texel is er de Mokbaai. Ook de Dollard is een natuurlijke baai (gewoonlijk als zeearm bestempeld) in het noordoosten van Nederland. Aan de andere kant ligt Oost-Friesland.
