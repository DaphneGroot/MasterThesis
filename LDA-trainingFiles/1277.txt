	'Misschien wordt goud weer vluchthaven'
	Van onze verslaggever
AMSTERDAM
Goud levert geen rente op. Is goud daarom een slechte belegging? De Nederlandsche Bank heeft in 1992 en 1996 zo'n zevenhonderd ton goud verkocht. De opbrengst van deze verkopen, 13,9 miljard gulden, is herbelegd in marken en dollars. Hierop wordt wel rente vergoed: meer dan een half miljard gulden per jaar. Dit geld kan bij de winst worden geteld en stroomt daardoor automatisch in de schatkist.
Maar goud stijgt wel in waarde. In 1947 kostte een kilo goud (ruim 32 troy ounces) vierduizend gulden. Twintig jaar later gold nog ongeveer dezelfde prijs. Maar sinds 1968 is de goudprijs in dollars vertienvoudigd en in guldens vervijfvoudigd.
Goud is nog altijd een populaire belegging. In Nederland minder dan bijvoorbeeld in Latijns-Amerika of het Verre Oosten. Tot 1968 mochten particulieren in Nederland zonder speciale vergunning zelfs geen baren (broodjes) goud bezitten. Een gouden ring of armband was mogelijk, maar een belegging in goud niet. Nu kan bij een bank al een goudbeleggingsrekening worden geopend met een minimumaankoop van 20 gram.
Tot eind jaren zestig was de goudprijs stabiel, omdat de dollar gekoppeld was aan het edele metaal. Ieder land kon in Fort Knox zijn dollars omruilen in goud. Vooral Nederland en Frankrijk bouwden op die manier enorme goudvoorraden op. Tot 1971 schommelde de dollarkoers altijd rond de 3,60 gulden.
In 1971 besloot de toenmalige president Nixon hier een einde aan te maken: de dollar werd losgekoppeld van het goud. De koers van de dollar ging onderuit, steeg midden jaren tachtig weer om daarna opnieuw te zakken.
De goudprijs verviervoudigde in de jaren zeventig. In 1980 kostte een kilo goud zelfs bijna 40 duizend gulden, twee keer zoveel als nu. Oorzaak was de hoge inflatie in veel westerse landen. Goud werd in die jaren vaak een veilige vluchthaven genoemd, zeker in tijden van roerige politieke gebeurtenissen zoals de beide oliecrises en oplaaiende conflicten tussen de VS en de voormalige Sovjet-Unie.
Na 1980 daalde de goudprijs weer. De inflatie verminderde en ook politieke spanningen namen langzaam af. Sinds begin jaren negentig stabiliseerde de goudprijs zich rond de 20 duizend gulden per kilo.
De goudprijs was in 1968 hier 4755 gulden per kilo. Dertig jaar later is goud 21.550 gulden per kilo waard. Goud is in dertig jaar tijd dus ruim 350 procent duurder geworden. Op lange termijn is het zeker geen slechte belegging. Over dertig jaar gemeten was het gemiddelde rendement per jaar ondanks de heftige prijsschommelingen 5,3 procent.
Aandelen rendeerden in die periode veel beter. Zij haalden in de afgelopen dertig jaar een gemiddeld rendement van bijna 14 procent. Indien in 1968 4755 gulden in aandelen was belegd, was de opbrengst nu 211 duizend gulden geweest; tien keer zoveel als goud heeft opgebracht. Ook obligaties rendeerden beter. Het gemiddeld rendement sinds 1968 bedraagt 8,1 procent. Wie dertig jaar geleden 4755 gulden in obligaties had gestoken, had dit bedrag nu zien oplopen tot ruim 45 duizend gulden.
De Nederlandse Bank belegt echter niet in aandelen en obligaties. De opbrengst van de goudverkopen wordt ook niet in guldens belegd. De centrale bank ontvangt dollars voor het goud. Deze dollars worden kortlopend belegd, omdat De Nederlandsche Bank de deviezenreserve moet kunnen aanwenden. Het geld moet liquide blijven.
Voor de dollars wordt met name kortlopend schatkistpapier in het buitenland gekocht. Die geven een veel lager rendement dan aandelen of obligaties. Daarnaast wordt geld op deposito gezet en worden ook nog wat obligaties gekocht die op korte termijn zullen worden afgelost.
Eind 1995 had De Nederlandsche Bank een buitenlandse deviezenreserve van 36 miljard gulden. Daarvan was 20 miljard in markenpapier belegd, 10 miljard in dollars en 6 miljard in yens. Hoeveel rente het in buitenlandse valuta belegde geld oplevert is niet exact in het jaarverslag te vinden. Voor de 300 ton goud die De Nederlandsche Bank vorig jaar verkocht, wordt 6,4 miljard ontvangen.
Hierop denkt de bank 250 miljoen gulden extra rente te ontvangen. Dat is 3,9 procent. In 1992 verkocht de centrale bank 400 ton voor 7,5 miljard gulden. Toen werd gezegd dat de extra rente-opbrengst 400 miljoen gulden zou zijn. Dat was 5,3 procent, ongeveer het gemiddeld rendement van goud over de laatste dertig jaar.
In het verleden zal dit percentage nog hoger zijn geweest. De geldmarktrente in de jaren zeventig en tachtig was aanzienlijk hoger, soms zelfs hoger dan de kapitaalmarktrente. Daar staat tegenover dat de centrale bank met name op de dollarbeleggingen in het verleden aanzienlijke koersverliezen heeft moeten slikken.
Sommige financiële analisten wijzen op het gevaar dat centrale banken in de toekomst massaal hun schatkistpapier in dollars in de VS zouden kunnen gaan verkopen. 'Daardoor zou een grote financiële crisis kunnen ontstaan.' De Amerikaanse geldmarktrente zou omhoog schieten en de waarde van bestaand schatkistpapier zou kelderen. 'Misschien wordt goud ooit toch weer een veilige vluchthaven', aldus een analist.
Peter de Waard

Foto
	GRAPHIC: Goudprijs vanaf 1968

