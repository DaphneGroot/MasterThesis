	Nietsfabriek van Herzberg heeft weinig om het lijf
	De Nietsfabriek van Judith Herzberg (tekst) en Gerard Atema (muziek) door Orkater, regie Evert van der Meulen. Toneelschuur Haarlem 11 oktober, daar t/m 18 oktober. Tournee.
Zes jaar geleden schreef Judith Herzberg voor haar kleinkinderen De Nietsfabriek, een toneelstuk over een fabriek waar niets gemaakt wordt. Naast 'zware' stukken als Leedvermaak en Rijgdraad vond ze het tijd voor een tekst waar ook kinderen van kunnen genieten.
Hoewel haar kleinkinderen inmiddels groot zijn, speelt Orkater alsnog De Nietsfabriek, nadat huiscomponist Gerard Atema het merendeel van de tekst op muziek heeft gezet. Deze productie van Orkater past in het rijtje Een goed hoofd en De Kleine Zeemeermin. De Nietsfabriek is een lieve, charmante voorstelling die lieve, charmant verpakte maatschappijkritiek bevat.
Herzbergs simpele en soms zelfs naieve tekst gaat op onnadrukkelijke manier over de consumptiemaatschappij en werkloosheid. Porgy Franssen speelt de hoofdpersoon van een groepje arbeiders dat de handen ineen slaat als de directie besluit hun fabriek van asbakken te sluiten. Er is namelijk geen vraag meer naar asbakken.
Maar wat dan te fabriceren? Die vraag wordt beantwoord in een paar mooie liedjes en speelscnes en dat antwoord luidt: niets. Iedereen heeft al van alles, de huizen staan vol overbodige spullen, dus aan niets zal wel behoefte zijn. Zo draait de fabriek door en kunnen de arbeiders vrouw en kind onderhouden.
Herzberg laat het Niets overigens door de hele maatschappij waren. Zo wordt in een chique restaurant niets gegeten en niets gedronken voor aardig wat geld. Dat levert een van de leukere scnes op.
Aan De Nietsfabriek kleven ook bezwaren. Het idee van Herzberg lijkt meer geschikt voor een onderhoudende eenakter dan voor een grote productie van Orkater. Niet duidelijk wordt voor welk publiek De Nietsfabriek is gemaakt. Voor de jeugd? Voor jongeren? Voor volwassenen?
Bovendien is er nauwelijks een plot. Herzberg associeert een aardig eindje weg met woorden als 'niets' en 'iets', maar tegen het eind, als ook de Nietsfabriek gesloten wordt, verzandt de hele onderneming in. . . niets. Het opdraven van een robot doet zelfs de tijden van Sjors & Sjimmie herleven.
Een probleem bij dit soort muziektheater is ook dat acteurs ineens gaan zingen en dat eigenlijk niet zo goed kunnen. In de ensemblenummers klinkt het allemaal prima, maar zodra actrices als Saskia Rinsema of Mouna Goeman Borgesius in gezang uitbarsten, worden de oren nogal eens op de proef gesteld.
Productioneel is alles tot in de puntjes verzorgd. Evert van der Meulen heeft De Nietsfabriek vlot en liefdevol geregisseerd en een prachtig decor gemaakt. Van een lege fabriekskdoos wordt in een handomdraai een complete huiskamer gemaakt, met tweezitsbank en gedessineerd tapijt.
Het mooist is de muziek van Gerard Atema - lyrische, harmonische composities waarin gelukkig niet twee van de drie noten dissonanten zijn. Atema's muziek klinkt bijna klassiek, met hobo, fagot, cello en klavecimbel als toonaangevende instrumenten. Het is muziek die op sommige momenten zelfstandig en als enige ontroert.
Hein Janssen

Foto
	Porgy Franssen in De Nietsfabriek bij Orkater. FOTO BEN VAN DUIN

