 ABN AMRO VERVROEGT SLUITING INSCHRIJVING NORSHIPS. 
 AMSTERDAM, 20 jan (Reuter) - ABN AMRO Bank heeft meegedeeld dat de uitgifte van participaties in NorShips CV al na een week vervroegd is gestaakt. 
 Alle participaties zijn inmiddels geplaatst, aldus de bank in een persbericht. Het was eerst de bedoeling dat particulieren tot 28 februari konden inschrijven op dit eerste "specialty fund" van ABN AMRO. 
 NorShips CV is eigenaar van twee veerschepen die voor zeven jaar worden verhuurd aan P&O North Sea Ferries en die worden gebruikt op de route Rotterdam Europoort-Hull. 
 Particuliere investeerders kunnen volgens ABN AMRO via NorShips met een participatie van 86.000 gulden een netto rendement halen van 10 tot 14 procent per jaar. 
 Beleggers in NorShips worden door de belastingdienst als ondernemer aangemerkt, waardoor ze van verschillende fiscale faciliteiten gebruik kunnen maken. 
 "Na deze succesvolle plaatsing overweegt ABN AMRO met meer van dergelijke 'specialty funds' te komen," aldus de bank. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
