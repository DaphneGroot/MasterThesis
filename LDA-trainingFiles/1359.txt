	Faillissement De Haan klap voor Alblasserdam
	Van onze verslaggeefster
AMSTERDAM
Het 220-jaar oude transportbedrijf De Haan is failliet. Nog geen dag nadat Nedstaal aankondigde opnieuw te gaan reorganiseren, werd bekend dat er nog eens 110 Alblasserdammers op straat staan. Alleen De Haans verhuisactiviteiten blijven bestaan. Van de 56 werknemers van deze dochter behouden veertig hun baan.
'Alblasserdam heeft deze week zware klappen gehad', stelde de curator van De Haan. Volgens hem zullen er nog een paar kleine bedrijfjes omvallen die diensten leverden aan De Haan en daar helemaal van afhankelijk waren.
De Haan is niet alleen ten prooi gevallen aan de malaise in het wegtransport en problemen bij de dochters in Frankrijk, Spanje, Portugal, ItaliÃ« en Malta. De schadelaim van 16 miljoen gulden van de overheid inzake fraude met sigaretten heeft de onderneming de das omgedaan.
Naast de schuld aan de staat moet De Haan nog 19 miljoen betalen aan ING. Deze bank heeft De Haan afgelopen week laten vallen door geen financiering te verlenen aan een reddingsplan door een branchegenoot in Alblasserdam met dezelfde naam. De Haan had een omzet van rond de vijftig miljoen gulden en heeft de laatste vier jaar in totaal zo'n tien miljoen gulden verlies geleden.
Een zure noot is dat een van de managers van De Haan een aantal jaren geleden werd uitgeroepen tot Manager van het jaar om zijn 'vooruitziende blik'. Aad de Haan dacht dat Zuid-Europa een belangrijke regio zou worden en zette zwaar in op de landen die voor de problemen hebben gezorgd.

