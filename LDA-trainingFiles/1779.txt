	Europese Unie zet vaart achter ontwerp munten
	Van onze correspondent
Peter de Graaf

BRUSSEL
De ministers van Financiën lopen een beetje achter, zoals EMI-baas Lamfalussy vorige maand in Dublin memoreerde bij de presentatie van de euro-biljetten, maar ze gaan nu toch werk maken van de euro-munten. Elk land van de Europese Unie mag maximaal drie ontwerpen indienen, die worden voorgelegd aan een jury. Aan het eind van het traject zullen de Europese regeringsleiders in juni tijdens de Top in Amsterdam de winnende reeks van acht munten kiezen.
De Nederlandse inzenders zijn bekend, hoewel daarover in Brussel en Den Haag het liefst hardnekkig wordt gezwegen. Het zijn Gerrit Noordzij, Hans van Houwelingen en Studio Dumbar in Den Haag.
Noordzij is als grafisch ontwerper vooral bekend om zijn postzegels. Van Houwelingen is een beeldend kunstenaar, die onder meer in een Utrechtse volkswijk kunstzinnige straatpatronen aanlegde. Aan het Kleine-Gartmanplantsoen in Amsterdam maakte hij een ruimtelijk ontwerp met reptielen. Studio Dumbar, geleid door Gert Dumbar, is vooral gespecialiseerd in huisstijlen. Dumbar bedacht onder meer de huisstijl van de politie.
Denemarken, dat zich heeft uitgesproken tegen deelname aan de Economische en Monetaire Unie, doet niet mee aan de design-wedstrijd. Daardoor zal de jury zich kunnen buigen over maximaal 42 ontwerpen. Maandag zal de Europese Commissie tijdens de ministerraad van Financiën de samenstelling van de jury bekendmaken. Het gespecialiseerd gezelschap bestaat uit veertien personen. Alle landen minus Denemarken zijn daarin vertegenwoordigd. Voor Nederland is datWim Crouwel, oud-directeur van Boymans van Beuningen.
De acht euro-munten - van 1 cent tot 2 euro - krijgen een Europese en een nationale zijde. De inzenders konden voor de Europese kant kiezen uit drie thema's: architectuur en ornamenten; idealen en doelen van de Europese Unie; en Europese persoonlijkheden.
Nederland heeft van elk thema één inzending naar Brussel gestuurd. Waarschijnlijk hebben de andere landen dat ook gedaan. Uit de (maximaal) 42 ontwerpen zal de jury een voorselectie van negen maken, van elk thema drie. Vervolgens worden die negen ontwerpen in alle landen voorgelegd aan een publiekspanel. Diezelfde procedure werd gevolgd bij de euro-biljetten, waarover tweeduizend Europeanen zich konden uitspreken.
Met het oordeel van het 'volk' in het achterhoofd zal de jury haar voorkeur overbrengen aan de ministerraad van Financiën. De Ecofin krijgt in mei de negen ontwerpen op tafel, vergezeld van het publieksoordeel en het advies van de jury. Het is de bedoeling dat de raad onder voorzitterschap van minister Zalm de winnende reeks uitkiest en voorlegt aan de Top van Amsterdam. Want het zijn uiteindelijk de regeringsleiders die de knoop doorhakken.
De nationale zijde wordt aan de grillen van de lidstaten zelf overgelaten. Minister Zalm kiest voor een afbeelding van koningin Beatrix. Helemaal nationaal zal die zijde toch niet zijn, want rond het hoofd van de vorstin worden de twaalf sterren van de EU afgebeeld.
Er moeten ook nog enkele technische kwesties worden opgelost. Komende maandag buigt de ministerraad van Financiën zich onder meer over de vorm, dikte en de metaalsamenstelling van de munten. Of het allemaal ronde munten worden, is nog maar de vraag. Duitsland schijnt voorstander te zijn van (enkele) veelkantige munten. Die voorkeur is tegen het zere been van de automatenhandel, die het liefst gewone ronde munten ziet.
Ook over de metaallegeringen is het laatste woord nog niet gezegd. Frankrijk is voorstander van bi-metale munten, zoals het eigen 10-francstuk. Daarmee wil het zich bij vorbaat verzekeren van een lucratieve Europese order voor de nationale munt.
Maar Zalm wil liever geen bi-metale munten. Want volgens de experts is het technisch bijzonder moeilijk om 'God zij met ons' op de zijkant van zulke munten te slaan.

