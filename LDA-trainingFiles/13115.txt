Basseterre.
Basseterre () is de hoofdstad en grootste plaats van de Caraïbische eilandstaat Saint Kitts en Nevis. De stad ligt aan de zuidkust van het hoofdeiland Saint Kitts en telt een kleine 16.000 inwoners (2005). Ze maakt deel uit van de "parish" Saint George Basseterre, waarvan het eveneens de hoofdplaats is, maar ligt ook gedeeltelijk in het zuiden van Saint Peter Basseterre. Basseterre is naast het politieke ook veruit het belangrijkste economische, financiële en culturele centrum van de ministaat. De naam van de plaats is niet te verwarren met Basse-Terre, de hoofdstad van het naburige Franse overzeese eilanddepartement Guadeloupe.
De stad werd in 1627 gesticht door de Fransen, waarmee het een van de oudste nederzettingen in het Caraïbisch gebied is. Onder gouverneur Phillippe de Longvilliers de Poincy ontwikkelde ze zich tot een belangrijke koopvaardijhaven en vandaag de dag is ze de hoofdzetel van de Eastern Caribbean Central Bank, het centrum van de muntunie van acht Oost-Caraïbische staten en territoria die de Oost-Caribische dollar als betaalmiddel gebruiken.
Basseterre was in 1950 de geboorteplaats van zangeres Joan Armatrading.
