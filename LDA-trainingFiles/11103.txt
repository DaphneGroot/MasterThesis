Epe (gemeente).
Topografische gemeentekaart van Epe, juli 2016
Epe () is een gemeente in de Nederlandse provincie Gelderland, in het noordoostelijke deel van de Veluwe. De gemeente telt inwoners (, bron: CBS) en heeft een oppervlakte van 157,25 km². De hoofdplaats van de gemeente is het gelijknamige dorp Epe.
Geschiedenis.
Voor het begin van de christelijke jaartelling was het gebied van de huidige gemeente Epe bewoond.
Er zijn veel prehistorische vondsten en aanwezige grafheuvels uit de nieuwe steentijd (4000-1700 voor Christus). Bijzonder in Nederland zijn zogenaamde "celtic fields" (prehistorische akkers met een vierkante vorm omgeven door aarden walletjes). Er ligt een heel complex (circa 76 hectare) van deze akkers bij Vaassen, rond de Gortelseweg. Ze dateren uit de IJzertijd.
De naam Epe is volgens o.a. Van Berkel en Samplonius afgeleid van een vroeg-Germaans of misschien zelfs vóór-Germaans woord "*apa", dat "waterloop" betekent. Het oudste document waarin de naam van het dorp "de Ape" voorkomt, dateert uit het jaar 1176.
Op 1 januari 1812 werden Vaassen en Oene afgesplitst als zelfstandige gemeente Vaassen. Op 1 januari 1818 werd deze gemeente alweer opgeheven en verenigd met Epe.
Toerisme en natuur.
De ligging in natuurgebied de Veluwe heeft Epe tot een toeristische trekpleister gemaakt. Toeristen komen voor de omliggende bossen en heide zoals de Renderklippen. Het wild in de bossen rondom Epe, is een bron van inkomsten. De toeristische aantrekkingskracht van wilde dieren is groot.
Epe heeft zelf echter elk jaar te kampen met overlast van wilde zwijnen. Het grootste probleem is het aantal aanrijdingen dat voorkomt, soms met dodelijke afloop. Bovendien worden tuinen en grasperken nogal eens overhoop gehaald. In de zomer van 2008 was de zwijnpopulatie dermate hoog dat Epe landelijk nieuws werd. De provincie besloot in de maanden juli en augustus 3100 zwijnen, zestig procent van 5200, af te schieten.
Attracties en evenementen.
Sinds december 2007 is er in Epe naast het gemeentehuis een ijsbaan te vinden; Epe on ice. De organisatie van Epe on Ice bestaat uit een samenwerking van DSO en ijsbaan de Klaarbeek. De ijsbaan blijft ongeveer een maand staan. Elke zomer in juli vindt in het centrum van Epe een braderie plaats. Dit trekt veel bezoekers. Ook wordt er elk jaar het evenement "E-pop" gehouden, waar diverse artiesten optreden.
