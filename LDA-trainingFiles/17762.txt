 NBM REORGANISEERT REGIONALE DOCHTER. 
 AMSTERDAM, 25 okt (Reuter) - Bouwconcern NBM-Amstelland heeft meegedeeld dat haar regionale werkmaatschappij NBM-Amstelland Woningbouw West BV zal worden gereorganiseerd. 
 "Het betreft een afronding van eerdere stappen die zijn genomen om het rendement van de woningbouwbedrijven van NBM-Amstelland NV te verbeteren," aldus het bedrijf. 
 "De eerder dit jaar uitgesproken winstverwachting voor 1996 van NBM-Amstelland NV wordt door de reorganisatie niet beinvloed," zo wordt daar aan toegevoegd. 
 De groepsdirectie wil de huidige twee vestigingen van NBM-Amstelland Woningbouw West in Maarssen en Capelle aan den IJssel concentreren in een plaats. 
 Hierbij vervallen 45 arbeidsplaatsen, die voor het merendeel de 'overhead' betreffen. NBM-Amstelland Woningbouw heeft nu 773 werknemers. 
 "De maatregelen zijn noodzakelijk om de kosten op een marktconform niveau te brengen, waardoor de werkmaatschappijen in de toekomst concurrerend en efficient kunnen optreden," aldus het bedrijf. 
 Er is een sociaal plan van toepassing. 
 In het kader van de herstructurering van NBM's woningbouwbedijven werd eerder al het aantal regio's teruggebracht van vier naar drie en trad op een aantal plaatsen nieuw management aan. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
