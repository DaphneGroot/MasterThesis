	Luierrek met komfoor
	Het babybroekje met gestikte sierbanden op de bretels was eigenlijk niet rose maar blauw. Rose echter was vrolijker, vond de schilder Carel Willink, en het paste ook beter bij de Russische pop, het speeltje van de kleine Peter Maas.
Op een dag in het oorlogsjaar 1942 vroeg vader Maas aan Willink zijn kind te portretteren. Dat wilde Willink wel, ook al had hij nog nooit een baby geschilderd.
De moeder ging voor het poseren met haar zoontje in de kinderwagen naar het atelier aan de Amsterdamse Ruysdaelkade, drie- of vierhoog. Bij de vele zittingen ten huize van Willink probeerde de schilder de aandacht van de jongen te trekken door af en toe met een blik penselen te rammelen. Hij fotografeerde Petertje. En rammelde.
Het portret van Peter Maas als baby, gezeten in een eenvoudige kinderstoel van onbeschilderd hout, hangt in het Noordbrabants Museum in Den Bosch op de expositie Kinderen van alle tijden, 'kindercultuur in de Nederlanden vanaf de middeleeuwen tot heden'. De kleine, pappig gezicht en dikke vingertjes, kijkt verbaasd en ietwat verweesd om zich heen. Op schilderijen uit de negentiende en twintigste eeuw zijn kinderen doorgaans afgebeeld als symbool voor onschuld en onbedorvenheid. Willink deed het niet anders.
Maar onschuldig? Zulke portretten verdoezelden het kinderleed en de jongensstreken. De vergrijpen varieerden: bedwateren, slechte liedjes zingen, weglopen, eten uit de keuken stelen. In Kinderen van alle tijden roepen schilderijen herinneringen op aan de vroegere strenge schoolmeesters, moralisten en dorpspastoors uit het zuiden des lands. Maar tegelijk toont het museum ook de vreugden van de kindertijd, slapend in het warme ledikantje in de kinderkamer of spelend met tollen en bikkels op straat. De kleine bengels begrepen dat 'al wat men hier op Aerden siet, Poppegoed is, en anders niet. De Mensch, al wat hy daer van vint, die speelt er mee, gelijck een Kind'.
In het Noordbrabants Museum staan 'kraamvrouwenkacheltjes' en schommelwiegen, looprekjes en een fraai luierrek met komfoor, waarin men vroeger gloeiende kooltjes plaatste. Over het kacheltje werden luiers te drogen gelegd, die vervolgens over het rek werden gehangen. Elk voorwerp verwijst naar oude gebruiken. Prenten schetsen de levensloop, de familierituelen en de kalender van kinderen: de dopen, de communiefeesten, de fratsen en het kinderverdriet. De Dordtse vierling, een aandoenlijk groepsportret uit 1621 van een onbekende schilder, memoreert de geboorte van een vierling. Dat was in de zeventiende eeuw een opzienbarende gebeurtenis. Het vierde kind overleed anderhalf uur na de geboorte. Op het portret van de vierling zijn de drie in leven gebleven kinderen in bakerkledij voorgesteld, rechtop; het vierde, een meisje, ligt opgebaard in haar doodskleedje op een kussen.
De tijden waren hard, vol kommer en kwel. Kinderen werden streng opgevoed; met 'straffen en kastijden' kregen de ouders hun speelse pupillen in het gareel. De traditionele Europese samenleving, schrijft de Franse historicus Philippe Aris in De ontdekking van het kind, was tegenover kinderen hardvochtig en wreed. Een baby werd al snel een kleine volwassene; pas aan het einde van de zeventiende eeuw wordt het kinderlijke getolereerd.
Door veel historici is de geschiedenis voorgesteld als een 'ladder van ellende', waarvan de onverschilligheid en wreedheid tegenover kinderen de sporten zijn. Onze kindvriendelijkheid en pedagogisering zijn op de geschiedenisladder de hoogste sport. Maar klopt het beeld wel? Pedagoog en filosoof Ren Grtzen heeft met verve de theorien van Aris bestreden. 'Door een afschrikwekkend beeld te schetsen van vervlogen tijden, spoort men indirect aan tot een verzoening met de eigen werkelijkheid.' Kinderen en baby's, weet Grtzen, riepen ook in de middeleeuwen spontane en warme gevoelens op.
Tijden veranderen. Misschien is juist onze samenleving weinig zachtaardig tegenover kinderen. Ze zijn meer en meer kleine volwassenen. Er komen barsten in het beeld van het kind als de onschuld zelf, meent Rudolf Dekker, medewerker van de Rotterdamse Faculteit der Historische en Kunstwetenschappen en een van de auteurs van de expositiecatalogus. 'De leden van jeugdbendes worden steeds jonger en jeugdgevangenissen puilen uit. De televisie heeft de grens tussen kinderen en volwassenen ten dele afgebroken.' Vroeger waren pubers een hoofd kleiner dan hun ouders, nu meestal een hoofd groter, 'maar daaraan is iedereen al gewend.' Er is, meent Dekker, 'tegenwoordig geen sprake van een duidelijke overgang van kind naar volwassene'. De grens lijkt steeds minder zichtbaar.
Dekker: 'Constantijn Huygens beschouwde de opvoeding van zijn oudste zoon pas voltooid toen hij het ambt van de stadhouder verwierf.' Hij noteerde in zijn dagboek dat hij zijn kind 'uit de schaduw in het grote licht had gebracht'.
'Het kint vertoont zijn aard, korts naer het is geboren', predikte de Zeeuwse moralist Johan de Brune. Een belangrijk onderdeel van de opvoeding was het 'breken van de wil'. Het kind moest leren te gehoorzamen aan de ouders. 'Kinderen hinderen', zo luidt het befaamde gezegde van Jacob Cats.
Wie stout of ondeugend was, kreeg in de klas een lappen 'ongeluksvogel' toegeworpen, een stigmatiserend schraal vogeltje. Een hardhandige manier om op school een opstandig kind te tuchtigen, was het gebruik van de karwats of zweep. In Den Bosch zijn in het museum ook lepelvormige houten of zelfs geelkoperen 'schoolklappen' te zien, hard tuig waarmee de meester lastige leerlingen sloeg.
Een verstorven en lang vervlogen kinderwereld komt in het Noordbrabants Museum tot leven, met de letterkast, de lei met spons en griffel, het vingeralfabet, de schoonschrijfmodellen, het telraam en de negentiende-eeuwse houten schooltassen met schuifdeksel. Er zijn tientallen speeltjes te zien, tollen, dobbelstenen, domino's en diabolo's, bikkels en knikkers, jojo's en meccano's, en de beroemde De Gruyter's Constructiedoos. Maar naast al die wereldse spellen toont het museum ook kinderpriesterkleding en een doos met liturgisch kindervaatwerk. Misje spelen werd in katholieke kringen als spel aangemoedigd. Menig kind heeft als klein priestertje een pop gedoopt, of een broertje en zusje kerkelijk in de echt verbonden.
De taferelen uit het kinderleven op schilderijen, tekeningen en prenten kunnen worden gelezen als een kroniek, zegt Margriet van Boven, directeur van het Noordbrabants Museum. Ze laten zien hoe de samenleving met het kind omging. 'Tolerant of veeleisend, beschermend of achteloos.' Kinderen van alle tijden is opgevat als een ontdekkingsreis naar de leefwereld van het kind. Met honderden historische voorwerpen, schilderijen en tekeningen roept het museum die kinderwerelden op. 'Zo gezien is de tentoonstelling in feite de visuele nalatenschap van tientallen generaties kinderen.'
De voorwerpen om hem heen definiren de mens, zegt Annemarieke Willemsen die aan 'de inventarisatie' voor de tentoonstelling heeft meegewerkt. 'Voor de periode dat de mens een kind is, geldt dat sterker dan voor de latere fasen in zijn leven, omdat een kind voornamelijk tastend waarneemt. Op elk moment in de tijd waarin het kind opgroeit tot een volwassene, heeft het een bepaalde actieradius, waarbinnen het zich beweegt en objecten zich bevinden.' Het worden alsmaar grotere cirkels: eerst de wieg, het kindje lekker weggestopt onder het dekentje, later zijn eerste stapjes in de kamer, in huis, op straat, in de stad. 'Het leven van een kind in de kraam is gedefinieerd door wieg en rammelaar, in de kamer door kinderstoel en looprek, in huis door kleding en poppengoed, op straat door schoenen en tollen, en tenslotte in de stad door schooltas en fiets.'
Materile cultuur is zeer modegevoelig, sinds rond 1800 de speelgoedindustrie het kind als consument heeft ontdekt. Soms weet je na tien, twintig jaar niet meer waar een speeltje voor diende. 'Wie weet nog wat de kubus van Rubik was, of straks de flippo's?' Of wat een 'Hansje in de kelder' is? In de zeventiende eeuw dronk men in het bijzijn van vrienden en familie al voor de geboorte een glas op het welzijn van moeder en kind. Er werd van een 'Hansje in de de kelder' of een 'Mandarijn in de kelder' gebruik gemaakt, een beker waarin onder een halfronde holle bol een kinderfiguurtje verborgen zat. Bij het vullen van de beker kwam het mannetje door een gaatje in de bol omhoog.
Kinderen van alle tijden is niet alleen een tentoonstelling van de materile kindercultuur, met rinkelbellen, luierdrogers en leesplankjes, maar ook een ideengeschiedenis. In de catalogus hebben de auteurs die veranderende ideen over opvoeding en de rites de passage - de grote etappes in het opgroeien - op een rijtje gezet; van Desiderius Erasmus en Jean-Jacques Rousseau tot en met de twintigste eeuw, 'de eeuw van het kind'.
Erasmus was een van de eerste auteurs die veel schreef over opvoeding en onderwijs, zegt Dekker. 'Er moest veel veranderen, vond Erasmus en hij klaagde erover dat mensen meer tijd en energie staken in de training van hun honden en paarden dan in de opvoeding van hun kinderen.' Ouders moeten meer tijd aan kinderen besteden. Bij Erasmus werd het spelen nog gezien als een afwisseling voor het leren.
'Het bijbelwoord roept ons op om kinderen te worden', zegt Van Boven. 'De ontvankelijke blik waarmee het kind de wereld, zijn wereld, bekijkt is van alle tijden, en hoeft niet aan leeftijd gebonden te zijn.' Die onschuldige blik van de kleine Peter Maas in zijn kinderstoel, betoverd door het geluid van een klingelende rammelaar, herinnert aan een vers uit Luceberts Pozie is kinderspel. '. . . en plotseling kan dan pop en bal laat herinnerd', dichtte Lucebert, 'u laten weten dit was ik en dat was het heelal.'
Kinderen van alle tijden, tot en met 6 juli in het Noordbrabants Museum in 's-Hertogenbosch. Catalogus:  49,50.

Foto
	Rammelaar, 19de eeuw. Carel Willink: Portret van Peter Maas als baby, 1942. Mandarijn in de kelder, Chinees porselein.

