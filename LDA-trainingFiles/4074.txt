	Romeins erfgoed onder snelweg
	 Archeologen profiteren de laatste jaren steeds meer van de duidelijk toegenomen aandacht van de overheid voor een zorgvuldig beheer van het bodemarchief. Als er ergens grote werken op stapel staan, krijgen archeologen in veel gevallen ruim de gelegenheid onderzoek te doen naar wat de bodem nog aan informatie over het verleden te bieden heeft. Een hoogtepunt vormde kortgeleden de vondst bij Hardinxveld-Giessendam van het oudste volledige skelet dat ooit in Nederland is gevonden; de vondst werd gedaan op het traject dat bestemd is voor de aanleg van de Betuwelijn.
Bij uitgeverij Uniepers in Abcoude zijn in samenwerking met de Rijksdienst voor Oudheidkundig Bodemonderzoek (ROB) twee boekjes verschenen die verslag doen van recent archeologisch onderzoek in gebieden waar aan snelwegen wordt gewerkt. De weg terug - Archeologische ontdekkingen langs de A 73 bij Venray ( 19,90) schetst de resultaten van de opgravingen die de afgelopen jaren werden verricht in verband met de aanleg van de A 73 in Noord-Limburg. Er werden onder meer sporen van Romeinse huizen en middeleeuwse boerderijen gevonden. De publicatie begeleidt tevens een expositie die tot en met 19 april te zien is in 't Freulekeshuus in Venray.
Romeinen langs de snelweg - Bouwstenen voor Vechtens verleden ( 25,-) beschrijft de opgravingen die archeologen van de ROB bij het Utrechtse Vechten tussen 1989 en 1996 uitvoerden in verband met de verbreding van de A 12. Vechten geldt na Nijmegen als een van de belangrijkste legerplaatsen van Romeins Nederland. Ten oosten van het legerkamp zijn nu de overblijfselen gevonden van een uitgestrekt dorp, dat plaats bood aan handelaren en ambachtslieden die een graantje konden meepikken van de economische bedrijvigheid die de Romeinen op gang brachten.
De schrijvers van Romeinen langs de snelweg bepleiten in hun slothoofdstuk speciale maatregelen voor het behoud van 'het archeologisch monument Vechten'. Vechten en zijn Romeinse erfenis moeten op een aantrekkelijke manier voor een groter publiek toegankelijk worden gemaakt, vinden zij. De gemeente Bunnik heeft al het voornemen kenbaar gemaakt voor het gebied een algemeen detectorverbod uit te vaardigen. 'Nog steeds staat Vechten bekend als nationaal eldorado voor Romeinse oudheden. Liefhebbers van oude voorwerpen en op geld beluste handelaren stropen het terrein al tientallen jaren af. Het schijnargument dat de vondsten van deze lieden door andere ingrepen in de bodem toch zouden verdwijnen, zal bij een zorgvuldiger beheer helemaal ongeldig worden.'
Han van Gessel

