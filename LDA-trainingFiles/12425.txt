Koninklijke DSM NV.
Koninklijke DSM N.V. is een Nederlands chemiebedrijf, dat internationaal actief is. Het bedrijf is voortgekomen uit de voormalige Nederlandse Staatsmijnen, en de naam was dan ook oorspronkelijk een afkorting voor "Dutch State Mines". DSM heeft enkele honderden vestigingen over de gehele wereld. Het hoofdkantoor is gevestigd in Heerlen en sinds 1 mei 2007 is Feike Sijbesma voorzitter van de raad van bestuur.
Activiteiten.
Koninklijke DSM N.V. is wereldwijd actief op het gebied van gezondheid, voeding en materialen. DSM behaalde in 2015 een omzet van ongeveer 8 miljard euro. DSM is genoteerd aan Euronext Amsterdam.
Verder heeft DSM nog drie grote deelnemingen. DSM heeft twee aandelenbelangen in Patheon (het voornamlige DPx) (34%) en DSM Sinochem Pharmaceuticals (50%) op het gebied van de farma. Beide onderdelen worden sinds 1 januari 2014 niet meer als een kernactiviteit beoordeeld. Op 31 juli 2015 werd ChemicaInvest opgericht in samenwerking met CVC Capital Partners. DSM heeft hier een minderheidsbelang van 35%.
Op 31 december 2016 had het bedrijf een marktkapitalisatie van iets meer dan 10 miljard euro.
Resultaten.
De omzet van DSM lag de afgelopen jaren rond de 9 miljard euro. Ongeveer twee derde van de totale omzet wordt behaald met de verkoop van voedingsingrediënten en de rest in de divisie Performance Materials. De winstmarges zijn voor beide divisies ongeveer gelijk. In 2016 werd in Nederland een kwart van de omzet behaald, in de rest van Europa een derde, 18% in Noord-Amerika en 11% in de Volksrepubliek China.
Staatsmijnen.
DSM is in 1902 opgericht als staatsbedrijf voor de exploitatie van ondergrondse steenkoolreserves in Limburg. Later zijn daar de productie van ammoniak en kunstmest bijgekomen op basis van bijproducten die vrij kwamen bij het vergassen van steenkool. In 1960 behaalden de Nederlandse steenkoolmijnen een recordproductie van 23 miljoen ton. De kostprijs lag echter hoger dan die van geïmporteerde steenkool. Bovendien werd er een grote gasvondst gedaan in het Groningse Slochteren. Dit leidde tot een regeringsbesluit om de steenkolenmijnen te sluiten. In 1965 werd hiermee gestart en in 1973 werd de laatste mijn gesloten. In dat jaar werd ook besloten om de afkorting "DSM" voortaan als naam te dragen.
Overschakeling naar petrochemie.
Na sluiting van de mijnen in Limburg werd om de daaruit voortvloeiende werkloosheid tegen te gaan nieuwe industrie ontwikkeld in Limburg. Een van de zwaartepunten in die ontwikkelingen was de petrochemische industrie, die werd opgezet onder de vlag van het oude mijnbouwbedrijf DSM. De naam bleef daarbij behouden. Voor DSM trad hiermee een nieuwe fase in. Al sinds de jaren 30 had DSM chemische kennis vergaard en DSM breidde de chemische activiteiten sterk uit. Eerst lag de nadruk sterk op bulkchemicaliën, maar de productie verschoof meer naar eindproducten als bijvoorbeeld plastics en industriële en fijne chemicaliën.
Beursgang en overschakeling naar fijnchemie.
De Nederlandse Staat was tot 1989 de enige aandeelhouder. DSM ging in dat jaar naar de beurs en de Staat verkocht in twee transacties in totaal 69% van de aandelen. In februari 1996 bracht de overheid nogmaals 20% naar de markt en ten slotte werd in maart 1996 het laatste aandelenbelang verkocht.
De geleidelijke verschuiving van activiteiten resulteerde in 2002 in de verkoop van de petrochemische fabrieken aan het Saoedische bedrijf SABIC. In 2007 nam DSM definitief afscheid van de bulkchemie. De onderneming legt zich nu toe op producten die toepassingen vinden in, onder andere, de voedingsmiddelenindustrie, de gezondheidssector, automobielindustrie, verf en bouw.
In de 21e eeuw richtte het bedrijf zich in toenemende mate op de opkomende markten in onder andere China en India.
In januari 2012 maakte DSM bekend samen met het Amerikaanse bedrijf POET te investeren in een fabriek voor de productie van bio-ethanol uit maiskolven, bladeren en stengels die op de akkers achterblijven na de oogst. DSM levert zo’n 30 enzymen en een unieke gistsoort om de plantenresten in ethanol om te zetten. De fabriek werd gebouwd in de Amerikaanse staat South Dakota en de productiecapaciteit bedraagt zo'n 75 miljoen liter op jaarbasis. Het betrof een investering van 250 miljoen dollar, gelijk verdeeld over de twee joint venture partners.
In november 2013 splitste DSM een deel van haar farmadivisie DSM Pharmaceuticals Products (DPP) af en bracht deze vervolgens samen met het Amerikaanse private equitybedrijf JLL Partners onder in een joint venture. DSM heeft een aandelenbelang van 49% in de joint venture. Het was al langer bekend dat DSM een partner zocht voor DPP die in 2012 een omzet realiseerde van € 543 miljoen en werk bood aan 2400 mensen. Direct na de oprichting werd de Canadese branchegenoot Patheon opgekocht. De totale waarde van de transactie bedroeg $ 2,6 miljard waarbij de waarde van DPP was vastgesteld op $ 670 miljoen. De nieuwe combinatie gaat verder als DPx en had in 2014 een omzet van $ 2 miljard en telde zo’n 8300 werknemers wereldwijd. In juli 2016 kreeg Patheon een beursnotering aan New York Stock Exchange. DSM verkocht bijna 5 miljoen aandelen voor ruim $ 100 miljoen. Het chemiebedrijf houdt 53,5 miljoen aandelen en tegen de introductiekoers van $ 21 komt de totale waarde op ruim $ 1 miljard uit. DSM’s partner in Patheon, JLL Partners, verkocht geen aandelen. Na de verkoop is het belang van DSM in Patheon gedaald naar 34%. Medio mei 2017 maakte Thermo Fisher Scientific een bod bekend op heel Patheon. Thermo Fisher betaalt $ 7,2 miljard, inclusief $ 2 miljard aan schulden, of $ 35 per aandeel. Bij dit bod vertegenwoordigt het belang van DSM in Patheon een waarde van $ 1,7 miljard.
In maart 2015 kondigden DSM en CVC Capital Partners een samenwerkingsverband aan. DSM brengt de activiteiten in van de onderdelen Polymer Intermediates (caprolactam en acrylonitril, beide zijn grondstoffen zijn voor nylon en plastics) en Composite Resins in. DSM vindt deze cyclische activiteiten niet meer bij het bedrijf passen en krijgt een minderheidsbelang van 35% in de nieuwe onderneming. CVC krijgt een aandelenbelang van 65%. De pro-forma omzet aan derden van het nieuwe bedrijf bedroeg zo’n 2,1 miljard euro in 2014 en telde 1.950 werknemers. Op 31 juli 2015 werd deze transactie afgerond en kreeg het onderdeel de naam ChemicaInvest.
Niet-commerciële activiteiten.
DSM vertegenwoordigt een belangrijk element in de Limburgse samenleving. Het bedrijf sponsort al vele jaren een breed scala aan sociaal-culturele activiteiten. Bekend waren vanaf 1957 de DSM-kunstkalenders, fraai vormgegeven boekwerken, vanaf 1963 samengesteld door de kunsthistoricus prof. dr. J.J.M. Timmers. In de diverse bedrijfgebouwen hangen kunstwerken uit de eigen DSM-kunstcollectie. In samenwerking met verschillende Limburgse musea ondersteunt het bedrijf het project Kerncollectie Limburg, dat een overzicht geeft van Limburgse kunst van 1870 tot 1970. Hieruit vloeide in 2002 de expositie "Van Cuypers tot Dibbets" voort in het Maastrichtse Bonnefantenmuseum. DSM is tevens "sponsoring partner" van dit museum en de tweejaarlijkse kunstprijs BACA International. In 2006 en 2007 ondersteunde DSM een project van enkele studenten van de mode-afdeling van de Academie Beeldende Kunsten Maastricht in Brazilië. Het project vormde de kiem van het mode-evenement Fashionclash in Maastricht.
