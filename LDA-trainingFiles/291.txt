	PERSOONLIJK
	ARIE VISSER (52), dichter, schrijver en publicist, is maandag in zijn woonplaats Amsterdam overleden aan de ziekte van Hodgkin. Visser was verslaafd aan hard drugs en kwam volgens zijn zeggen tien jaar lang dagelijks op de Zeedijk om heroïne te kopen. Van cocaïne hield hij niet. In NRC Handelsblad noemde hij coke 'kletspoeier' (heroïne was 'zieligpoeier'). In zijn roman Het vangen van de draak (1983) beschrijft hij zijn leven als junk. 'Het wegzakken in de dope is het meest dramatische dat ik ken. Die afgang kon ik het scherpst aanzetten door een luchtige, af en toe komische toon aan te slaan', zei hij onlangs in een interview in Trouw.
Een jaar na het verschijnen van dat boek werd hij moslim, 'dat was een afspraak die ik met mijn (Marokkaanse) vrouw had gemaakt toen we gingen trouwen', en bereisde hij een deel van de islamitische wereld. Aan die ervaringen zou hij ook een boek wijden, Arabia felix ('Gelukkig Arabië'). In kranten en tijdschriften verschenen enkele fragmenten, het boek kwam er niet. Visser verklaarde later dat hij de rest van de ruim tweeduizend pagina's had weggegooid.
Zijn eerste bundel met poëzie, Virtuele beelden, verschenen in 1973, werd gevolgd door Altijd onderweg en Voorlopig overzicht - Gedichten 1965-1980. Eind jaren zeventig debuteerde hij als prozaschrijver in wat het laatste nummer bleek te zijn van Hollands Diep. Verder publiceerde hij over onder meer jazz. Afgelopen najaar verscheen zijn dichtbundel Licht en vuur.

