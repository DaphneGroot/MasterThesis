	Personeelstekort loopt volgens bonden uit de hand Onderbezetting frustreert parketpolitie
	Van onze verslaggever
Stieven Ramdharie

AMSTERDAM
Onderbezetting bij de parketpolitie leidt in Drenthe tot rare situaties. Parkethoofd H. Barendsen huurt sinds 1995 twee man van justitie in, kosten jaarlijks drie ton, om te helpen bij het vervoer van arrestanten. 'We moeten personeel inhuren van justitie, op onze kosten, om voor hen gevangenen te vervoeren', roept Barendsen. 'Dat is toch ontzettend krom?'
De dagelijkse praktijk bij de parketpolitie in Assen stemt somber. Twaalf agenten doen het werk dat eigenlijk door achttien man moet worden verricht. Geld om de vacatures op te vullen, krijgt zij niet.
Drenthe zit krap bij kas. Dus moet één keer in de twee dagen een transport worden afgezegd. De aanwezigheid van agenten in de rechtszaal is verder tot een minimum teruggebracht en bij het innen van boetes ontstaan achterstanden. Tot overmaat van ramp is sinds 1 januari voor de politie de nieuwe Arbeidstijdenwet van kracht. Vier uren per dag overwerk zijn het maximum. En een ochtenddienst na een avonddienst mag ook niet meer.
Barendsen: 'Lange werkdagen zijn bij ons geen incidenten, het komt wekelijks voor. Mensen die om acht uur zijn begonnen, moeten bijvoorbeeld om half drie nog een ritje naar het huis van bewaring in Lelystad doen. Als het meezit, zijn ze tegen acht uur 's avonds thuis. We lopen spaak met deze nieuwe wet. '
Het personeelstekort bij de parketpolitie loopt flink uit de hand, vinden de politiebonden ACP en NPB. De onderbezetting is zo groot geworden dat de bonden in december minister Dijkstal van Binnenlandse Zaken vroegen snel in te grijpen. Landelijk, zo heeft de ACP berekend, moeten er driehonderd agenten bijkomen.
'In alle politieregio's kampt men wel met een tekort en worden er gigantisch veel overuren gedraaid', zegt bestuurder J. van de Pol van de NPB. Deze bond heeft de leden onlangs opgeroepen meteen te melden wanneer de Arbeidstijdenwet wordt overtreden. 'Het werk wordt nu opgevangen door vrijwillige politie en particuliere bewakingsdiensten. Het personeel raakt gefrustreerd. '
De problemen bij de parketpolitie zijn een gevolg van de reorganisatie van de politie begin jaren negentig. Onduidelijk was wat er met de parketpolitie moest gebeuren: bij het ministerie van Justitie blijven, als onderdeel van de rijkspolitie, of verhuizen naar Binnenlandse Zaken, waar de 25 nieuwe politieregio's onder zouden vallen.
Na een onderzoek werd voor het laatste gekozen. Bovendien zou het landelijke vervoer van arrestanten, een tijdrovende bezigheid, vanaf eind 1997 gaan vallen onder een nieuwe dienst van justitie. Het overgrote deel van de negentien parketgroepen werd opgeheven en ondergebracht in de nieuwe politie-organisatie. In Amsterdam kozen ze voor privatisering. De oude parketpolitie moest nu concurreren met andere afdelingen voor budgetten en prioriteiten.
Zo kan het gebeuren dat in de kleine regio's zoals Drenthe, die geldt als een 'arme' politieregio, bezuinigd moet worden op de parketpolitie terwijl het werk toeneemt. Alleen door steun van grotere korpsen kon Barendsen twee invalkrachten in dienst nemen. In zijn gebied bevinden zich onder andere het huis van bewaring de Grittenborgh, met 270 plaatsen, en de gevangenis in Veenhuizen. Twee tot vier wagens worden dagelijks ingezet voor dit vervoer.
'Dit vervoer hangt als een molensteen om onze nek', verzucht Barendsen. 'De vraag is extreem groot voor zo'n kleine regio. We moeten steeds op onze tenen lopen. We zullen af en toe het uitvoeren van vonnissen deels moeten stilleggen om te voorkomen dat het hier uit de hand loopt. Het kan niet anders.'
Niet in alle regio's is het echter kommer en kwel. Zo is er in Rotterdam voor gekozen het innen van boetes onder te brengen bij de districten. Voor de andere taken van de parketpolitie zouden er 52 man moeten zijn. Het zijn er 48. In piekuren worden daarom bewakers ingehuurd. De korpsleiding doet daar niet moeilijk over.
Rotterdam is echter een uitzondering, meent E. Prinsen, verantwoordelijk voor de parketpolitie in Haarlem. Ook hier is de bewaking in de rechtszaal noodgedwongen verminderd. 30 Procent van zijn vacatures staan nog open. In de loop van dit jaar moeten ze opgevuld worden. Want Prinsen heeft geld gekregen. 'Ik heb het geluk dat ik de medewerking van mijn korps heb. Bij veel collega's is dat niet zo. Of de kas is op, of het geld gaat naar de politie op straat. '

