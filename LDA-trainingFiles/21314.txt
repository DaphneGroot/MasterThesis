Lodewijk I van Beieren.
Karel Lodewijk August (Straatsburg, 25 augustus 1786 – Nice, 29 februari 1868) was van 1825 tot 1848 koning van Beieren.
Leven.
Lodewijk I was het oudste kind van koning Maximiliaan I Jozef (1756-1825) en Augusta Wilhelmina van Hessen-Darmstadt (1756-1796), een nicht van landgraaf Lodewijk IX van Hessen-Darmstadt. Later zouden nog twaalf broers en zussen volgen. Hij werd geboren in Straatsburg, waar zijn vader, prins van het onbeduidende hertogdom Palts-Zweibrücken, destijds was gelegerd als kolonel in het Franse regiment van de Elzas. Dit regiment schonk de jonge vader ter ere van Lodewijks geboorte een kussen gevuld met het haar van hun afgeschoren baarden.
Het gezin moest in 1789 vluchten voor de Franse Revolutie, eerst naar Darmstadt - waar Lodewijk bijna stierf aan de pokken - en later naar Mannheim.
Als kroonprins trad hij op 12 oktober 1810 in het huwelijk met Theresia van Saksen-Hildburghausen, dochter van Frederik van Saksen-Hildburghausen. Deze gebeurtenis wordt nog tot op de dag van vandaag gevierd met het zogenaamde Oktoberfest. De locatie van het huwelijk werd naar de bruid "Theresienwiese" genoemd.
De koning was katholiek, zijn echtgenote echter evangelisch, en bleef dit ook tot aan haar dood.
Lodewijk werd na de dood van zijn vader op 13 oktober 1825 koning van Beieren. Hij voerde aanvankelijk een vooruitstrevende politiek maar werd onder invloed van de Julirevolutie (1830) en het Hambacher Fest (1832) meer reactionair. Hij was een groot liefhebber van de Griekse cultuur en steunde de Griekse vrijheidsstrijd met enthousiasme. In 1832 werd zijn tweede zoon Otto zelfs de eerste koning van Griekenland.
Onder Lodewijks heerschappij werd München tot een belangrijke stad voor de kunst. Hij liet vele tot de dag van vandaag belangrijke bouwwerken oprichten, waaronder de Ludwigstraße met de universiteit, de Feldherrenhalle, de Siegestor (Overwinningspoort), de Bayerische Staatsbibliothek en het Königsplatz (Koningsplein) met de glyptotheek.
In de jaren 1846 tot 1852 liet de koning in Edenkoben een buitenverblijf in Pompeiaanse stijl bouwen, de zogenaamde Villa Ludwigshöhe, waar hij en de koningin ook regelmatig verbleven. Bij hun bezoeken bezocht de koning, als katholiek, de mis in Edenkoben, terwijl Theresia de evangelische godsdienst in de kerk van Rhodt unter Rietburg bezocht.
Het schandaal rondom zijn relatie met de danseres Lola Montez bewoog hem er op 20 maart 1848 toe af te treden ten gunste van zijn oudste zoon Maximiliaan II. Lodewijk I stierf op 29 februari 1868 in Nice en is begraven in de basiliek van St. Bonifatius te München.
