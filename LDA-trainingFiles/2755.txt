	'OPZIJ IS GEEN ACTIEBLAD MEER'
	'JE gaat toch niet werken voor dat paarse tuinbroekenblad?', vroegen de Telegraaf-collega's aan Astrid Feiter, toen zij vorig jaar haar overstap naar de redactie van Opzij bekendmaakte. De geleidelijke metamorfose van het feministisch maandblad is sommigen kennelijk ontgaan. Opzij heet tegenwoordig 'een opinietijdschrift voor vrouwen'. Veel, vooral jongere, lezeressen zouden er geen traan om laten als de onderkop 'feministisch maandblad' zou verdwijnen. 'Maar dat gebeurt niet, hoor. Althans, niet zolang ik er zit', zegt Cisca Dresselhuys, alweer veertien jaar hoofdredacteur en een der laatste boegbeelden van de tweede feministische golf.
De vraag rijst wat Opzij nog onderscheidt van een blad als Marie Claire of, in mindere mate, Elle. Ze zien er allemaal glossy uit, zetten interessante dames op de cover, laten uiteenlopende vrouwen aan het woord over de kwesties van deze tijd. 'Marie Claire komt bij ons in de buurt', beaamt Cisca Dresselhuys, 'maar het blijft een blad van VNU. Dus:50 procent binnenkant, 50 procent buitenkant. Opzij besteedt geen aandacht aan mode, make-up of koken. En als we over het uiterlijk schrijven, is het eerder over het feit dat zoveel jonge meisjes aan eetstoornissen lijden, mogelijk als gevolg van al die graatmagere fotomodellen.'
Er zijn meer essentile verschillen, meent Dresselhuys. Opzij bekommert zich nog steeds om de Haagse politiek en het algemene sociaal-economisch beleid. 'Andere vrouwenbladen schrijven daar niet of nauwelijks over. En het is waar; in Den Haag zijn vrouwenkwesties afgegleden naar de marge. Er is geen politicus meer die zich laat voorstaan op vrouwenonderwerpen. In het politiek en sociaal-economisch circuit zijn de vrouwen opgevolgd door de allochtonen.'
Ten tijde van de vloed, zo'n twintig jaar geleden, schreven onbezoldigde feministen boze kolommen vol over tekortschietend beleid. Maar nu is het eb in de feministische beweging. Ook Opzij trekt nog beperkte ruimte uit voor verhalen over de Nabestaandenwet of pensioenproblemen van vrouwen. Is de erfenis nog wel in goede handen? Dresselhuys: 'Dat wordt ons weleens voor de voeten geworpen. Maar Opzij is geen actieblad meer. Dat soort feminisme hebben we gehad. Dat we een ander soort uitstraling hebben, heeft ook te maken met het feit dat Opzij tegenwoordig veel dikker is. We trekken meer adverteerders. En we kunnen redactioneel een veel breder terrein bestrijken. Wij schrijven over alles wat te maken heeft met vrouwen en hun belangen.'
Die extra redactionele ruimte vertaalt zich in reportages, een enkele beschouwing en in interviews met opmerkelijke vrouwen. Mannen komen vrijwel alleen aan bod in de vraaggesprekken van Dresselhuys zelf. De hoofdredacteur legt hoogstpersoonlijk de 'Feministische Meetlat' langs menig gezagsdrager. Het is een unieke formule; andere vrouwenbladen zullen liever acteur Anthonie Kamerling ondervragen over zijn liefdesleven dan premier Kok over zijn kinderen, zijn relatie tot zijn stofzuiger en Albert Heijn.
Vanwaar die belangstelling voor politici op leeftijd, die, een enkeling te na gesproken, onveranderlijk slecht scoren? Is het niet een beetje veel aandacht voor een oude generatie? 'Deze mannen hebben nog steeds de macht. Zij bepalen het beleid. En niet die uitzonderlijke jonge vaders die het allemaal goed bedoelen.' Waarom dan zoveel nadruk op hun bijdragen aan het huishouden? Moeten we werkelijk blij zijn met een minister die zijn eigen overhemden strijkt? 'Jazeker. De oneerlijke verdeling van huishoudelijk werk blijft een groot probleem. Op allerlei terreinen is vooruitgang geboekt, maar het huishouden hoort daar niet bij. Dat breekt vrouwen op, vooral als er kinderen komen. Ik krijg veel brieven van teleurgestelde, boze lezeressen, die dachten dat ze een afspraak hadden met hun man. In de praktijk doet-ie hooguit de boodschappen.'
Als NS-topman Den Besten toegeeft nooit een vinger uit te steken naar de afwas, strekt dat de gemiddelde Opzij-lezers wellicht tot troost. Dresselhuys vindt herkenbaarheid in elk geval een belangrijke functie van haar blad. 'Onze lezeressen zijn niet alleen genteresseerd in succesverhalen. Bij ons geen kritiekloos interview met Annemieke Roobeek, die haar twee hoogleraarschappen combineert met drie kinderen en een rij adviseurschappen, en die verklaart dat ze 's nachts om half twee nog fluitend de was vouwt. Zo'n voorbeeld maakt onze abonnees alleen maar moedeloos.'
Toch spiegelen veel vrouwen zich liever aan succesverhalen dan aan het slachtofferproza waar Opzij zich vooral in het verleden aan bezondigde. Een blad als VB Magazine, vroeger Vrouw & Bedrijf geheten, heeft inmiddels een betaalde oplage van 26 duizend. Dresselhuys moet het zich toch aantrekken dat een groeiend aantal vrouwelijke professionals de voorkeur geeft aan een minder klagelijk blad? 'Ik wil geen nare dingen zeggen over VB Magazine. Laten we het erop houden dat zij voornamelijk genteresseerd zijn in succes. Onze lezers stellen ook belang in de onderkant. Wij willen een voorbeeldfunctie vervullen. Dat doe je niet alleen met successen, maar ook met herkenbare mislukkingen.'
Spreekt Opzij de jonge vrouwen nog aan? De gemiddelde leeftijd van de Opzij-abonnee is 44 jaar. Dresselhuys is 54. Hoe ziet de toekomst van het enige feministische maandblad van Nederland eruit?
'Ik zeg wel eens dat je een bepaalde leeftijd moet bereiken voordat je het belang van het feminisme inziet. Onder de 30 jaar heeft Opzij niet veel abonnees. Aan de andere kant, toen wij begonnen met Opzij dachten we hooguit een oplage van 30 duizend te bereiken. We zitten nu op 78 duizend. We hebben een jonge, idealistische redactie. Als ik mijzelf met hen vergelijk, ben ik misschien wel de mildste van het stel. Dat wil zeggen, ik ben mild jegens mensen, maar strijdbaar als het op zaken aankomt. Als je niet strijdbaar bent, ga je hier niet werken. Wij zijn tenslotte de pioniers, dat willen wij niet verbloemen.'
Yvonne Zonderop
TEKST KADER Weldenkend
De 'Opzij'-abonnees zijn bepaald geen aanstormende radicalinski's. Met hun gemiddelde leeftijd van 44 jaar behoren zij inmiddels tot weldenkend en welgesteld Nederland. Stemde zes jaar geleden 38 procent op GroenLinks, nu is dat nog 20 procent. De PvdA is met 37 procent ruimschoots favoriet.
Het Opzij-publiek is zeer koopkrachtig. Drie van de vier lezeressen volgde een universitaire of hbo-opleiding; 72 procent verricht betaald werk, waarvan iets meer dan de helft parttime. Twee van de drie lezeressen heeft een mannelijke partner; 47 procent heeft kinderen.
Van bladen als 'Cosmopolitan', 'Elle' of 'Flair' heeft Opzij geen noemenswaardige concurrentie. De meeste dubbellezers zitten bij 'Libelle' (17 procent). Bijna tweederde van de Opzij-abonnees leest 'de Volkskrant', daarna komen achtereenvolgens een regionaal dagblad (37 procent), 'NRC Handelsblad' (26 procent) en 'Trouw' (10 procent).

Foto
	C. Dresselhuys FOTO WIM RUIGROK - DE VOLKSKRANT Opzij, december 1979 Opzij, december 1972

