	FOUNDATION FOR INDIAN ARTISTS Indiase iconen voor hedendaagse vrouw
	Vijf jaar bestaat de Foundation for Indian Artists, en eindelijk begint deze galerie, die gespecialiseerd is in Indiase kunst, te floreren. Diverse bladen besteedden aandacht aan FIA. Zelfs Art & Value, de glossy over de internationale kunstmarkt, wijdde onlangs een artikel aan aan de galerie. De Internet-site wordt druk bezocht, en een toenemend aantal tentoonstellingen van de Foundation reist naar het buitenland.
Het succes van de veilingen van hedendaagse kunst uit India, die Christie's en Sotheby's de afgelopen twee jaar in Londen en New York organiseerden, had zijn effect op de Europese markt. Dat betekent dat de prijzen van de Foundation, die jarenlang bewust laag werden gehouden om het Europese publiek te laten wennen aan deze 'onbekende' kunst, nu langzamerhand stijgen tot de bedragen die IndiÂ‰rs zelf neertellen voor hedendaagse kunst. Voor een gouache van Gogi Saroj Pal, die momenteel in de Foundation exposeert, betaal je in Amsterdam nu net zoveel als in India.
Sommige Europese en Amerikaanse kopers waarderen hedendaagse Indiase kunst meer dan het werk van westerse kunstenaars. Dat komt doordat Indiase kunst in principe altijd rekening houdt met de beschouwer. Kunst moet aanspreken, want de kijker geeft haar bestaansrecht; op zichzelf bestaat ze niet. Indiase kunstenaars maken zelden of nooit 'art pour l'art' of werk waarbij het concept belangrijker is dan het beeld.
Gewend als ze zijn aan een maatschappij van tegenstellingen, mengen ze beelden van de straat probleemloos met referenties aan de westerse en oosterse kunstgeschiedenis. Zo verwijst de 52-jarige schilderes Pal naar de miniatuurschilderkunst van noord-India wanneer ze het heeft over haar fenomenale techniek om kleurvlakken in half-transparante lagen op te bouwen.
Pal schildert traditionele figuren als de godin Durga die op haar tijger rijdt. Maar bij haar is Durga een eigentijds role model: een mooie, sterke en zelfstandige vrouw. Ze kan mysterieus en verleidelijk zijn, maar haar voornaamste bezigheid is niet het uitdagen van de man, zoals dat nog wel het geval was bij Goya's Maya of Manets Olympia. Pals tijgers zijn goeiig, wat duf en een beetje geil. Ze liggen onder Durga als een haardkleedje, of lopen rond met hun tong uit hun muil.
Het is overduidelijk waar dit over gaat: de rolverdeling tussen man en vrouw. In een gouache van een vrouw-met-een-koeielijf zijn beide seksen een geworden, alsof ze samensmolten tijdens een vrijpartij. Het is een erotisch en zeer eigentijds beeld.
Pal is niet bang om figuratief te schilderen, zoals veel westerse kunstenaars. Dankzij haar verbeeldingskracht, haar stralende kleurgebruik en gelaagde schildertechniek slaagt ze erin om te duiden waar het haar om gaat, zonder dat dat eendimensionale, ergerlijk-strijdbare vrouwenkunst oplevert. Integendeel.
Pal schept verrassend nieuwe beelden, die in oost en west waardering oogsten.
Ineke Schwartz
Icons of womanhood, door Gogi Saroj Pal. Tot en met 13 februari in Foundation for Indian Artists, Amsterdam, di t/m za 13-18 uur.

