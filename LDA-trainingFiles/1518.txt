	Nutreco wil Japanse vissen van voer voorzien
	ANP
BOXMEER
Samen met Yamaha Motor wil Nutreco International uit Boxmeer de Japanse markt voor visvoer veroveren. Met een jaarlijkse consumptie van 80 kilo per hoofd van de bevolking geldt Japan als het walhalla van de visindustrie.
Vanaf 1 april wordt Yamaha de exclusieve partner van Nutreco voor de verkoop van visvoer in Japan. Ook starten beide ondernemingen een joint venture, genaamd Yamaha Nutreco Aquatech, die diensten gaat verlenen aan Japanse viskwekers. Dit samenwerkingsverband wil de kwaliteit van de visteelt in Japan verhogen.
Nutreco, dat tot 1994 tot British Petroleum (BP) behoorde, is met een omzet van 4,5 miljard een grote op het gebied van vee- en visvoer. In de visserijsector bedraagt de omzet 1 miljard, waarbij het bedrijf in het forel- en zalmvoersegment op een marktaandeel van 40 procent kan bogen.
In Japan is Nutreco in 1995 voorzichtig gestart met Moore-Clark, dat actief is als verkoop- en marketingkantoor. Het Nederlandse bedrijf ziet de samenwerking met Yamaha als een succesvol vervolg. De Japanse partner heeft in het thuisland een sterke positie opgebouwd dankzij de productie en verkoop van vissersboten en buitenboordmotoren.
De visteelt geldt als enorme groeimarkt, zeker nu de wereldzeeën overbevist dreigen te raken en overheden de vangst van bepaalde soorten steeds verder beperken. Vooral zalm en forel laten zich makkelijk telen. In ondiepe, niet al te warme wateren, nabij beschermde kusten, floreren zalm- en forelkwekerijen. De kwaliteit van de vis is daar goed en de vangst - voorzover daar nog sprake van is - constant.
De kusten van Noorwegen, Canada, Chili èn Japan zijn de aangewezen plaatsen voor grootschalige viskweek. Nutreco ziet deze landen ook als speerpunt van zijn strategisch beleid en is in al deze landen goed vertegenwoordigd.
Dat de kweekvis in opkomst is, blijkt ook uit de cijfers over zalm. Wereldwijd wordt nog jaarlijks 950 duizend ton in het wild gevangen. De gekweekte omzet is de afgelopen vijf jaar verdubbeld tot 535 duizend. Marktanalisten voorzien opnieuw een verdubbeling in de komende vijf jaar, zodat straks meer zalm uit de kweekvijver komt dan uit zee. Japanners eten eenderde van alle gevangen zalm.

