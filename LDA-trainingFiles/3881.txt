	Honderd jaar Sint-Bavo
	'Gij begrijpt toch wel dat wij door den jongen Cuijpers te kiezen den ouden Cuijpers tegelijk hebben, zoolang hij blijft leven.' Met deze welhaast jezutische vondst rechtvaardigde bisschop Bottemanne van Haarlem in 1893 de uitverkiezing van Joseph Cuypers, zoon van de befaamde bouwer van het Amsterdamse Rijksmuseum Pierre Cuypers, tot architect van de nieuw te bouwen kathedraal van Sint-Bavo in Haarlem.
De oude Cuypers, zelf d bouwer van katholieke kerken in neogotische stijl, was toen 66 jaar en zou, zo vreesden de kerkelijke autoriteiten, het einde van de bouw weleens niet kunnen halen. Door de zoon de kathedraal te laten bouwen waren zij ervan verzekerd dat het boegbeeld van de katholieke kerkenbouw over zijn schouder zou blijven meekijken.
Volgend jaar mei is het honderd jaar geleden dat de Sint-Bavo, hoewel nog pas half voltooid, werd ingewijd. Ter gelegenheid daarvan is nu al een schitterend kunsthistorisch overzichtswerk verschenen, samengesteld door Antoon Erftemeijer, Arjen Looyenga en Marike van Roon: Getooid als een bruid - De nieuwe Sint-Bavokathedraal in Haarlem (Gottmer;  55,-). Het boek bevat behalve een uitvoerig expos over de bouwgeschiedenis tegen de achtergrond van het architectuurdebat in de negentiende eeuw een uitputtende behandeling van alle kunstwerken die de Sint-Bavo sieren, en hun makers. De titel is de vertaling van de Latijnse spreuk boven de hoofdingang: Sicut sponsa ornata.
De bouw van de Sint-Bavo was een logisch uitvloeisel van de emancipatie van de katholieke bevolkingsgroep in de negentiende eeuw. In 1853 werd de kerkelijke hirarchie hersteld; bisschoppen namen de touwtjes weer in handen. Het nieuwe bisdom Haarlem strekte zich uit over de provincies Noord-Holland (zonder het Gooi), Zuid-Holland en Zeeland (zonder Zeeuws-Vlaanderen). Steeds sterker kreeg men in Haarlem behoefte aan een kathedrale kerk die recht deed aan de omvang en status van het bisdom: een kathedraal als zichtbaar monument van katholieke kracht en emancipatie.
De bouw, die in 1895 begon, verliep in drie fasen. In 1898 werd het koorgedeelte, het hart van de kerk, voltooid. Van 1902 tot 1906 werd de kathedraal verder uitgebreid en van 1927 tot 1930 werd de bouw afgerond met de beide karakteristieke torens. De verschillende bouwfasen werden telkens begeleid met uitgekiende campagnes om geld in het laatje te brengen. Zo werd in 1901 de actie 'Sint-Bavo steentjes' aangezwengeld (ieder werd gevraagd zijn 'steentje' bij te dragen); vervolgens werden ook heipalen te koop aangeboden. In 1924 werden spaarpotten in de vorm van twee kathedraaltorens verspreid. In de ene werd de vrouwen verzocht hun geld te deponeren, in de andere de mannen. Sindsdien hebben de torens de namen 'mannen- en vrouwentoren'.
Tijdens de bouw bemoeide de oude Cuypers zich voortdurend met de activiteiten van zijn zoon. Het was een botsing van karakters. 'Vader Cuypers, zo heet het, was een uiterst krachtige persoonlijkheid, de zoon eerder bedeesd, aarzelend en onzeker, niet alleen als persoon, maar ook in zijn werk', schrijft Arjen Looyenga. Dat beeld is niet onjuist, vindt hij ('vader Cuypers was inderdaad lastig en ongeduldig'), maar moet wel worden genuanceerd. Joseph Cuypers was 'ofschoon zonder enige twijfel een minder krachtige persoonlijkheid dan zijn vader, zeker niet het doetje dat wel van hem wordt gemaakt'.
Han van Gessel

Foto
	Nieuwe Sint-Bavo in Haarlem. FOTO UIT 'GETOOID ALS EEN BRUID'

