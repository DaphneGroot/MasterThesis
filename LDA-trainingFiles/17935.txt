 ROBECO HAALT 316 MLN OP MET 2E GARANTFUND. 
 ROTTERDAM, 23 dec (Reuter) - De Robeco Groep heeft meegedeeld dat beleggers voor 316 miljoen gulden participaties hebben gekocht in het RG AEX GarantFund dec 96/01, het tweede garantiefonds van de groep. 
 Samen met het twee maanden geleden geintroduceerde RG AEX GarantFund Okt 96/01 is er nu voor ruim 828 miljoen gulden ingeschreven op de twee fondsen. Robeco zegt meer van dergelijke fondsen op de markt te gaan brengen gezien het succes ervan. 
 Bij de vijf jaar lopende garantfondsen wordt het risico van koersdalingen beperkt door het voor de einddatum "vastklikken" van koerswinsten op zes vooraf vastgestelde AEX-niveaus. 
 Verder geldt een minimum garantiewaarde van 100 gulden waardoor een groot deel van de inleg wordt beschermd, aldus Robeco. Zowel koerskliks als minimum garantiewaarde gelden enkel op de einddatum. 
 De voor het tweede garantfund geldende startkoers van de AEX is vastgesteld op 621.15. De zes koerskliks liggen op 10, 20, 30, 40, 50 en 60 procent boven die startkoers. 
 De eerste koersklik ligt derhalve op 683.27, aldus Robeco. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
