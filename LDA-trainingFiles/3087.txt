	Het Nationale Ballet wil groep voor experiment
	Van onze verslaggever
Ariejan Korteweg
AMSTERDAM
Het Nationale Ballet wil naast de grote voorstellingen ook kleinschalige producties gaan brengen, waarin ruimte is voor experiment. Artistiek directeur Wayne Eagling wil daartoe een aparte groep in het gezelschap oprichten. Hij opteert voorlopig voor de naam HNB+.

Die groep zal zich presenteren in kleinere theaters, zoals Bellevue of de Westergasfabriek in Amsterdam. In die meer informele omgeving kunnen choreografen meer risico nemen dan in het Muziektheater mogelijk is, waar de druk om de zaal te vullen groter is. Eagling stelt dat een 'kraamkamer' vitaal kan zijn voor de toekomst van het gezelschap. Zowel gevestigde choreografen als beginnelingen moeten bij 'HNB+' aan de slag kunnen.
De groep zou zich medio 1998 voor het eerst moeten presenteren. De financiering is nog niet rond. Het Nationale Ballet heeft 50 duizend gulden bestemd voor de ontwikkeling van jong choreografisch talent. Aanvullende financiering wordt gezocht bij het Fonds voor de Podiumkunsten en bij sponsors.
'Low-budget en kleinschalig', dat zijn de enige beperkingen die Eagling voorlopig kan aangeven. 'De groep gaat opereren onder de vlag van het Nationale Ballet. De dans moet aan onze stijl gerelateerd zijn. Ik zou graag veel gebruik van de klassieke techniek zien. Maar ook de doorwerking van de invloed van Van Manen, Van Dantzig en Van Schayk is belangrijk.'
Eagling verwijst naar de tijd voor 1986, toen het Nationale Ballet nog in de Stadsschouwburg gehuisvest was. 'De drie huischoreografen konden toen naar hartelust experimenteren. Wat goed was, bleef op het repertoire. Wat niet voldeed, verdween geruisloos. Zo'n situatie zou ik willen. Ook Balanchine maakte niet louter meesterwerken.'
HNB+ moet geen min of meer zelfstandige organisatie worden, zoals de juniorengroep Nederlands Dans Theater II. Oude en jonge dansers van het gezelschap kunnen ervoor worden uitgenodigd, mits de choreograaf hen graag wil hebben, Ã©n de overige programmering het toestaat. Want het subgezelschap zal vooral tussen de bedrijven door in actie komen, als Notenkraker, Martha Graham-balletten en ander groot werk het toelaten.
De nieuwe groep is bedoeld voor dansers uit de groep die in workshops of elders hun choreografische mogelijkheden hebben getoond, zoals Fernandez en Pastor. Maar ook ervaren choreografen kunnen worden uitgenodigd, en kunstenaars uit de moderne dans, zoals Roebana & Leine, die eerder aan een workshop deelnamen. Ook sluit hij niet uit dat bestaand repertoire door een nieuwe bezetting wordt uitgevoerd. .
Heeft dit initiatief iets te maken met het behoudende imago dat het Nationale Ballet gaandeweg in het Muziektheater kreeg? 'Een gezelschap dat de Notenkraker op het repertoire neemt, wordt kennelijk als traditioneel gezien. Mij gaat het eerder om de kwaliteit. Wel dwingt het bespelen van het Muziektheater je tot enige voorzichtigheid. Die zal deze offshoot niet hoeven te betrachten.'

