Margaret Smith-Court.
Margaret Smith-Court (Albury, 16 juli 1942) is een voormalig Australisch tennisspeelster. Ze won in totaal 62 grandslamtoernooien, waarvan 24 in het enkelspel, meer dan welke andere tennisspeler ooit. Van die 24 overwinningen won ze elf maal het vrouwenenkelspel op het Australian Open. Haar topjaren waren de jaren 60 van de twintigste eeuw. Zij was in 1970 de tweede vrouw ooit en de eerste professionele vrouw, die een grand slam op haar naam schreef, door alle vier de grote grandslamtoernooien in één jaar te winnen. Zij is daarnaast de enige persoon die naast een "grand slam" in het enkelspel tevens een "career slam" in het dubbelspel realiseerde. In 1979 werd ze opgenomen in de prestigieuze Tennis Hall of Fame. In 1993 werd zij tevens in de Australische "Tennis Hall of Fame" opgenomen.
Biografie.
Margaret werd op 16 juli 1942 in Albury in Nieuw-Zuid-Wales geboren als Margaret Jean Smith. Ze begon met het spelen van tennis op haar achtste en toen ze zeventien jaar was, won ze haar eerste van zeven Australian Open-titels op rij. In 1966 stopte zij tijdelijk met tennis, waarna ze trouwde (28 oktober 1967) en de naam Margaret Smith-Court aannam. In 1968 kwam ze terug en won in 1970 alle grandslamtoernooien in één jaar. In 1977 stopte ze definitief met tennissen.
Op de voorgrond de Margaret Court Arena
In 2003 werd het zogenaamde "Show Court One" op het Melbourne Park, waar ieder jaar het Australian Open wordt gehouden, hernoemd tot "Margaret Court Arena". In mei 2017 riepen verschillende (oud-)tennisters, waaronder Martina Navrátilová, Richèl Hogenkamp en Casey Dellacqua, op om de naam van het stadion te veranderen. Court, zelf van orthodox-christelijke huize, had zich verschillende keren in afwijzende zin uitgesproken tegen het huwelijk van mensen van dezelfde sekse. Zo had ze verklaard niet met de vliegtuigmaatschappij Qantas meer te zullen vliegen omdat de directeur daarvan zich positief had uitgelaten over het homohuwelijk.
