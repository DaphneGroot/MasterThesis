	HUB SCHIPHOL! KLM zweert bij Schiphol
	KLM-topman Pieter Bouw kan zich behoorlijk opwinden over de luchtige wijze waarop sommige politici omspringen met het economisch belang van de KLM. 'Ik spreek alle politieke leiders er op aan ook de gevolgen van een beperking van de luchtvaart voor de Nederlandse economie nadrukkelijk te vermelden. Wie dat nalaat, doet aan misleiding. Die bouwt aan een droom.'
Aldus de president-directeur van de Koninklijke deze maand op een bijeenkomst van D66. De toegevoegde waarde van de luchtvaart voor Nederland is volgens de KLM twaalf miljard gulden. Als de politiek zou besluiten deze sector af te remmen, zou dat zeer negatieve gevolgen hebben. Niet alleen voor de luchtvaartmaatschappij, maar voor talloze bedrijven die ook van deze sector afhankelijk zijn, aldus de hoogste baas van de KLM.
Bouw: 'Mocht de politiek de nul-optie kiezen, laat ons dat dan zo snel mogelijk weten. En niet alleen ons, maar alle andere bedrijven die dan naar alternatieven moeten zoeken.'
Op het hoofdkwartier van de KLM wordt soms met ongeloof geluisterd naar de argumenten tegen verdere expansie. De blauwe brigade van Bouw is niet weinig trots op de resultaten die de afgelopen jaren zijn geboekt. In een periode waarin de meeste concurrenten kampten met de naween van de Golfoorlog, breidde de KLM haar marktaandeel fors uit.
Binnen Europa groeide het aandeel van de maatschappij tussen 1990 en 1995 van 2,8 naar 4,2 procent en in het intercontinentale vervoer van 10,8 naar 13,3 procent. De concurrentie werd afgetroefd met een ongekende productiviteitsstijging; maar vooral met de succesvolle alliantie met Northwest Airlines, de open skies-overeenkomst met de VS en een geavanceerd overstapsysteem op Schiphol.
Met zijn beperkte thuismarkt moet de KLM het vooral hebben van de buitenlanders die via Schiphol willen doorvliegen. Daarvoor zijn een efficinte luchthaven, waarin alles in n terminal is geconcentreerd, en een wijdvertakt netwerk van verbindingen nodig. KLM en Schiphol bieden die faciliteiten. Sinds 1990 groeide het aantal passagiers dat met een lijndienst naar Schiphol kwam met 8,1 miljoen; 5,1 miljoen van hen stapten over.
'Maar voor deze markt geldt het adagium: snel gewonnen snel geronnen', schreef minister Jorritsma van Verkeer en Waterstaat vorig jaar al. Sabena, Austrian en SAS zijn inmiddels ook begonnen met een overstapsysteem  la Schiphol. De VS hebben nu met meer dan tien Europese landen een open skies-akkoord. En allianties tussen Europese en Amerikaanse carriers zijn intussen meer regel dan uitzondering.
Kortom: de concurrentie zit niet stil. Om aantrekkelijk te blijven, schaaft de KLM voortdurend aan haar 'product'. De consument stelt hoge eisen bij zijn keuze voor een luchtvaartmaatschappij, schrijft Bouw in het jaarverslag '95/'96. Onder voortdurende druk van de concurrentie is ook de KLM geherstructureerd en staat nu de klant met stip op de eerste plaats.
De maatschappij heeft grote ambities. Met name het netwerk in Europa moet, eventueel samen met een Europese partner, worden uitgebouwd. In het Verre Oosten moet een alliantie met een grote Aziatische partner de positie versterken. De KLM beschouwt niet Nederland, maar heel Europa als zijn eigen achterland. De president-directeur laat er geen twijfel over bestaan dat van de ruim 25 duizend werknemers het uiterste wordt verwacht om de toekomst van het bedrijf veilig te stellen. 'Dat stelt hoge eisen waar het gaat om creativiteit, doorzettingsvermogen en flexibiliteit.'
Bouw is ervan overtuigd dat de KLM al het mogelijke doet om die doelstellingen op een milieuvriendelijke manier te bereiken.
De maatschappij beschikt over een moderne, naar verhouding 'stille' vloot. Er wordt sinds 1994 intern gewerkt met een Milieu Informatie Systeem, om zo goed mogelijk zicht te houden op de milieubelasting. Maar lastenverhogingen door milieumaatregelen 'die niet in verhouding staan tot het beoogde doel en die tot onnodige beperking van de potentile capaciteit van luchthavens leiden' moeten worden voorkomen, aldus de president-directeur in het laatste jaarverslag.
Bouw 'griezelt' bij de gedachte dat naast Schiphol een tweede nationale luchthaven zou ontstaan, een filiaal op een half uur of meer afstand van Schiphol. De KLM gaat ervan uit dat Schiphol op de huidige plek op den duur binnen de geluidsgrenzen tachtig miljoen passagiers kan verwerken.
In het uiterste geval moet er een geheel nieuwe luchthaven gebouwd worden. Splitsing van de passagiersstromen over twee ver uit elkaar gelegen locaties is volgens Bouw 'killing'. Dan valt het succesvolle overstapconcept van de KLM in duigen.
Over uitbreiding van de capaciteit op Schiphol hoeft de politiek zich dan geen zorgen meer te maken, want die is niet meer nodig. Uit een studie van het adviesbureau KPMG blijkt dat het aantal passagiers per lijndienst met 66 procent daalt als de transferpassagiers op Schiphol zouden wegvallen.
Zonder dat aanbod zou de KLM tachtig procent van de routes niet meer kunnen onderhouden. Het netwerk zou zich beperken tot een twintigtal grote Europese bestemmingen. KPMG: 'Het faillissement van de KLM lijkt onontkoombaar.' Maar ook Schiphol zou 45 procent van de inkomsten verliezen. Er verdwijnen 39 duizend arbeidsplaatsen en een omzet van vijf miljard gulden.
Deze zomer moet er een beslissing vallen over uitbreiding van het overstapsysteem van de KLM; volgens de maatschappij een absolute voorwaarde om de concurrentie voor te blijven. Het is, aldus Schipholdirecteur Hans Smits, zeer de vraag of dat binnen de geluidsgrenzen kan.
Ze zullen elkaar er niet over in de haren vliegen, Smits en Bouw. Gezamenlijk zullen ze de ministers in Den Haag de keus voorleggen: tijdelijke dispensatie voor extra lawaai-overlast, of een rem op de groei van de KLM. Het antwoord wordt een goede graadmeter voor de politieke besluiten die de komende jaren over de toekomst van de luchtvaart moeten vallen.

Foto
	GRAPHIC: Marktaandelen luchtvaartmaatschappijen

