	VW schikt strijd met General Motors in miljardendeal
	Van onze economische redactie
AMSTERDAM
Volkswagen en General Motors hebben hun al jaren slepende conflict over vermeende bedrijfsspionage geschikt. Het Duitse autoconcern koopt voor een miljard dollar (1,76 miljard gulden) auto-onderdelen van GM. Daarbovenop betaalt Volkswagen 100 miljoen dollar (176 miljoen gulden) aan de Amerikaanse concurrent.

Vice-president Louis Hughes van GM had eerder op de dag al voor de Duitse televisie gezegd dat een schikking in de maak was. De Amerikanen beschuldigden Volkswagen en zijn inmiddels opgestapte inkoopdirecteur José López van spionage.
Met de schikking komt een einde aan de 'affaire-López' die jarenlang de Duitse media heeft beheerst en het Openbaar Ministerie in Darmstadt handenvol werk heeft bezorgd. In december kwamen de officieren van justitie met het resultaat van hun onderzoek naar buiten.
López zou in het laatste halfjaar van zijn dienstverband bij GM kostbare informatie hebben verzameld. Bij zijn overstap samen met vier 'medestrijders' naar VW in maart 1993 had hij duizenden pagina's bedrijfsgeheimen bij zich, waaronder een complete blauwdruk van een nieuwe GM-fabriek.
López wordt verantwoordelijk gehouden voor de grote winstverbetering van VW in de laatste jaren. Een van de eisen die GM aanvankelijk had gesteld was dat VW alle banden met Lopez zou doorsnijden. In november vorig jaar stapte de Spanjaard echter zelf op.
VW bleef echter zijn salaris doorbetalen zodat hij daarmee zijn eigen juridische verdediging kon financieren. De onderneming hoopte ook dat López als adviseur zou blijven. GM had ook geëist dat VW in het openbaar zou toegeven dat het fout had gehandeld.
Deze eis was tot nu toe het grootste struikelblok voor de onderhandelingen om een schikking te treffen. Daarom betuigde Ferdinand Piëch, president van Volkswagen, vorige maand 'in het openbaar zijn diepste spijt' over de affaire.
Daarmee leken de meeste eisen ingewilligd. GM-dochter Opel toonde zich echter onverzoenlijk. President-commissaris Wilhelm Gäb stelde dat Opel niet onder de indruk was van het vertrek van López bij VW. Gäb eiste dat alle 'Spaanse strijders', die Lopez naar VW had meegenomen, het veld zouden ruimen. Ook het adviseurschap van López voor VW vond Gäb onacceptabel.
Tot nu toe hield het Amerikaanse concern steeds vast aan een rechtszaak, die VW miljarden had kunnen kosten. Hughes verklaarde dat zijn concern niet de bedoeling heeft VW in Duitsland en de Verenigde Staten te beschadigen. 'Ik wil onderstrepen dat ons grote respect voor het concern VW en zijn duizenden werknemers onveranderd is.' De Amerikanen zijn naar de rechter gestapt omdat er door illegale praktijken schade is ontstaan, aldus Hughes.
GM had zowel in de VS als in Duitsland rechtszaken tegen VW, zijn bestuurders en López aangespannen. Vooral de zaak in de VS, die was gebaseerd op een anti-mafiawet, had het Duitse concern miljarden kunnen kosten. Bij de schikking gaat het weliswaar ook om een fors bedrag, maar VW krijgt daar deels wel onderdelen voor.
Op de effectenbeurs in Frankfurt leidden de berichten over een schikking donderdag tot een flinke stijging van de aandelenkoers van VW. Bij het slot van de officiële handel noteerde het aandeel 690,50 mark, ofwel 2,2 procent hoger dan de slotkoers van 675,50 mark op woensdag.
Behalve de verplichting om gedurende zeven jaar onderdelen te kopen bij GM-dochter Delphi, heeft VW beloofd alle kosten van de juridische procedure te zullen betalen.

