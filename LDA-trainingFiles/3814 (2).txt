Verpopping.
Verpopping is een bij veel insecten voorkomend proces waarbij de larve zich transformeert tot een volwassen insect (imago). Insecten met een dergelijke ontwikkeling kennen een volledige gedaanteverwisseling, ze zijn holometabool en behoren tot de Endopterygota.
Dit proces vindt plaats via een apart stadium waarin de larve na de laatste vervelling een ander uiterlijk krijgt. Gedurende deze periode neemt de larve in zijn pop geen voedsel op. Uitwendig lijkt de pop in rust te verkeren terwijl intussen van binnen de larvale organen worden afgebroken en worden omgebouwd tot de organen die het volwassen insect nodig zal hebben. Veel poppen zien eruit als een rond tonnetje zonder poten, ogen, mond, anus, vleugels of antennen; bij kever- en vlinderpoppen zijn vaak al wel de vormen van het zich vormende imago herkenbaar. De meeste poppen bewegen zich niet, maar kunnen bij aanraking wel wriemelende bewegingen maken als verdediging.
Soorten poppen.
Poppen kunnen "coarctaat", "obtect" of "exaraat" zijn. Bij een coarctate pop zijn alle onderdelen binnenin geheel verborgen onder de huid van het laatste larvenstadium (Voorbeeld: vliegen). Bij een obtecte pop zijn de aanhangsels (vleugels, poten, antennes) in de pophuid opgenomen maar zijn hun contouren wel zichtbaar. Voorbeeld: vlinders. Bij een exarate pop steken de antennes en poten uit buiten het lichaam. Voorbeeld: de pop van kevers,
zoals de hieronder afgebeelde moriokever ("Zophobas morio").
Camouflage en cocons.
Poppen zijn weerloos en kwetsbaar, en daarom meestal goed gecamoufleerd, bijvoorbeeld vlinderpoppen als verdroogde blaadjes; veel insecten spinnen ook cocons (bij de bekende zijdevlinder wordt hiervan zijde gewonnen) of maken schuilplaatsen door bijvoorbeeld een paar blaadjes tegen elkaar te spinnen tot een holte waarin ze zich verpoppen. De geharde huid van de insectenlarve noemt men het "puparium". Deze beschermt de larve wanneer de metamorfose naar het volwassen stadium plaatsvindt.
Voorbeelden.
Bekende zich verpoppende insecten zijn onder andere kevers, vliegen, vlinders, vliesvleugeligen en vlooien.
