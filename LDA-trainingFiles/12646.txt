Phaya Samsenthai.
Koning Somdetch Brhat-Anya Samu Sena Daya Daya Buwana Natha Adipati Sri Sadhana Kanayudha, beter bekend onder de naam Phaya Samsenthai, was de oudste zoon van koning Fa Ngum en de tweede koning van het Zuidoost-Aziatische koninkrijk Lan Xang.
Samsenthai werd geboren in 1357 en volgde zijn vader op als koning van Lan Xang in 1373, nadat deze verbannen was naar Nan in Thailand. De titel Phaya Samsenthai betekent in het Nederlands: "heerser over 300.000 Thais". Hij kreeg deze titel omdat een nationale census in 1376 uitwees dat er ongeveer 300.000 volwassen mannen in het koninkrijk woonden. Phaya Samsenthai was een gelovig man en stichtte daarom vele tempels en scholen door het gebied. Hij vestigde ook een administratieve infrastructuur naar Siamees voorbeeld. Hij stierf in 1417 op 60-jarige leeftijd. Zijn heerschappij was een gouden tijd voor de handel in Lan Xang. Na zijn dood ontbrandde er een machtsstrijd die zou duren tot de komst van koning Photisarat in 1520.
Hij heeft voor zover bekend 4 vrouwen gehad. De eerste was zijn nicht, prinses (Chao Fa Nying) Keo Noi Nong Hiao, ook wel bekend als koningin (Mahadevi) Buwana Dhani Fa (Bua Then Fa). Dit was de dochter van koning Kham Hiao, de laatste koning van Sawa. Phaya Samsenthai trouwde met haar in 1377. Zijn tweede vrouw was Nang Nayunsari (Noi On Sor), dit was de dochter van de koning van Lanna. Zijn derde vrouw was Nang Kaeva Yudhi Fa (Keo Yot Fa), de dochter van de koning van Ayutthaya. En zijn vierde vrouw was prinses Nang Sri Devi (Sida), de dochter van de prins van Chiengtung (Xieng Hung).
