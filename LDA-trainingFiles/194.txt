	Dutchbat-militairen kampen met geheimzinnige kwalen
	ANP
DEN HAAG
Zo'n tien Dutchbat-militairen die in Oost-BosniÃ« hebben gediend, kampen sinds hun terugkeer in Nederland met geheimzinnige kwalen. Ze hebben last van slapeloosheid, uitputting, hoofdpijn, concentratieproblemen en chronische diarree.
De slachtoffers wijten hun klachten aan de omstandigheden in hun kamp in Lukavac, bij Tuzla.  De eenheid was destijds ondergebracht op het terrein van een oude cokesfabriek. Het complex was bedekt met een dikke laag roet, wat al spoedig leidde tot irritaties aan de luchtwegen. Defensie liet daarop een bodemonderzoek instellen. De uitkomst was dat de bodem geen schadelijke stoffen bevatte.
Het blad Opinie van de militaire bond AFMP voert deze week twee ex-Dutchbatters op met aanzienlijk ernstiger klachten dan tot nu toe bekend was. Volgens korporaal Eva Zijp (23) was er op het complex een laboratorium waar 'chemische rotzooi' lag. Op de toegangsdeur zat een sticker met 'Gevaar radioactief', aldus Zijp.

