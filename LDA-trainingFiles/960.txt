	Juppé dreigt Nederland met vete over trekvogels
	Van onze correspondent
Bert Wagendorp
LONDEN
Worden, na de drugs, trekvogels een nieuwe bron van animositeit tussen Parijs en Den Haag? Het mag niet worden uitgesloten. In een telefoontje naar het ministerie van Landbouw, Natuurbeheer en Visserij dreigde het bureau van de Franse premier Juppé recentelijk in elk geval dat Frankrijk het als 'een oorlogsverklaring' zal opvatten, als Nederland het de komende maanden als EU-voorzitter waagt de Europese Vogelwetgeving op de agenda te zetten.
De Nederlandse Europarlementariër Maartje van Putten onthulde dat gisteren in het BBC-televisieprogramma E-Files. Het intimiderende telefoontje zou deel uitmaken van een offensief van de zeer machtige en rijke Franse jagerslobby, tegen Europese plannen voor nieuwe uniforme en scherpe richtlijnen voor de jacht op trekvogels.
Juppé zou zich voor het karretje van de jagerslobby hebben laten spannen. Hij is behalve premier ook burgemeester van Bordeaux en onder zijn achterban in het zuidwesten van het land bevinden zich veel van Frankrijks anderhalf miljoen jagers.
Vorig jaar februari stemde het Europees parlement in met nieuwe wetgeving, die ervoor moet zorgen dat in de EU elk jaar vanaf 31 januari een verbod op de jacht op trekvogels geldt. Nu is dat al in dertien van de vijftien lidstaten het geval. Maar de Franse jagers wensen niet dat er wordt getornd aan hun recht om tot en met 28 februari trekvogels, voornamelijk eenden en ganzen, te mogen neerschieten.
Van Putten is de aanvoerster van de Europarlementariërs die pleiten voor één uniforme datum voor een jachtverbod. Zij deed de afgelopen jaren veel onderzoek naar de effecten van de jacht op trekvogels. Volgens haar bestaat bijna wereldwijd overeenstemming over de uiterste datum van 31 januari. 'In de Verenigde Staten hanteren ze die bijvoorbeeld al sinds 1930. En in Duitsland geldt zelfs een verbod vanaf 15 januari.'
Het verbod moet vogels in staat stellen onbedreigd naar andere leefgebieden te vliegen. De jacht is, na de voortschrijdende vernietiging van leefgebieden van trekvogels, de tweede oorzaak van de achteruitgang van de Europese trekvogelstand.
De Europese Commissie is al maanden bezig, naar aanleiding van het besluit van het Europarlement, een voorstel voor een nieuwe 'Vogelrichtlijn' te formuleren. Dat moet vervolgens worden voorgelegd aan de Europese Ministerraad. Gaat die akkoord, dan volgt een tweede stemming in het Europarlement. Wordt het voorstel aangenomen, dan kan Frankrijk worden gedwongen zijn wetgeving in overeenstemming te brengen met de Europese richtlijn.
Van Putten zei zondag, naar aanleiding van haar uitspraken in het BBC-programma, dat zij de beschuldiging van Franse intimidatie baseerde op bronnen in het ministerie van Landbouw, Natuurbeheer en Visserij. Van Putten voegde er gisteren aan toe dat Parijs ook directe druk uitoefent op de Europese Commissie, om met een voor Frankrijk acceptabel compromis op tafel te komen. Overigens bevestigden volgens de BBC andere bronnen haar woorden.
Als EU-voorzitter kan Nederland er hooguit bij de Commissie op aandringen, dat ze snel met een voorstel komt. Maar Van Putten heeft begrepen dat Den Haag voorlopig geen plannen heeft in die richting. 'Wat ik ook wel begrijp, gezien alle andere problemen die er liggen. En zeker gezien de huidige verhouding tussen Parijs en Den Haag. Zij hebben er vermoedelijk weinig behoefte aan de zaken nog ingewikkelder te maken dan ze al zijn.'
Waarom Juppé desondanks toch besloot alvast een dreigend salvo richting Den Haag af te vuren, weet Van Putten ook niet zeker.

