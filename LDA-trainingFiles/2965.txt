	Lord of the Rings van Tolkien is boek van de eeuw
	
Reuter
LONDEN
The Lord of the Rings, het mythologische verhaal over 'hobbits' en elfen van J.R.R. Tolkien, is h√©t boek van de twintigste eeuw. Dat vindt een meerderheid van 25 duizend Britten die door de uitgeverij Waterstone zijn gepeild over hun literaire voorkeuren. Tolkien verslaat daarmee George Orwell, die de tweede en derde plaats bezet met achtereenvolgens 1984 en Animal Farm.
De ondervraagden noemden in totaal vijfduizend titels die volgens hen in aanmerking kwamen voor het predikaat boek van de eeuw. Zes winnaars van de Nobelprijs voor literatuur kwamen terecht in de top-100, onder wie William Golding en Albert Camus. Gabriel Garcia Marquez' Honderd Jaar Eenzaamheid en John Steinbecks Druiven der Gramschap staan in de top-10.
Het meest recente werk dat tot de top-10 wist door te dringen is Trainspotting van Irvine Welsh. Minstens zo opvallend zijn de afwezigen. Volgens Waterstone kregen gevierde schrijvers als Hemingway, T.S. Eliot en Samuel Beckett geen enkele vermelding.

