 SCHUTTERSVELD BLIJFT BIJ WINSTPROGNOSE. 
 ZEIST, 6 nov (Reuter) - Schuttersveld Holding NV zegt bij haar eerdere prognose te blijven dat over 1996 een winststijging wordt verwacht. 
 "Schuttersveld handhaaft haar verwachting dat het resultaat over 1996 hoger zal zijn dan het behaalde resultaat over 1995," aldus het bedrijf in een persbericht. 
 De industriele handels-en dienstengroep zei in augustus voor de tweede helft van 1996 een winst te verwachten die ongeveer net zo groot zou zijn als de 14,9 miljoen gulden van het eerste halfjaar. In 1995 steeg de jaarwinst met 36 procent tot 25,2 miljoen gulden. 
 In de eerste drie kwartalen van dit jaar steeg de netto winst met 13 procent tot 18,3 miljoen gulden en de winst per aandeel ging met 10 procent omhoog tot 4,09 gulden. 
 De omzet trok met 19 procent aan tot 710 miljoen gulden. Volgens Schuttersveld droegen alle werkmaatschappijen positief bij aan de behaalde resultaten. 
 Hoewel de afzet in Duitsland, waar zo'n 30 procent van de groepsomzet wordt gerealiseerd, in het derde kwartaal niet verslechterde ten opzichte van het eerste halfjaar bleef deze toch matig. 
 "Dat het resultaat in het derde kwartaal desondanks in lijn bleef met de positieve ontwikkeling in de voorgaande kwartalen stemt dan ook tot tevredenheid," aldus Schuttersveld. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
