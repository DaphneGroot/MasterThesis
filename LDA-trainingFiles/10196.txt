Hellendoorn (gemeente).
Topografische gemeentekaart van Hellendoorn, december 2015
Hellendoorn () (Nedersaksisch: "Heldern") is een gemeente en een dorp in de Nederlandse provincie Overijssel op/bij de grens van Salland en Twente. De gemeente telt inwoners (, bron: CBS) op een oppervlakte van 139,03 km². De gemeente Hellendoorn maakt deel uit van de Regio Twente, maar behoort historisch gezien tot Salland.
Economie.
Bepalend voor de gemeente Hellendoorn was en is de aanwezigheid van de Koninklijke Stoomweverij (KSW) van de Salomonsons in Nijverdal. Na de fusie in 1957 met Ten Cate in Almelo ontstond het concern Koninklijke Nijverdal-Ten Cate, later kortweg Koninklijke Ten Cate. Het is een van de weinige textielconcerns in Twente die zich vooral door tijdige aanpassing van zijn producten (bijvoorbeeld kunstgras en materialen voor de ruimtevaart) wist te handhaven.
Het dorp Hellendoorn is bekend geworden door de aanwezigheid van het Avonturenpark Hellendoorn. Verder is er in het dorp een ijsfabriek, die tot 1996 het ijsmerk Caraco maakte. Het bedrijf werd in 1985 overgenomen door Unilever en produceert de merken Ben & Jerry's, Hertog en Ola.
Momenteel is er een museum in Hellendoorn over de vroegere Caraco, namelijk het bakkerij- en ijsmuseum.
Verkeer en vervoer.
De stoptrein Zwolle-Enschede stopt tweemaal per uur per richting in Nijverdal. Het andere station in de gemeente is Daarlerveen aan de spoorlijn Almelo - Mariënberg dat tweemaal per uur per richting wordt aangedaan. Vroeger had de spoorlijn Neede - Hellendoorn een station in Hellendoorn en een station Nijverdal-Zuid, maar die lijn is -voor personenvervoer- in 1935 gesloten. De provinciale weg 347 (N347) loopt rondom Hellendoorn, doordat er een kleine ring is aangelegd. Rijksweg 35 (N35) liep dwars door de Grotestraat in Nijverdal en veroorzaakte in de spits grote opstoppingen in het centrum. De gemeente werkte aan een oplossing voor de verkeersproblematiek in het Combiplan Rijksweg 35 en werkte hierbij aan de bouw van een tunnelvariant. De kruising van N347 en N35 veroorzaakte in de ochtend- en avondspits regelmatig file. De Salland-Twente tunnel werd op zaterdagmiddag 29 augustus 2015 feestelijk in gebruik genomen en werd voor één dag Leo ten Brinke-tunnel genoemd, naar degene die het tunnelplan ongeveer 40 jaar voordien had bedacht.
In Hellendoorn en Nijverdal is een busverbinding aanwezig, namelijk Syntuslijn 96 (Hellendoorn - Rijssen)
Politiek.
Hellendoorn is een overwegend christelijke gemeente, waarin bij de landelijke verkiezingen door veel inwoners op het CDA wordt gestemd. Bij de verkiezingen in 2003 ontving het CDA hier 50,9%. In 2006 daalde dit percentage tot 48%. Bij de verkiezingen in 2010 kelderde het percentage tot onder de 32 procent. Bij de Tweede Kamerverkiezingen van 2012 waren Hellendoorn en het naburige Twenterand de enige twee gemeenten waarin het CDA nog de grootste partij werd, al kreeg de partij in Hellendoorn nog maar 23,1% van de stemmen.
College van B & W.
Sinds de gemeenteraadsverkiezingen van 2010 bestaat het college van B & W naast de burgemeester uit CDA (twee wethouders) en BurgerBelang (twee wethouders, waarvan één in 50 procent deeltijd).
