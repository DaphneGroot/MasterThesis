	Duitsers steeds nerveuzer over 'fiscale sanering van de eeuw'
	Van onze correspondent
Willem Beusekamp

BONN
'Helemaal mis', verklaarde de Duitse minister van Financien, Theo Waigel, maandag in München. De btw gaat niet omhoog van 15 naar 17 procent. Geruchten over de komende verlaging van de vennootschapsbelasting kloppen volgens hem weer wel. In plaats van 47 procent betaalt de ondernemer vanaf 1999 35 procent. En het hoogste tarief van de inkomstenbelasting gaat van 53 naar 39 procent.
'Daar komt niets van in', verzekert premier Simonis van de deelstaat Sleeswijk-Holstein. Haar partij, de SPD, heeft in de eerste kamer van het parlement de meerderheid en zal alle belastinghervormingen torpederen. 'Waigel wil de rijken bevoordelen ten koste van de kleinverdieners. Wij stemmen tégen.'
Duitsland knutselt aan de 'fiscale sanering van de eeuw', zoals het in Bonn wordt genoemd. Doel is het land aantrekkelijker te maken voor investeerders en de fiscale druk voor de eigen bevolking te verlagen. De sanering van de huidige, gecompliceerde belastingheffing moet hét wapen zijn waarmee de werkloosheid tegen de eeuwwisseling kan worden gehalveerd.
Meer dan ooit is de Duitse welvaart afhankelijk van de export. De werkgevers bevestigden het gisteren nog eens. De economische groei in het derde kwartaal van 1996 bedroeg 2,4 procent. Het aandeel van de export in deze groei was bijna driemaal zo hoog als in de voorgaande drie maanden. Op de binnenlandse markt blijft het droevig gesteld. Hierin kan verandering komen indien het ministerie van Financien 'een duidelijk signaal geeft van een koers die op kostenverlaging is gericht'.
De nervositeit over de komende fiscale veranderingen is zo hoog opgelopen, dat prijsschieten op de huidige tarieven een nationale sport is geworden. Voorlopig hoogtepunt: zondag wisten de media zeker dat Waigel de btw met twee punten wil verhogen om de verlaging van de directe belastingen te kunnen financieren. De bewindsman werd zelfs geciteerd: 'De btw gaat van 15 naar 17 procent'. Maandag werd het citaat herhaald. 's Middags volgde de officiële ontkenning.
Feit blijft dat er iets moet gebeuren en dat de regering van christen- en Vrije Democraten (CDU/CSU, FDP) voor alle noodzakelijke wetswijzigingen afhankelijk is van de oppositie, die in de Bondsraad (eerste kamer) over een strategische meerderheid beschikt.
In grove lijnen zien de plannen er als volgt uit. De verlaging van de tarieven kost de schatkist circa 100 miljard mark, bijna een kwart van de jaarlijkse staatsbegroting. Het leeuwendeel hiervan (70 miljard) moet worden gefinancierd door zonder aanzien des persoons aftrekposten te schrappen. De rest zou kunnen worden gedekt door een hogere btw.
Woensdag vergaderen de regeringsfracties over het definitieve voorstel. Pas daarna begint het echte spel.

