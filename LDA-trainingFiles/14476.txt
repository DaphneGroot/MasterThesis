Nederlandse Televisie Stichting.
De Nederlandse Televisie Stichting (NTS) was de eerste Nederlandse televisieomroep, en de voorloper van de huidige Nederlandse Omroep Stichting (NOS) en de stichting NTR.
Historie.
De NTS werd op donderdag 31 mei 1951 opgericht door de omroepverenigingen AVRO, KRO,NCRV en VARA en gevestigd te Hilversum. De stichting had als doelstelling: „het bereiken van een zo breed mogelijke samenwerking op het terrein van de televisie, onder meer door het bevorderen van een regeling van zendtijden, zó, dat elk van de Stichters gelijke uitzendmogelijkheden zal hebben". Voorts behoorde tot de taak het coördineren van de programma's, te weten: gemeenschappelijke verantwoordelijkheid, opstellen van nationale programma's en het exploiteren van studio's. De eerste uitzending vond plaats op 2 oktober 1951 vanuit studio Irene.
In 1956 kreeg de NTS minimaal 25% van de totale zendtijd toegewezen en kreeg van de regering de opdracht voortaan zelf zogenaamde neutrale programma's te maken, zoals het Journaal en sport. De eerste uitzending van het NTS Journaal ging op 5 januari 1956 de lucht in. De onderwerpen waren: hardnekkige gladheid, een interview met Caroline (de dochter van schaakkampioen Max Euwe) en jonge stieren door de straten van Pamplona.
In 1969 ging de NTS samen met de Nederlandse Radio Unie op in de NOS.
