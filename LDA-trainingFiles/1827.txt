	Extreme kou dwingt NAM beroep te doen op gasopslag Grijpskerk
	Van onze verslaggeefster
AMSTERDAM
De Nederlandse Aardolie Maatschappij (NAM) heeft de ondergrondse gasopslaginstallatie bij het Groningse Grijpskerk in gebruik genomen. Deze opslagplaats is bedoeld om bij extreme kou toch nog de gewenste hoeveelheid gas uit de grond te kunnen halen. Omdat het grote gasveld bij Slochteren leger raakt, is de druk er te laag geworden om snel genoeg gas op te kunnen pompen.
Aanvankelijk zou de opslagplaats bij Grijpskerk pas later dit jaar in gebruik worden genomen. De echte opslag, waarbij gas uit een ander veld in Grijpskerk wordt 'ge√Ønjecteerd', begint pas in de zomer. Momenteel zit er tien- tot vijftien miljard kubieke meter gas in de grond die langzaam opgepomt en gebruikt worden. Op termijn kan in het veld drie miljard kubieke meter aardgas worden bewaard.
De installatie bij Grijpskerk heeft een miljard gulden gekost en biedt werk aan 35 mensen.
Grijpskerk is niet de enige plek waar gas wordt bewaard. Ook in Langelo en Alkmaar wordt gebouwd aan dit soort opslaggebieden. Als het zo koud is als nu is het nodig dat er snel veel gas uit de grond kan worden gehaald. Door het gas op te slaan in kleinere velden staat er genoeg druk op.
Ook deze winter leidt de kou tot plotselinge grote vraag naar gas. De Gasunie verwacht maandag een record aan gas te leveren. Veel scholen en bedrijven gaan dan voor het eerst weer open na lang gesloten te zijn geweest. Als de temperatuur laag blijft, zou de gasafzet maandag wel eens boven de 560 miljoen kubieke meter kunnen uitkomen.
Donderdag werd al 558 miljoen kubieke meter gas verkocht, waarmee het vorige record van 26 januari vorig jaar sneuvelde. De kou heeft de gasafzet van de Gasunie vorig jaar al 13 procent opgedreven naar 93,7 miljard kubieke meter.

