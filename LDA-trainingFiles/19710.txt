Richard Roland Holst.
Richard Nicolaüs (Rik) Roland Holst (Amsterdam, 4 december 1868 – Bloemendaal, 31 december 1938) was een Nederlandse beeldend kunstenaar: schilder, tekenaar, lithograaf, boekbandontwerper, etser, houtsnijder, glazenier en schrijver.
Levensloop.
Hij werd geboren als zoon van Adriaan Roland Holst, fabrikant en assuradeur, en Sabina Posthumus. Zijn neef was de dichter Adriaan Roland Holst. Rik - zijn roepnaam - Roland Holst studeerde van 1885 tot 1890 aan de Rijksacademie voor Beeldende Kunsten te Amsterdam. Aldaar was hij vanaf 1918 docent en van 1926 tot 1934 directeur.
Hij trad op 16 januari 1896 in het huwelijk met de bekende dichteres en revolutionair Henriette van der Schalk. Dit huwelijk bleef kinderloos.
Werk.
Richard Roland Holst onderging de invloed van William Morris. Hij kende de kunst in de eerste plaats een ideële, dienende taak toe en legde vooral de nadruk op ambachtelijke zuiverheid en schone vorm. Daarbij hechtte hij grote waarde aan samenwerking tussen kunstenaars (uit verschillende "disciplines"). Om die reden wordt hij wel een gemeenschapskunstenaar genoemd. Hij was een vriend van Herman Gorter en werd overtuigd socialist.
Hij maakte houtsneden, ontwierp affiches, deed de typografische vormgeving van de dichtbundel “Sonnetten en verzen in terzinen geschreven” van Henriette Roland Holst en maakte muurschilderingen in de Beurs van Berlage, het kantoor van de Algemeene Nederlandse Diamantbewerkersbond de 'Burcht van Berlage' en het gebouw van de Hoge Raad in Den Haag.
Later maakte hij ook glas-in-loodramen, onder andere voor het Amsterdamse stadhuis, de Domkerk en het hoofdpostkantoor op de Neude, beide te Utrecht. Hij was ook boekbandontwerper.
Beeld.
Roland Holst staat afgebeeld op een beeldhouwwerk op de brug van de Parnassusweg over het Zuider Amstelkanaal in Amsterdam. Hij figureert daar met palet en penseel, tezamen met architect H.P. Berlage en beeldhouwer Joseph Mendes da Costa. Stadsbeeldhouwer Hildo Krop maakte het beeld in 1940-1941 maar het mocht van de Duitse bezetter niet worden geplaatst. Het werd uiteindelijk onthuld op 17 april 1957.
