	McCartney houdt veiling kladje met songtekst tegen
	AP
LONDEN
Ex-Beatle Paul McCartney heeft stappen ondernomen om de veiling tegen te houden van een kladje, waarop hij dertig jaar geleden de tekst van With a little help from my friends schreef. Het kladje is in bezit van Lily Evans, de weduwe van de 21 jaar geleden overleden roadmanager van de Beatles, Mal Evans.
Lily Evans vond het blaadje papier tussen de papieren van haar man, maar volgens McCartney kan ze er geen aanspraak op maken. Mal Evans had de tekst in zijn bezit als werknemer van de Beatles, zo betoogt McCartney, wiens advocaten beschikken over een gerechtelijk bevel dat de verkoop van het kladje verbiedt.
Evans toonde zich geschokt door de actie van McCartney. 'Ik snap niet waarom hij me wil tegenhouden. Om het geld zal het hem niet gaan', zei ze. McCartney gaf donderdag een verklaring uit, waarin stond dat er geen twijfel over kon bestaan dat de tekst aan de Beatles toebehoorde. 'Ik wil mevrouw Evans en haar kinderen, aan wie ik de beste herinneringen bewaar, niet in de problemen brengen, maar ik vind echt dat dit originele manuscript moet worden teruggegeven aan de rechtmatige eigenaars', aldus McCartney. Volgens zijn woordvoerder Geoff Baker heeft McCartney Evans twee keer laten weten haar te willen helpen, als ze in financiÃ«le moeilijkheden verkeert, maar heeft ze zijn hulp geweigerd.
Medewerkers van het veilinghuis Sotheby hebben de opbrengst van het kladje volgens Evans geschat op zestigduizend pond (175 duizend gulden).

