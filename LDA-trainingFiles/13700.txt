Manhattan (New York).
Manhattan is een eiland en een van de vijf stadsdelen van New York. Manhattan telt 1.620.867 inwoners en heeft een oppervlakte van 87,5 km², waarvan 28,0 km² water is. Het is als New York County (informele naam: Manhattan County) een county van de staat New York.
Kenmerken.
Het eiland Manhattan is 21,5 km lang en 3,7 km breed (op zijn breedste punt). Het is door bruggen en tunnels verbonden met New Jersey in het westen, de Bronx in het noordoosten, Brooklyn en Queens (de wijken op Long Island) in het oosten en zuiden. De enige directe verbinding met de vijfde wijk van New York, Staten Island, is een veerpont, die vertrekt vanaf Battery Park. Midden op het eiland ligt het grote Central Park.
Manhattan staat bekend om zijn wolkenkrabbers, de brede "avenues", de vele, gele taxi's en het financiële centrum Wall Street. Het eiland trekt veel toeristen.
Avenues en Streets.
De straten van Manhattan zijn ingedeeld volgens het rechthoekige Commissioners' Plan van 1811. Het gebied wordt doorsneden door Avenues (noord-zuid) en Streets (oost-west). De Avenues zijn genummerd of geletterd van oost naar west. Tussen de Avenues liggen 155 Streets, genummerd van zuid naar noord. De straten met even nummers zijn eenrichtingsverkeer van west naar oost, de oneven straten van oost naar west.
Naam.
Er bestaan diverse verklaringen van de naam Manhattan. Soms wordt beweerd dat Manhattan genoemd is naar de Manna-Hatta-indianen die op het eiland gewoond zouden hebben. Ook wordt gezegd dat Mannahatta in het dialect van de Lenape-indianen "Eiland met de heuvels" of "Eiland met (de) vele heuvels" zou hebben betekend. Volgens een andere overlevering zou Manhattan van het Delaware- en Mohikaans-indiaanse woord "Manna-ha-ta" afstammen, wat zoveel betekent als "Plaats van dronkenschap". In 1609 zou Henry Hudson, als Engels zeevaarder en ontdekkingsreiziger in dienst van de VOC, een aantal indiaanse opperhoofden in zijn scheepshut hebben uitgenodigd en hen dronken hebben gevoerd. Deze twee stammen doopten het gebied hierna "Manahachtanienk", "het eiland waar wij ooit dronken zijn geweest".
Geschiedenis.
In 1626 kocht Peter Minuit voor de Republiek der Verenigde Nederlanden Manhattan van de Lenape-indianen voor goederen ter waarde van fl 60 (zie de brief hiernaast). Deze waarde komt neer op 680 euro (prijspeil 2006; ongeveer 1000 dollar). Als oppervlak van "'t eylant Manhettes" wordt gemeld 11.000 morgen, ongeveer 94 km², groter dan de huidige deelgemeente Manhattan. De 'aankoop' zou het begin van Nieuw-Amsterdam worden, waaruit New York voortkwam.
Indeling.
Manhattan is opgedeeld in 12 districten met een eigen Community Board. In elke "Community Board" (deelraad) op Manhattan hebben 50 onbezoldigde leden zitting. Ze hebben geen bestuurlijke bevoegdheden maar kunnen verzoeken indienen aan het bestuur van de stad New York. Er is geen garantie dat deze verzoeken worden ingewilligd, maar in de praktijk worden aangebrachte problemen in redelijkheid opgelost.
Elk district bestaat uit kleinere gebieden, de "neighborhoods" of wijken. Sommige wijken, bijvoorbeeld Murray Hill vallen deels onder verschillende districten. De wijken hebben geen bestuur en hun grenzen zijn niet vastgelegd. Kaarten van de wijkindeling geven slechts bij benadering de exacte grenzen van de wijken weer en stroken soms niet met de persoonlijke beleving van de wijkbewoners.
