	De fascinatie van G.M. Kam
	In juni is op het terrein Kelfkensbos in het centrum van Nijmegen de bouw begonnen van het nieuwe museum Het Valkhof. Dit museum wordt een samenbundeling van het Gemeentemuseum Commanderie van Sint-Jan voor beeldende kunst en het Provinciaal Museum Kam voor archeologie. In de zomer van volgend jaar moet de bouw zo ver zijn gevorderd dat een begin kan worden gemaakt met de overheveling van de collecties van beide musea. De officile opening staat gepland voor het voorjaar van 1999.
Met de bouw van Museum Het Valkhof komt een einde aan het voortbestaan van het karakteristieke gebouw van Museum Kam als zelfstandige museale expositieruimte. Het gebouw behoudt nog wel een functie in de organisatiestructuur van het nieuwe museum, maar er zullen geen tentoonstellingen meer worden gehouden. Dit jaar viert het museum nog wel zijn 75-jarig bestaan. De architect van het gebouw, dat in mei 1922 in gebruik werd genomen, kreeg van de stichter van het museum, G.M. Kam, de opdracht 'een duidelijk sprekend monument te stichten, dat getuigen zal van de beteekenis, die Nijmegen in vroeger eeuwen voor de oude geschiedenis van ons vaderland heeft gehad'.
Een prachtvol exemplaar is de titel van een speciale uitgave bij gelegenheid van het 75-jarig bestaan van het museum (uitgave Vereniging van Vrienden van het Museum Kam;  17,50). Conservator L.J.F. Swinkels biedt daarin niet alleen een portretschets van G.M. Kam, maar ook een overzicht van de collectievorming en de belangrijkste stukken uit die collectie. De titel is ontleend aan een brief uit 1904 waarin Kam vol trots een nieuwe aanwinst aan de directeur van het Rijksmuseum van Oudheden in Leiden meldde.
Kam was een energieke man, die twee totaal verschillende levens heeft geleid, blijkt uit Swinkels' portret. Hij werd geboren in Oud-Alblas en richtte in 1869 met twee broers een ijzer- en staalhandel op in Rotterdam. Hij was volop actief in de gemeentepolitiek en werd in 1886 gemeenteraadslid. Tien jaar lang zette hij zich in voor de uitbreiding van de Rotterdamse haven.
In 1897 besloot hij uit Rotterdam weg te trekken vanwege de zwakke gezondheid van zijn vrouw. Hij vestigde zich in Nijmegen, waar hij zich volledig ging wijden aan zijn hobby: het verzamelen van oudheden. Het kapitaal dat hij inmiddels had vergaard, kwam hem daarbij goed van pas. Gepassioneerd bouwde hij aan de uitbreiding van zijn verzameling. Hij wachtte niet alleen passief af tot hem iets van zijn gading werd aangeboden, maar pachtte of kocht ook terreinen om actief naar oudheden te laten zoeken. Bij de opening van het Museum Kam in 1922 telde zijn collectie vijftienduizend voorwerpen, bijna allemaal gevonden in en om Nijmegen.
Het zwaartepunt van de collectie wordt gevormd door oudheden die afkomstig zijn uit de Romeinse tijd, toen een Romeins garnizoen op de Kopse Hof gelegerd was. In 1903 liet hij de zolder van het koetshuis achter zijn villa verbouwen tot expositieruimte, waar hij bezoekers ontving die genteresseerd waren in zijn verzameling. Topstukken waren een drinkbeker met voorstellingen van gladiatoren, een paradehelm en het 'schild van Blerick'.
Kam was verslingerd aan zijn collectie en gefascineerd door de vroegere bewoners van het Nijmeegse gebied, vooral door de Romeinen. 'Wat zij ons nalieten, spreekt een taal niet hoorbaar maar toch zoo duidelijk, zoals eene gelaatsuitdrukking soms meer zegt dan woorden kunnen vertolken', zei hij in zijn toespraak bij de opening van het Museum Kam. 'Die voorwerpen spreken van hunne cultuur, van hunne gewoonten, van hunne zeden, van hun eeredienst, van hunne litteratuur, van hunne bouwkunst, van hunne kunst in het vervaardigen van huishoudelijke artikelen en deze was niet gering.'
Han van Gessel

Foto
	G.M. Kam Omslagfoto van 'een prachtvol exemplaar'

