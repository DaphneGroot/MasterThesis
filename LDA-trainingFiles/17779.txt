 LONEN IN 1995 MET TWEE PCT GESTEGEN - MINISTERIE. 
 DEN HAAG, 30 okt (Reuter) - Het bruto uurloon van werknemers in Nederland is tussen oktober 1994 en oktober 1995 gemiddeld met twee procent gestegen, zo blijkt uit een rapport van de Arbeidsinspectie. 
 Hiermee valt de stijging in die periode 0,2 procentpunt hoger uit dan over dezelfde periode een jaar eerder, aldus het rapport dat vandaag door minister Ad Melkert van Sociale Zaken en Werkgelegenheid naar de Tweede Kamer is gestuurd. 
 Werknemers die niet van baan veranderden zagen hun uurloon vorig jaar met gemiddeld 3,6 procent stijgen. Dit is 0,6 procentpunt hoger dan in 1994. 
 Een op de drie werknemers nam vorig jaar deel aan een spaarloonregeling. In 1994 maakte een kwart van de werknemers gebruik van deze mogelijkheid. Het totale spaarbedrag wordt nu geschat op ruim drie miljard gulden. 
 Uit het rapport blijkt verder dat de uurlonen van werknemers die onder een collectieve arbeidsovereenkomst (cao) vallen in 1995 evenveel zijn gestegen als de uurlonen van de werknemers die niet onder een cao vallen. 
 Het aantal banen in het bedrijfsleven nam naar schatting toe met 120.000. In 1995 waren er beduidend meer nieuwkomers op de arbeidsmarkt dan mensen die de arbeidsmarkt verlieten. 
 Relatief goedkope werknemers (zoals schoolverlaters) vinden hun eerste baan terwijl relatief dure pensioengerechtigden en vutters de arbeidsmarkt verlaten, aldus het ministerie. 
 Samen met de loonstijging van de mensen die zijn blijven werken resulteert dit in een gemiddelde loonstijging van twee procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
