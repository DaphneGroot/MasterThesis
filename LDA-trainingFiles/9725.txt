Coen van Vrijberghe de Coningh.
Coenraad Lodewijk Dirk (Coen) van Vrijberghe de Coningh (Amsterdam, 12 november 1950 – Almere, 15 november 1997) was een Nederlands acteur, muziekproducent, zanger, componist en presentator.
Bij het grote publiek is hij vooral bekend als Johnnie Flodder uit de televisieserie Flodder.
Jeugd en privé.
De Coningh werd geboren op de Leidsekade in Amsterdam. Hij was de zoon van de befaamde acteur Cruys Voorbergh (pseudoniem van Ernest van Vrijberghe de Coningh). Deze overleed toen Coen twaalf jaar oud was aan een hartstilstand. Zijn moeder was kunstenares Ada Agatha (Aadje) van Geel (1920-1990), dochter van de burgemeester van Marum Dirk van Geel (1885-1943). Zus van Coen was kunstenares Emmy van Vrijberghe de Coningh (Emmy Jacoba Maria) (1947–1992).
In 1967 was hij in het programma "Monitor" samen met Renate Dorrestein in gesprek als jeugdbestuurslid van Wild Life Rangerset met Prins Bernhard.
De Coningh zat tijdens de middelbare school in het oer-jaar van de HAVO, dat volgens hem helemaal niet ging. Van het vierde naar het vijfde jaar bleef hij zitten en besloot toen iets anders te doen. Hij had namelijk het gevoel de school niet nog twee jaar vol te kunnen houden. Coen meldde zich vervolgens op zijn zeventiende aan voor de Kleinkunstacademie, die hij afrondde in 1972. Om zijn dienstplicht te ontwijken liet hij zich expres afkeuren op S5. Van zijn dertiende tot achttiende jaar volgde hij de jeugdopleiding gitaar aan het conservatorium.
Na zijn opleiding aan de Kleinkunstacademie was hij te zien als achtergronddanser en zanger in de twee musicals "Wat een planeet" en "Nu naar bed" van Annie M.G. Schmidt en Harry Bannink. Zo kon hij geld verdienen om op zichzelf te gaan wonen. Hij ging niet naar de toneelschool zoals zijn vader heeft gedaan. Coen wilde namelijk niet gezien worden als 'Cruys Voorbergh junior', omdat hij naar eigen zeggen niet over die 'erfenis' heen kon komen. Later heeft hij meerdere malen aangegeven hier spijt van te hebben. Tussendoor deed hij vier jaar lang klassiek ballet.
In seizoen 1975/1976 was hij te zien met zeven andere afgestudeerde kleinkunstenaars in de cabaretvoorstelling "Blauwe Maandag" van Rients Gratama. Het idee om de groep en Rients bij elkaar te brengen kwam van toenmalig academiedirecteur en regisseur van de voorstelling Johan Verdoner. Uit deze voorstelling ontstond vervolgens de theatergroep Splinter, waarvan Coen artistiek leider werd. In totaal verschenen er twee cabaretprogramma's van april 1977 tot en met maart 1979. Andere leden van de groep waren Robert ten Brink, Reinoud van Assendelft de Coningh, Selma Susanna, Maris Bij de Vaate en Herman Crebas.
De Coningh had vanaf 1984 een relatie met actrice Wivineke van Groningen. Ze woonden eerst samen op de Korte Leidsedwarsstraat. Van april 1995 tot aan zijn dood woonden ze samen in de Jordaan.
Carrière.
In 1977 maakte hij zijn grote televisiedebuut in het NCRV programma Showroom als presentator in de studio. Hij werd uitgekozen na een screentest, nadat programmamaker Aart van Bergeijk hem zag in een voorstelling van theatergroep Splinter. Dit bleef hij doen tot en met 1980. Het programma ging hierna de studio uit en op reportage het land in waardoor de rol van Coen verdween.
De Coningh ging ook achter de schermen werken en werd in 1978 platenproducer, eerst als freelancer en vervolgens in vaste dienst bij platenmaatschappij Bovema (EMI). Hij produceerde platen van artiesten als Drukwerk zoals Je loog tegen mij. Ook was hij erbij toen André Hazes zijn eerste plaat inzong. In 1984 besloot hij vanwege stress en vermoeidheid ontslag te nemen.
In 1983 was hij mede-initiatiefnemer van de theatergroep Sweat Produkties samen met Jaap Vrenegoor, Margrith Vrenegoor en Anne Affourtit. Op de Teerketelsteeg 10 in Amsterdam had de groep een pand (onder de naam United Sweat) met drie verdiepingen met daarin een kantoor, een geluidsstudio en een klein theatertje (voor ongeveer veertig bezoekers). Er werden eigen producties gespeeld, vaak bewerkingen van bekende romans of verhalen. Vanaf 1986 vonden de premières van de voorstellingen plaats in de Brakke Grond, wat zorgde voor een groter publiek. Coen ontwikkelde zich ondertussen als acteur en speelde de hoofdrol in de theatervoorstelling "Van Muizen en Mensen". In 1990 stopte de groep met theaterproducties door andere werkzaamheden (en geldgebrek).
In 1987 richtte hij samen met Theo Nijland en Han Oldigs de cabaret- en muziekgroep The Shooting Party op. Met het nummer "Kaal" won de groep de Annie M.G. Schmidt-prijs 1995.
In 1988 kreeg hij een rolletje in de televisieserie Switch als platenproducer, wat De Coningh op dat moment daadwerkelijk is. Hij besloot om als filmacteur aan de slag te gaan en een rol in de bioscoopfilm De kassière (1989) volgde.
In 1989 maakte hij met Mike van Diem de korte film Alaska. De Coningh speelde een hoofdrol en componeerde de muziek. De film werd bekroond met een Gouden Kalf. In hetzelfde jaar was hij met Karin Bloemen deelnemer aan het cabareteske gedeelte van het programma Spijkers met koppen.
In 1991 speelde De Coningh een hoofdrol in de bioscoopfilm De onfatsoenlijke vrouw. Samen met Maarten Wansink maakte hij het zesdelige satirische televisieprogramma Staten Generaal. Iedere aflevering was goed voor ruim een miljoen kijkers.
In 1992 filmde hij de politieserie Kats en Co, waarin hij de hoofdrol speelde. De serie werd in 1994 door de VARA uitgezonden.
De Coningh is bij het grote publiek vooral bekend door zijn rol als Johnnie Flodder in de televisieserie Flodder, waarin hij vanaf 1993 tot aan zijn dood speelt. Ook presenteert hij in deze rol het programma rondom De kleine kinderkastprijs in 1994. Naar eigen zeggen maakte hij de rol wat Amsterdamser ten opzichte van Huub Stapel, die deze rol in de eerste twee Flodderfilms vertolke. Hij vond ook dat de verhouding tussen zijn versie van Johnnie met Zoon Kees een meer de dikke en de dunne effect heeft. Coen levert samen met zijn collega en vriend Stefan de Walle het idee voor de aflevering "Egotrip" uit seizoen 5. Coen werd gevraagd om auditie te doen voor de rol nadat de producenten Dick Maas en Laurens Geels hem hadden gezien in de korte film Alaska. Een film die voor een deel gefinancierd werd door First Floor Features, nadat de productie van regisseur Mike van Diem in de financiële problemen raakte. Hiernaast speelt hij met zijn voorganger Huub Stapel samen in de films "Het nadeel van de twijfel" (1990) en "De onfatsoenlijke vrouw" (1991).
Op toneel maakte De Coningh faam met de rol van Scrooge in de gelijknamige theatervoorstelling van Bruun Kuijt. Ook speelde hij kort in de musical Eindeloos naast Liesbeth List. Hiernaast deed De Coningh voice-overwerk. Zo is hij de stem van Buzz Lightyear in de Nederlandse versie van Toy Story. Arnold Gelderman koos Coen uit, omdat de rol vroeg om een uitzonderlijk goed acteur die in staat was een kwetsbare superheld te portretteren.
In 1997 is Coen wekelijks te zien in het satirische televisieprogramma De Nieuwsgier van Aad van den Heuvel waarin hij te zien is met verschillende persiflages.
Overlijden.
De Coningh overleed aan een hartstilstand tijdens een Flodder-sketch op een besloten bedrijfsfeest voor een automerk in de First Floor Film Factory op 15 november 1997. Er waren enkele honderden gasten aanwezig. De Coningh, Stefan de Walle en Tatjana Šimić waren ingehuurd om scènes uit de serie na te spelen. Nadat de familie Flodder aan kwam rijden in de roze Chevrolet stapten zijn collega-acteurs de auto uit terwijl De Coningh zelf op de motorkap sprong. Daarna viel hij achterover en bleef met gestrekte armen en benen liggen. Het publiek dacht aan een grap en klapte, maar zijn collega's hadden door dat het mis was en belden een ambulance. Reanimatiepogingen mochten niet meer baten en onderweg naar het ziekenhuis overleed hij.
Drie dagen daarvoor (op zijn verjaardag) waren de laatste filmopnames van nieuwe afleveringen van Flodder. Deze afleveringen werden postuum uitgezonden na toestemming van de nabestaanden en aan hem opgedragen. Op maandag 17 november 1997 werd er bij de WRAP-party van de serie stilgestaan bij zijn dood door de cast en crew.
Er waren meer hartproblemen in de familie: zijn vader overleed op 64-jarige leeftijd aan een hartstilstand en zijn zus Emmy op 26 september 1992 op 44-jarige leeftijd in het ziekenhuis na een opening van een tentoonstelling.
Postuum.
Op 16 november 1997 werd zijn laatste televisie-interview uitgezonden, dat op 21 oktober op de set van "Flodder" was opgenomen. Dit was voor het programma Koken met Sterren. Zijn laatste radio-interview was op 24 oktober 1997 in het programma "Nachtzusters" van de VPRO.
Vanaf januari 1998 werden de 26 nieuwe afleveringen van Flodder uitgezonden, waarvan de productie had plaatsgevonden van mei 1997 tot en met november 1997. "Ik herinner me Coen, vlak voor zijn dood, keihard lachend om de Flodder-afleveringen die hij alvast op tape te zien kreeg. Hij stond voor de volle honderd procent achter zijn rol", aldus Sara Hohner van First Floor Features, het productiebedrijf van Flodder (Telegraaf, 18 januari 1998).
Hiernaast zou hij in januari 1998 opnames gehad hebben in Portugal voor een film van Irma Achten. Ook zou hij de theatervoorstellingen van Maarten van Roozendaal gaan regisseren.
In februari 1998 verscheen de animatiefilm Anastasia. Dit was zijn laatste voice-overwerk, waarvan de laatste opnamen slechts twee dagen voor zijn dood plaatsvonden. Hij sprak de rol van Raspoetin in. De Filmkrant schreef: "De opvallendste interpretatie wordt geleverd door de onlangs overleden acteur Coen van Vrijberghe De Coningh. Zijn laatste rol, hij overleed twee dagen na het inspreken van de laatste tekstfragmenten, is er een om nooit te vergeten. Gemeen, maar wel met stijl: op een bijna aristocratische wijze weet hij een sluwe invulling aan Raspoetin te geven. Het zou gênant zijn als hem later dit jaar postuum een Gouden Kalf voor deze rol werd toegekend, maar dat hij deze onderscheiding verdient is zeker."
In januari 2014 publiceerde Dick Maas op YouTube nooit eerder vertoond materiaal van Coen van Vrijberghe de Coningh waarin Coen zelf verslag deed van het doen en laten op de filmset van Flodder 3. Het materiaal was ooit bedoeld als eventuele promotie. Het filmpje van een halfuur werd een grote kijkcijferhit.
Filmografie.
(*)registratie toneelstuk in het programma "Avondvoorstellingen" uit 1990 afl. 5
Producent.
Als producer werd hij vaak aangeduid met Coen van Vrijberghe.
Graf.
Coen van Vrijberghe de Coningh zijn begrafenis vond plaats op 20 november 1997 op begraafplaats Zorgvlied. Aanvankelijk stond er op zijn graf een dukdalf met daarop het familiewapen en zijn initialen C.L.D. Tegenwoordig staat er een anker op het graf. Voordat hij werd begraven was er een twee uur durende afscheidsplechtigheid in de DeLaMar.
Citaten.
Over Flodder: "Erg leuk om te spelen, want wat is er nou mooier dan legaal allerlei dingen te mogen doen die God verboden heeft? Dat is toch een jongensdroom die de fantasie prikkelt." (Algemeen Dagblad, 1997)
Over Flodder: "Bij Flodder moest ik zeven takes lang in de ijzel liggen en doen of het lekker weer is. Het is fenomenaal, als dat lukt."
Over acteren: "Als ik Johnny Flodder speel of in David Copperfield voor duizend mensen sta, is dat geen centje pijn. Dan speel ik een rol waarachter ik me kan verschuilen. Met The Shooting Party sta ik als Coen in mijn blote kont, met een gitaar een liedje te zingen."
Over acteren: "Ik zou graag doorstoten in film en dat bedoel ik dan vakmatig, maar daar is in Nederland nauwelijks sprake van. Er wordt te weinig gemaakt. En met goed acteren kom je in het theater een heel eind, maar bij televisie en film gelden hier andere criteria." (Algemeen Dagblad, 1997)
Achternaam.
Coen zijn achternaam komt voort uit dat zijn voorouders Zeeuwse edelen waren. Die hebben hun naam ingelijfd. "Van Vrijberghe" was een geslacht dat in Zeeland veel land bezat. Vrijberghe was een haventje bij de Westerschelde. Als het stormde mochten schepen daar schuilen zonder tol te betalen. Mochten ze 'vrij bergen'. "De Coningh" was een soort regentenfamilie. Jaren achtereen waren gezinsleden als kampioen de koning der boogschutters en daar hebben ze hun naam aan ontleend. Ooit was de familie Van Vrijberghe de Coningh van adel. Dat is verwaterd nadat de laatste jonkheer in 1870 trouwde met een 'gewone' vrouw.
Coen noemde zich in eerste instantie slechts Van Vrijberghe. Toen hij in de film De Kassière uit 1989 speelde heeft hij op aanraden van iemand bij de firma Movies dit gewijzigd naar zijn volledige naam. 'Je moet je hele naam gebruiken, dat is prachtig.' Coen zelf grapte dat hij sindsdien alleen maar problemen met zijn naam heeft gehad. 'Grafisch is die dubbele naam veel te lang voor op filmposters'.
