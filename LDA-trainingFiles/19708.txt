Thialf.
IJsstadion Thialf in Heerenveen is de belangrijkste (overdekte) schaatsbaan van Nederland. Het complex is vooral bekend van het langebaanschaatsen, ijshockeyclub de Heerenveen Flyers en shorttrack Shorttrack Club Thialf (SCT). De naam Thialf is afgeleid van Thialfi, de snelvoetige knecht van de Germaanse god van de donder Thor.
Geschiedenis.
Oorspronkelijk lag de ijsbaan Thialf in Heerenveen-Noord. Deze ijsbaan werd in 1892 aangelegd en de Thialfweg aldaar herinnert nog aan de locatie van die ijsbaan. Ook op luchtfoto's is nu nog steeds de noordelijke helft van de ijsbaan terug te vinden. Deze baan was een natuurijsbaan.
Op 14 oktober 1967 werd in Heerenveen-Zuid het ijsstadion geopend door prinses Christina. In 1986 werd de baan als tweede ter wereld overdekt, nadat een jaar eerder het Sportforum Hohenschönhausen in Berlijn zijn deuren opende. Architect was Architectenburo Van der Zee & Ybema, nu Alynia Architecten Harlingen bv.
In het seizoen 1986/87 sneuvelden in Thialf direct de tien belangrijkste wereldrecords in het langebaanschaatsen. Door de komst van overdekte banen op grote hoogte, met name die in Calgary en Salt Lake City, is Thialf zijn status als snelste baan ter wereld al lang kwijtgeraakt. Een enkele keer wordt hier echter nog een wereldrecord gereden, zoals in 2007, toen Sven Kramer tijdens het WK Allround het wereldrecord op de 10 km verbeterde. In het "Nieuwe Thialf" zal dit volgens ijsmeester Beert Boomsma nog sneller gaan. Ondanks het nadeel van de hogere luchtweerstand blijft Thialf onder schaatsers een populaire baan. Dit komt vooral door het enthousiasme van het publiek, dat vaak nog wordt opgezweept door de muziek van dweilorkesten zoals de Blauhúster Dakkapel (inmiddels ter ziele), De Glasblazers en later ook Kleintje Pils.
Op het moment staat Thialf op de lijst van snelste ijsbanen ter wereld op de derde plaats, achter Salt Lake City en Calgary, beide op meer dan een kilometer boven zeeniveau. Omdat Thialf wel op zeeniveau ligt (0,4 boven zeeniveau), is de weerstand in vergelijking met hooglandbanen hoog, dus kan er minder hard geschaatst worden. Omdat het ijs in Thialf vaak echter zeer snel is, behoort het tot de top-3 snelste ijsbanen ter wereld en geniet het tevens de status van snelste laaglandbaan ter wereld, voor banen als Hamar en Sotsji. Ook is het vanzelfsprekend de snelste ijsbaan van Nederland.
Andere evenementen.
Behalve voor het schaatsen wordt Thialf ook gebruikt voor evenementen. Zo vond in oktober 1992, maart 1993 en oktober 1999 het dance-event Thunderdome plaats in Thialf. In mei 1989 gaf The Cure het eerste concert in Thialf. In het kader van hun "Prayer Tour", met als support act Shelleyan Orphan en special guest The Mission Terwijl er bij het gebruik van de schaatsbaan een kleine 10.000 bezoekers kunnen toekijken is de beschikbare vloeroppervlakte van 13.000 vierkante meter voldoende om tot ongeveer 15.000 bezoekers te herbergen. Naast Thunderdome werd het dansevenement Trance Energy in 2000, 2001 en 2002 in Thialf georganiseerd. De TROS hield twee edities van het Muziekfeest op het ijs in Thialf.
Andere acts die Thialf hebben aangedaan zijn onder andere: Simple Minds (1989 en 1991), Tina Turner (1990 en 1996), Prince (1990), Johnny Cash (1990), Gloria Estefan (1991), UB40, Toto (1992), Bryan Adams (1992), Whitney Houston (1993) en Eric Clapton (1998).
Bij sommige evenementen is treinhalte treinhalte Heerenveen IJsstadion er voor het openbaar vervoer.
Bedrijf.
Thialf B.V., de rechtspersoonlijkheid van het ijsstadion, is eigendom van 'EAH Holding B.V.' In deze vennootschap participeren Essent, AEGON en de gemeente Heerenveen op voet van gelijkheid. Eelco Derks is sinds 2012 directeur van Thialf. Hij volgde Jarko Nieweg op, die op 3 januari 2003 was aangetreden en destijds een faillissement voorkwam.
Nieuwbouwplannen.
Al sinds 2008 zijn er plannen voor de bouw van een nieuw ijsstadion. In dat jaar maakten de gemeente Heerenveen, de provincie Friesland en de directeuren van Thialf tijdens een persconferentie bekend bezig te zijn met "revolutionaire plannen" voor de schaatshal. In 2009 werden de plannen gepresenteerd, waarin een nieuw Thialf naast het Abe Lenstra Stadion zou verrijzen.
In maart 2011 werd door een speciale werkgroep, waarin onder andere KNSB-voorzitter Doekle Terpstra in zit, besloten dat er een nieuw stadion zou komen. Gedeputeerde Hans Konst van Ruimte, Economie en Duurzame Energie liet op 14 december 2011 weten dat het College van Gedeputeerde Staten 40 miljoen euro beschikbaar wil stellen voor een "nieuw Thialf".
Op 22 februari 2012 koos een meerderheid van Provinciale Staten van Friesland voor een vernieuwde schaatstempel op de huidige locatie. Zij gaven daarmee de voorkeur aan wat wordt genoemd de 'vernieuwbouw' van het ijsstadion, een mix van nieuwbouw en renovatie. Die variant kost Friesland twintig miljoen euro in plaats van de honderd miljoen voor een nieuw Thialf. Op 10 mei 2013 werd bekend dat er naast Thialf twee andere opties zijn waar in augustus 2013 door de bond een keuze tussen wordt gemaakt: het duurzame schaatscomplex "Transportium" in Zoetermeer (185 miljoen euro) of het "Icedôme" in Almere. In april 2014 zal de ijsinstallatie worden vervangen voor 2014/2015.
Als gevolg van de aangekondigde renovatie stapten begin oktober 2014 voorzitter Joop Atsma, Anne Hettinga en Geert Kuiper van de raad van commissarissen op, omdat Thialf in september een contract had getekend met Ballast Nedam. Op 16 februari 2015 ving de verbouw aan en is fase 1 voor de vierde wereldbekerwedstrijd op 11 december 2015 gereed.
In 2016 startte de tweede fase van de vernieuwbouw van Thialf. Gedurende deze fase werd het bestaande Thialf van binnenuit gedemonteerd en werd het gebouw in zijn geheel verder afgebouwd. Oude buitengevels werden verwijderd en de bestaande dakconstructie boven de schaatsbaan ging rusten op de nieuwe kolommen. Op 27 januari 2017 werd het vernieuwde Thialf geopend door Koning Willem-Alexander. Het vernieuwde Thialf is een ontwerp van ZJA Zwarts & Jansma Architecten.
