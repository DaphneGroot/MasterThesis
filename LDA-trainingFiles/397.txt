	Contactlens kan permanent in oog geimplanteerd
	Van onze verslaggever
RIJSWIJK
Contactlenzen hoeven niet langer geregeld ingebracht en uitgenomen te worden, ze kunnen ook permanent in het oog worden geïmplanteerd. De kliniek Oogheelkunde in Rijswijk meldt 'veelbelovende' resultaten met de nieuwe operatietechniek.
De techniek is bedoeld voor de correctie van sterkere vormen van bijziendheid (-3 of hoger) of verziendheid (+3 of hoger). De Rijswijkse kliniek is tot dusver de enige in Nederland die contactlenzen implanteert.
Oogarts M. Luger van de kliniek implanteerde sinds augustus vorig jaar veertien contactlenzen bij tien patiënten. Hij zegt dat sinds 1992, toen de eerste experimenten begonnen, wereldwijd ongeveer zeshonderd patiënten met de nieuwe operatietechniek zijn geholpen.
'Argentinië liep daarbij voorop. Daar heeft men nu al driehonderd patiënten ruim drie jaar kunnen volgen', aldus Luger. 'De resultaten zijn goed. Aanvankelijk waren er nog wel eens problemen; de geïmplanteerde lens bleef niet op zijn plaats zitten. Voorts wordt bij 1 procent van de patiënten een lichte vertroebeling in de eigen ooglens geconstateerd.'
De implantatietechniek werd bedacht door de Russische oogspecialist prof. dr. S. Fjodorov in Moskou. Die liep eerder al voorop bij de introductie van de radiale keratotomie, het corrigeren van het hoornvlies door inkerven met een lancet of met laserapparatuur. De implantatietechniek werd verder ontwikkeld door het Amerikaans-Zwitserse bedrijf Staar Surgical.
De implanteerbare contactlens van collageen-acrylaat polymeer wordt via een klein sneetje ingebracht in de ruimte achter de pupil en voor de eigen ooglens. Indien nodig kan de lens langs dezelfde weg worden verwijderd. Door metingen vooraf kan worden verzekerd dat de lens uit zichzelf op zijn plaats blijft zitten. De operatie, onder plaatselijke verdoving, duurt een kwartier en kost drieduizend gulden per behandeld oog. Volgens Luger hebben universitaire oogheelkundeklinieken en het Oogziekenhuis in Rotterdam al belangstelling getoond voor toepassing van de nieuwe operatietechniek.
Oogarts W. Beekhuis noemt de techniek nog experimenteel. ' We weten nog niet bij hoeveel patiënten op de langere duur grijze staar optreedt. Maar ik heb er wel enig vertrouwen in.'

