Rijksweg 15.
Rijksweg 15 is een Nederlandse weg, autoweg en autosnelweg van de Maasvlakte naar Enschede. Deze rijksweg bestaat uit twee delen welke met afzonderlijke nummers op de bewegwijzering te vinden zijn: 15 en 18. Het westelijke deel heet A15 / N15 en loopt van de Maasvlakte tot Bemmel. De A18 / N18 is het oostelijke deel van deze rijksweg; dit gedeelte, ook wel de Twenteroute genoemd, loopt van Zevenaar tot Enschede.
A15/N15.
Het gedeelte tussen de Maasvlakte en Bemmel wordt de N15 / A15 genoemd. De rijksweg begint officieel bij afrit 8 (Oostvoorne; ook wel Steenen Baakplein genoemd) aan de rand van de Maasvlakte. De N15 begint echter al eerder, namelijk bij het Yangtzekanaal op de Maasvlakte. Het stuk N15 tussen het Yangtzekanaal en het Steenen Baakplein is in beheer van de Maasvlakte en is dus geen rijksweg. De N15 wordt vanaf het begin van de Europaweg op verkeersborden vermeld, maar de hectometerpaaltjes hebben geen wegnummer.
Bij afrit 8 gaat de N15 vrijwel ongemerkt over in de autosnelweg A15. Vanaf knooppunt Ridderkerk tot knooppunt Valburg loopt de E31 mee. Tussen knooppunt Ridderkerk-noord en knooppunt Ridderkerk-zuid is de A15 gebundeld met de A16. De A15 is een belangrijke achterlandverbinding met het Ruhrgebied (Duitsland) en heeft een relatief hoog percentage vrachtverkeer. De A15 ligt parallel aan de Betuweroute.
Grotere plaatsen langs de A15 zijn Spijkenisse, Rotterdam, Barendrecht, Ridderkerk, Papendrecht, Sliedrecht, Gorinchem, Tiel en Nijmegen.
Groot onderhoud.
Eind 2006 eindigde een periode waarin tussen Hardinxveld-Giessendam en Papendrecht gedurende vele jaren groot onderhoud aan de A15 werd gepleegd. In beide richtingen werd het asfalt vernieuwd, werden nieuwe viaducten gemaakt en betere op- en afritten gerealiseerd. De voltooiing van de werkzaamheden was al meerdere keren uitgesteld vanwege problemen met het realiseren van nieuwe viaducten.
In 2007 is de A15 tussen Geldermalsen en Tiel in beide richtingen opgeknapt. Deze werkzaamheden waren veel minder omvangrijk dan die tussen Hardinxveld-Giessendam en Papendrecht. Ze bestonden uit het opnieuw asfalteren en het vervangen van de vangrails. Eerder in 2007 werden gelijkaardige werkzaamheden uitgevoerd tussen Echteld en Zetten.
Verbreding traject Maasvlakte-Vaanplein (MaVa).
Als gevolg van de aanleg van de Tweede Maasvlakte en een toename van het aantal woningen in Albrandswaard en Barendrecht werd een toename voorzien van het verkeer op de A15. Dit was aanleiding om de weg tussen de Maasvlakte en het Vaanplein op enkele plaatsen te verbreden teneinde de capaciteit te vergroten en de doorstroming te verbeteren.. De totale kosten van dit project bedragen minstens 150 miljoen euro. In maart 2010 ondertekende minister Eurlings het tracébesluit; in 2011 werd begonnen met het project en het werd in februari 2016 opgeleverd.
Tweede Maasvlakte.
De A/N15 is de belangrijkste ontsluitingsweg van de Rotterdamse haven. Ook voor de Tweede Maasvlakte is de A/N15 de belangrijkste ontsluitingsweg. Hiervoor was een westelijke verlenging vanaf het huidige beginpunt op de Maasvlakte noodzakelijk.
Tussen knooppunt Ressen en Zevenaar.
In de regio rond Arnhem wil de rijksoverheid de A15 een betere aansluiting geven op de A12. Vanaf 2005 werden twee varianten onderzocht. De eerste was het verlengen van de A15 van knooppunt Ressen naar de A12. De A15 zou in dat geval ten westen of oosten van Zevenaar op de A12 en de A18 aansluiten met een nieuw aan te leggen knooppunt De Liemers. De andere variant was het verbreden en verbeteren van de bestaande routes (A50/A12 en N325), in combinatie met het verbeteren van het openbaar vervoer. De provincie Gelderland heeft onderzocht of deze variant voldoende oplossing zou bieden. Onder druk van de Gelderse Milieufederatie moest speciaal onderzocht worden of het verbeteren van het openbaar vervoer een haalbare oplossing zou zijn voor het verkeersinfarct in de regio Arnhem-Nijmegen.
De kosten voor de aanleg van de eerste variant worden geschat op 750 miljoen euro. Onder meer moet het (druk bevaren) Pannerdensch Kanaal worden overbrugd of ondertunneld. Afhankelijk van het gekozen tracé moet bij Zevenaar een tunnel worden aangelegd. Deze kosten zouden moeten worden opgebracht door het ministerie van Verkeer en Waterstaat (€ 375 mln), de Stadsregio Arnhem Nijmegen (€ 112,5 mln) en door tolheffing (€ 262,5 mln), al blijkt in de praktijk tolheffing niet gemakkelijk in te voeren te zijn. Begin 2008 is gestart met de voorbereidingen voor een milieueffectrapportage. Na de verkoop van Nuon, in 2009, wat de provincie 4,4 miljard euro opleverde, werd voorgesteld om een deel van dat geld te gebruiken voor het verlengen van de A15 naar de A12/A18.
Het einde van de A15 bij Bemmel, in 2014
Op 22 juni 2011 werd bekend dat de A15 bij Bemmel in Gelderland wordt doorgetrokken. Minister Schultz van Haegen (Infrastructuur en Milieu) heeft daarover afspraken gemaakt met de provincie Gelderland en de stadsregio Arnhem/Nijmegen. De aanleg van de nieuwe weg wordt voor een deel met tol betaald. De weg kost ruim 1 miljard euro, het Rijk betaalt daarvan 385 miljoen, de provincie en de regio 372 miljoen. Schultz denkt dat de nieuwe verbinding in 2018 klaar kan zijn (momenteel staat de oplevering gepland in 2021-2023). Tegen de door de Rijksoverheid en de provincie Gelderland beoogde overbrugging van het Pannerdensch Kanaal bestaan veel bezwaren vanuit omwonenden en milieugroeperingen, die pleiten voor een tunnelvariant.
Het dorp Helhoek tussen Zevenaar en Duiven dreigde aanvankelijk in tweeën te worden gesneden als gevolg van de doortrekking. In een in november 2015 gesloten akkoord werd echter een minder rigoureuze inpassing overeengekomen: ter plaatse een volledig verdiepte ligging van de snelweg, met een deksel erover. Verder zou rijksmonument Huis Rijswijk te Groessen, waarvan het oudste deel uit de 14e eeuw dateert, gesloopt moeten worden als de Tweede Kamer instemt met het voorkeurstracé van minister Schultz. Er werd in oktober 2013 wel toegezegd dat er gekeken zou worden naar alternatieven om dit te voorkomen. In de "Aanvullende bestuursovereenkomst Doortrekking A15 Ressen naar A12 Oudbroeken" uit november 2015 staat behoud echter alleen vermeld als een van de maatregelen die worden uitgevoerd wanneer er sprake is van een meevaller binnen het doortrekkingsproject.
A18/N18.
Het gedeelte van de rijksweg 15 tussen Zevenaar en Enschede wordt Twenteroute genoemd. Het was oorspronkelijk ook genummerd als A15/N15. Omdat er echter geen verbinding is met de huidige A15 is het stuk omgenummerd naar A18 en N18.
Het gedeelte Zevenaar-Varsseveld is uitgevoerd als autosnelweg (A18) met een maximumsnelheid van 130 km/u; ter hoogte van Doetinchem wordt via een brug de Oude IJssel gekruist. Tussen Varsseveld en Enschede is de weg uitgevoerd als gebiedsontsluitingsweg (N18) met een snelheidslimiet van 80 km/u buiten de bebouwde kom en 70 km/u binnen de bebouwde kom van Haaksbergen en 50 km/u binnen de bebouwde kom van Eibergen en Usselo. Bij Usselo kruist de N18 de A35 zonder aansluiting. De A35 kan via de Westerval en Usselerrondweg bereikt worden.
Toekomst.
In 2010 is besloten dat er een nieuwe regionale stroomweg zal worden aangelegd van Groenlo tot de aansluiting Enschede-West (afrit 26) van de A35, waarna de Westerval verdergaat richting het centrum van Enschede. Deze zal om de kernen Groenlo, Eibergen, Haaksbergen en Usselo heen lopen (de huidige weg doorsnijdt deze plaatsen). Tussen Haaksbergen en Enschede wordt deze 2×2-strooks en tussen Haaksbergen en Groenlo 2×1-strooks. Tussen Groenlo en Varsseveld zal de bestaande weg worden opgewaardeerd tot autoweg, met behoud van de huidige gelijkvloerse kruisingen. Wel wordt her en der de veiligheid van die kruisingen verbeterd. In april 2015 werden de laatste bezwaren tegen het nieuwe tracé door de Raad van State verworpen, waarmee het onherroepelijk was geworden. De werkzaamheden zijn volgens planning in de tweede helft van 2016 gestart en zullen in 2018 gereed zijn.
