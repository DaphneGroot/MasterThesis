	Als liefde pijn doet De Federatie speelt een Hollandse western, vuil en verloederd
	Sorry roodstaartjes', zegt regisseur Rob Ligthert een paar minuten voor het begin van de eerste try-out in de richting van de smeedijzeren balken. Hij heft verontschuldigend zijn handen. Tien jaar hebben de vogeltjes ongestoord onder het dak van de Sphinx fabriek kunnen nestelen. Pistoolschoten zullen vanavond hardhandig een einde aan hun rust maken.
Andere gebruikers van het industrile monument aan de rand van hartje Maastricht boden meer verweer. De bouwers aan de praalwagens voor de Heiligdomsvaart die eens in de zeven jaar ter ere van de beschermheilige Sint Servaas wordt gehouden, wisten van geen wijken. Uiteindelijk hebben de acteurs van theatergroep De Federatie vooral in het donker gerepeteerd, vaak tot vier uur 's nachts. En met de harmonie van beneden, die eens in de zeven jaar uitrukt om die Heiligdomsvaart te begeleiden, is na veel praten een compromis bereikt. De voorstellingen van April beginnen op woensdag en donderdag gewoon een half uur later, zodat de harmonie ongestoord kan oefenen.
Theatergroep De Federatie, een paar jaar geleden opgericht door afgestudeerden van de Toneelacademie Maastricht, wordt niet altijd met open armen ontvangen door het lokale culturele leven. De gemeentelijke bijdrage is 7.500 gulden per jaar. En dat voor een groep die met Noordeloos doordrong tot het Theaterfestival voor de beste voorstellingen van het afgelopen seizoen. KNP, de beheerder van het Sphinx-gebouw, was heel wat coperatiever. De papierfabriek stelde de hal om niet beschikbaar, en hielp bij het aanleggen van basisfaciliteiten.
Krachtstroom was er niet, stromend water alleen als het regende, de zijingang bleek een geliefde schuilplaats voor junks te zijn. Wat de verlaten fabriekshal eens te meer geschikt maakte voor de voorstelling die De Federatie in gedachten had; April 1864 - 1889, met als ondertitel 'Een Hollandse Western'.
'Ik zou graag in een western spelen', had actrice Monic Hendrickx zich vorig jaar laten ontvallen. Daar begon het allemaal mee. Die opmerking had toneelschrijver Peer Wittenbols (31) en regisseur Rob Ligthert (33), de tandem achter De Federatie, aan het denken gezet. Ligthert had wel wat met cowboyfilms en kwam met een tot dan verborgen gehouden passie voor schiettuig voor de dag. 'Ik hou van machines. Van al die energie die wordt genvesteerd om zo'n plagerig klein projectiel te maken dat zoveel verwoesting kan aanrichten. Dezelfde perfectie en helderheid die uit de verhoudingen op het toneel moeten spreken.'
Maar Wittenbols had eigenlijk een drama over onmogelijke liefdes in gedachten, over begeerte die van n kant komt. Ze besloten inhoud en verschijningsvorm ineen te schuiven: April is een westerndrama over liefde die pijn doet.
Het westerngebeuren in brede zin mag zich de laatste jaren in een grote belangstelling verheugen. Geen weekeinde gaat in Nederland voorbij zonder rodeo's, linedance-wedstrijden, westernlifestyle-festivals en hillbilly-meetings. Wittenbols en Ligthert zeggen zich er tevoren niet van bewust te zijn geweest met April middenin een hype te springen.
Ze hebben er wel een verklaring voor. Ligthert: 'In het wilde westen hadden mensen meer vat op hun bestaan. Ze waren minder lamlendig en gemakzuchtig dan wij, ze vonden hun leven de moeite waard om voor te vechten. Die helderheid geeft je het gevoel dat je iets meemaakt. Een ander gaat bungeejumpen.'
Wittenbols: 'Mensen zijn moe van science-fiction, en moe van het fin-de-sicle. Ze willen houvast. In cowboyfilms draagt de goede een witte hoed en de slechte een zwarte. Dat is overzichtelijk. De conflicten worden niet verdoezeld door taal.'
Wat hem verbaast is dat cowboy-Europeanen naar een verleden grijpen dat het hunne niet is. 'Ik begrijp jongens die bij de harmonie gaan, en meisjes die dansmarieke willen worden. Maar van squaredancing begrijp ik niks. Net zomin als van de opkomst van de didgeridoo.'
Het wilde westen dat Wittenbols en Ligthert ons willen voorzetten is vuil en verloederd. Het draait in April om personages die bovenop elkaars lip zitten, zoals altijd in de stukken van De Federatie. Mensen die zelf nooit naar het theater zouden gaan.
In de zorgvuldig gekozen woorden van Wittenbols, die zijn toneeltaal ontvreemdt uit caf, supermarkt en radiopraatprogramma, zeggen ze precies wat in hun hoofd opkomt. Denken en zeggen vallen samen, in woorden die de door hevige gemoedsaandoeningen veroorzaakte kronkels op heterdaad willen betrappen. Zonder ironie, en met een groot mededogen.
'Je zou ook de nadruk op slinkse verhoudingen en intriges kunnen leggen', zegt Wittenbols. 'Maar we wilden de wanhoop van echte begeerte, van echt verlangen.'
De bezoekers van de try-out druppelen binnen. Ze nemen plaats op stoeltjes van oranje plastic. Tussen hen en het Hollandse westen gaapt een rechthoekige kloof, aan weerszijden afgezet met houten balustrades, waaraan je de teugels van je paard zou kunnen vastmaken.
Het laatste zonlicht beschijnt de houten optrekjes waarin de personages pionieren. Links de schuur van hoefsmid Wekker en paardentemmer Durk, rechts het hutje van sheriff Veertigbier en diens dochter Hank. Naast de stal met het bijna vervaagde opschrift Verse Paarden, steken ontvleesde paardenbenen uit de aarde. Daarachter de desolate uitgestrektheid van de verlaten fabriek, waartegen het silhouet van een vreemdeling zich al van verre kan aftekenen. Het zoemen van het aggregaat van de naburige papierfabriek voorziet dat alles van een dreigende ondertoon, die soms door een eenzame Morricone-gitaar wordt overstemd.
Twee uur en een kwartier later zijn we heel wat wijzer. We weten hoe een man denkt dat het is om borsten te hebben, we begrijpen waarom na de winter de temperatuur toch weer stijgt en we hebben gezien dat klapdeurtjes wel degelijk ook zonder kabaal gesloten kunnen worden. We zagen een echte shootout en hoorden de sporen rinkelen.
Het donker is gevallen, zoals dat nu eenmaal bij locatietheater hoort. De vreemdeling is naar de Kruisberg gegaan, met handen die doorschijnend werden.
Dankzij De Federatie ligt het wilde westen om de hoek.
Theatergroep De Federatie: April 1864 - 1889. Maastricht, ETC/Sphinx Gebouw, 19 juni t/m 5 juli (niet op zo, ma, di); Alkmaar, Karavaan 14 t/m 17 juli; Den Bosch, Boulevard, 13 t/m 17 augustus; Groningen, Noorderzon, 20 t/m 24 augustus; Limburg, 27, 28, 30, 31 augustus. Op 28 juni en 5 juli gaat een theaterbus van Amsterdam naar Maastricht (bel 020-6243954 of 043-3252770).

Foto
	April: 'Heeft er ooit een vrouw naar jou geluisterd?' Durk: ' Jij bent de eerste.' April: 'Lieve jongen.' Durk: 'Maar wat mij betreft niet de laatste. Kun je lezen? Veertigbier: 'Wie de hel is die vreemdeling?' Wekker: 'Zo groot. Oud als ik, iets jonger. Hier en hier haar.' Veertigbier: 'En toen?' Wekker: 'Toen niks. Ze stonden daar. Tegenover elkaar.' Veertigbier: 'Geweldig verhaal.' Durk: 'Wie denk je wel dat jij bent?' Veertigbier: 'Jouw nachtmerrie.' Durk: 'Ken je mij wel?' Veertigbier: 'Ik ken jouw soort.' Durk: 'We gaan elkaar zo hard mogelijk slaan. Start.' FOTO'S MARCEL VAN DEN BERGH

