	ABN Amro perkt toewijzing aandelen aan 'flippers' in
	Van onze verslaggever
Peter de Waard

AMSTERDAM
ABN Amro wil dat de banken hun clinten beter controleren bij inschrijvingen op nieuwe beursintroducties. Volgens directeur Menno de Jager van het emissiebedrijf van ABN Amro wordt door beleggers vaak voor veel meer aandelen ingeschreven dan zij daadwerkelijk kunnen betalen.

'Mensen met tienduizend gulden op hun rekening-courant schrijven in voor een pakket aandelen met een waarde van een ton', aldus De Jager donderdag, nadat op de beursvloer vlak daarvoor de eerste notering is opgemaakt voor het fonds Brunel. Ook deze inschrijving is zwaar overtekend. ABN Amro heeft zelf vooral snelle inschrijvers extra aandelen toegewezen. Daarnaast heeft de bank de uitgifte aan beleggers die alleen uit zijn op de introductiepremie, de zogenoemde 'flippers', beperkt.
De Jager stelt dat clinten die een portefeuille op lange termijn aanhouden, relatief meer aandelen krijgen dan beleggers die hun bezit onmiddellijk verkopen. 'Het is niet zwart-wit geregeld, maar als uit ervaringen met eerdere introducties blijkt dat deze beleggers de aandelen steeds binnen vijf minuten na de introductie ''flippen'' dan proberen we de toewijzing te beperken'.
De inschrijving op het aandeel Brunel was liefst dertig keer overtekend. Er waren 225 miljoen aandelen gevraagd, terwijl er slechts 7,5 miljoen beschikbaar waren. Volgens De Jager gaat het hierbij niet allemaal om echte vraag. Nogal wat beleggers houden er bij voorbaat rekening mee dat ze minder krijgen toegewezen en verhogen daarom hun inzet, het zogenoemde majoreren.
Steeds vaker gebeurt dat naar zijn zeggen onverantwoord. 'Uiteraard is niet te voorkomen dat beleggers inschrijven via verschillende banken. Dat is oncontroleerbaar. Maar de account-managers van de banken zouden wel kunnen kijken of beleggers voor meer geld aandelen vragen dan dat ze daadwerkelijk op hun rekening hebben staan.'
Twee weken geleden bij de beursintroductie van uitzendbureau Vedior wees ABN Amro overigens alleen aandelen toe aan clinten die voor meer dan een ton aan aandelen hadden gevraagd. Ook deze introductie was dertig keer overtekend.
Bij Brunel is ondanks de even massale vraag de toewijzing breder. Ook kleine inschrijvers hebben nu bij de ABN Amro aandelen gehad. De Jager: 'Bij Vedior waren wij geen lead-manager, zodat we de verdeling niet in de hand hadden. Kleine beleggers konden we toen slechts vier of vijf stukjes geven. Dat vonden we niet tegen de kosten opwegen. Bij Brunel zijn we wel lead-manager en kunnen we de verdeling zelf beter regelen.' Daarnaast, zo erkende De Jager, heeft ook Brunel aangedrongen op een bredere spreiding van de aandelen.
Iedere belegger bij de ABN Amro heeft 25 aandelen Brunel gekregen. Beleggers die reeds op de eerste dag van de inschrijvingsperiode aan de bel trokken, krijgen er zelfs 87. Rabobank heeft iedere belegger tien aandelen toegewezen en daarboven 0,36 procent van de inschrijving. De Postbank heeft iedereen 15 aandelen gegeven. Mensen die meer dan 100 aandelen hebben gevraagd, krijgen nog eens 1 procent.
De Jager voelt overigens weinig voor het initiatief van de Postbank om bij nieuwe introducties alle beleggers hetzelfde aantal aandelen te geven, ongeacht de bank waarbij ze clint zijn. De Postbank noemde begin deze week de verdeling een grote loterij.
'Indien je een hypotheek gaat afsluiten, kijk je ook bij meerdere banken wat de laagste rente is. Ik denk dat hierdoor de onderlinge concurrentie wordt beperkt.' Ook voelt De Jager niet veel voor de suggestie dat inschrijvingstermijn korter worden gemaakt. Bij Brunel was de officile inschrijvingstermijn twaalf dagen. De inschrijving werd echter al na drie dagen gesloten. 'Iedere belegger weet nu dat met vervroegde inschrijving rekening moet worden gehouden. Maar sommige beleggers willen nu eenmaal de ontwikkeling van het algehele beursklimaat afwachten. Daarnaast moeten road-shows afgemaakt worden en moeten de formele zaken met de beurs afgehandeld worden. Je kunt geen inschrijving sluiten als de directeur nog ergens in de wereld de aandelen aan de man loopt te brengen.'
Niettemin is de ABN Amro-directeur bereid met andere banken te praten over een ordelijker verloop van de inschrijving voor nieuwe emissies. 'Misschien is het mogelijk een soort centraal nummer in te stellen, waar informatie wordt gegeven over het verloop van de inschrijving.'
ABN Amro had eerder bekend gemaakt dat Brunel voor een bedrag van tussen de 36 en 41 gulden op de beurs zou worden gentroduceerd. Donderdagmorgen werd bekend gemaakt dat de definitieve introductieprijs op 41 gulden is vastgesteld. Gerekend naar koers-winstverhouding is Brunel daarmee een van de duurste aandelen op de Amsterdamse beurs. Niettemin steeg de koers na de introductie verder naar 44,20 gulden; een koerswinst van bijna 8 procent. De slotkoers was 44,70 gulden.

Foto
	President Brand en zijn twee dochtertjes temidden van de dollars bij de introductie van Brunel. FOTO CAPITAL PHOTOS/WFA

