	Congres GroenLinks blijft bij opheffing NAVO en WEU
	Van onze verslaggeefster
TILBURG
Het congres van GroenLinks blijft er bij dat de NAVO en de West-Europese Unie zo snel mogelijk moeten worden opgeheven. Tegen de zin van partijvoorzitter Harrewijn en kamerlid Sipkes, defensiespecialist, verwierp het congres het voorstel 'het taboe op de werkelijkheid weg te halen' en de NAVO te accepteren als een feit.
'We moeten ophouden verstoppertje te spelen. De werkelijkheid heeft ons geleerd dat de NAVO voor sommige vredesoperaties onmisbaar is', aldus Harrewijn. Voor de pacifistische vleugel van GroenLinks was dit echter een brug te ver. De congresuitspraak is een aanwijzing dat het streven naar opheffing van de NAVO en de WEU gehandhaafd blijft in het verkiezingsprogramma 1998.
Harrewijn, die zaterdag werd herkozen als partijvoorzitter, pleitte er vorig jaar in een interview voor dergelijke 'ideële stokpaardjes' niet meer te berijden. 'GroenLinks moet niet zo voorspelbaar links zijn, niet worden afgeleid door de progressieve folklore.'
Partijleider Rosenmöller hekelde in zijn congrestoespraak de afwezigheid van PvdA-minister De Boer van Milieubeheer in discussies over de uitbreiding van de infrastructuur. Volgens Rosenmöller wijst alles erop dat het kabinet al min of meer heeft besloten dat er een tweede nationale luchthaven komt. Verwijzend naar De Boers nieuwjaarstoespraak voor haar departement, waarin ze pleitte voor 'onthaasting', zei hij: 'Jammer dat Margreet de Boer ook in dit debat afwezig is. Ze is bezig met onthaasting. Eerlijk gezegd denk ik dat ze daar zelf al een jaar of twee aan doet. Maar het wordt tijd dat ze de eindsprint inzet en het virus van onthaasting overdraagt aan minister Jorritsma van Verkeer, want die kan best een paar tandjes lager.'
Rosenmöller zei verder dat de meevaller van 4,5 miljard gulden die zich aandient, gebruikt moet worden om het sociaal minimum op te trekken. Volgens de GroenLinkse partijleider zijn de inkomensverschillen onder het kabinet-Kok weer groter geworden. De minima zijn 2,2 procent achtergebleven bij de modale inkomens. 'Het ongedaan maken van die 2,2 procent kost maar öeén miljard.' Volgens Rosenmöller is er alle aanleiding om het sociaal minimum op te trekken. 'Als het een paar weken vriest in Nederland, moeten de minima meteen weer worden bijgeplust met een rilsnip. Het sociaal minimum is gewoon te laag, en er is nu een mogelijkheid daar wat aan te doen.'
Een motie van de jongerenorganisatie Dwars om op congressen van GroenLinks voortaan geen vlees maar biologische producten te serveren, werd aangenomen. Het broodje ham is dus voortaan taboe.

