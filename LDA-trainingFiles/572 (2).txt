Kleinkunst.
Kleinkunst is een vorm van podiumkunst.
Nederland.
Het begrip komt in Nederland grofweg overeen met cabaret maar wordt ook wel gebruikt voor verwante vormen van theater zoals het luisterlied en musical. Het element "klein-" in de naam wordt door sommigen als neerbuigend ervaren; anderen beschouwen het als een neutrale verwijzing naar het intieme, vaak gevoelige karakter van de kunstvorm.
De naam werd al gebruikt door Jean-Louis Pisuisse die zijn Nederlandse equivalent van het Franse "cabaret-artistique" betitelde als "intieme kleinkunst". Ook in Duitsland is "Kleinkunst" een synoniem voor "cabaret".
Sinds de oprichting van de Amsterdamse Academie voor Kleinkunst in 1960 is het woord in Nederland de meest gangbare verzamelnaam voor dergelijke kunstvormen. Voor die tijd sprak men meestal van "variété".
Vlaanderen.
In Vlaanderen wordt de naam "kleinkunst" vooral gebruikt voor zangers en muziekgroepen die zingen in het Nederlands, met een eenvoudig, meestal akoestisch instrumentarium. Dit in tegenstelling tot rock, een stijl waarmee eerder het Engels wordt geassocieerd en een uitgebreidere, versterkte bezetting.
In kleinkunstnummers ligt de nadruk op de tekst, die vaak maatschappijkritisch is. Het genre kan vergeleken worden met het Franstalige chanson van onder andere Jacques Brel en heeft veel invloeden uit de volksmuziek. Sinds de oprichting in 1966 van een afdeling kleinkunst aan de Antwerpse Studio Herman Teirlinck (onderdeel van de Artesis Hogeschool Antwerpen) kwam kleinkunst in de jaren 70 in opkomst.
Voorbeelden van Vlaamse kleinkunstartiesten zijn: Zjef Vanuytsel, Jan De Wilde en Willem Vermandere. Typische Nederlandse kleinkunstenaars zijn Boudewijn de Groot, Wim Sonneveld en Herman van Veen.
