 Wetsvoorstel flexwerkers naar Kamer. 
 DEN HAAG, 7 maart (Reuter) - De ministers van Sociale Zaken en Werkgelegenheid en van Justitie hebben vandaag het wetsvoorstel dat de positie van flexibele werknemers moeten versterken naar de Tweede Kamer gestuurd. 
 Als het voorstel doorgaat krijgen oproepkrachten in sommige gevallen een minimum aanspraak op loon van drie uur per oproep. 
 Een werknemer krijgt recht op een arbeidsovereenkomst voor onbetaalde tijd als hij in een ketting van drie elkaar opvolgende tijdelijke contracten bij 1 werkgever werkt. De rechtspositie van uitzendkrachten wordt wettelijk geregeld en de maximum-uitzendtermijn wordt afgeschaft. 
 Aan de Kamer is vandaag ook het wetsvoorstel Allocatie Arbeidskrachten door Intermediairs aangeboden. Dit voorstel regelt dat de afschaffing van de uitzendvergunning. 
 Volgens het ministerie van Sociale Zaken en Werkgelegenheid is het in flexibele arbeidsrelaties niet altijd duidelijk of er sprake is van een arbeidsovereenkomst. 
 Afspraken over de te verrichten arbeid zijn daarbij ofwel onduidelijk of zadelen de werknemer met veel onzekerheid op. Dat kan bijvoorbeeld tot gevolg hebben dat de werkgever de werknemer minder betaalt dan redelijk zou zijn of zelfs helemaal niet betaalt. 
 Om deze ongewenste situatie in de toekomst te voorkomen, zijn in het wetsvoorstel twee zogenoemde rechtsvermoedens opgenomen. 
 Deze moeten de positie van de flexibele werknemer versterken als er sprake is van een meningsverschil over de aard van de arbeidsrelatie of de omvang van de arbeidsduur. 
 Heeft iemand in drie maanden regelmatig (wekelijks dan wel tenminste 20 uur per maand) voor de werkgever gewerkt, dan wordt vermoed dat er sprake is van een arbeidsovereenkomst. 
 Werkgevers en werknemers kunnen schriftelijk vastleggen dat geen loon wordt betaald als geen werk voorhanden is. 
 In de praktijk leidt dit er soms toe dat bedrijfsrisico's door werkgevers worden afgewenteld op de werknemer en daardoor ook op de sociale zekerheid in de vorm van ww-uitkeringen. 
 Om dit te beperken wordt de termijn waarover werkgevers kunnen bedingen dat zij geen loon hoeven te betalen over niet-gewerkte uren beperkt tot zes maanden. Deze periode kan alleen via cao-afspraken worden verlengd. 
 Ook andere zaken wat betreft arbeidsovereenkomsten worden in de voorstellen geregeld. Zo blijft de maximumtermijn van de proeftijd twee maanden. Bij tijdelijke contracten wordt de maximale proeftijd gerelateerd aan de duur van het contract. 
 Voorgesteld wordt om een uitzendovereenkomst te beschouwen als een arbeidsovereenkomst. Gezien het bijzondere karakter van uitzendrelaties zullen wel enkele uitzonderingen gelden op de normale regeling van de arbeidsovereenkomst. 
 De huidige beeindigingsduur bij ontslag van werknemers wordt ingekort door onder andere een kortere wettelijke opzegtermijn. 
 De opzegtermijn voor de werkgever en voor de werknemer zal in beginsel een maand bedragen. De opzegtermijn voor de werkgever wordt echter bij elke vijf jaar van het dienstverband van de werknemer met een maand verlengd tot een maximum opzegtermijn van vier maanden. Nu is dat nog zes maanden. 
 De opzegtermijn mag door de werkgever worden verkort met een maand als de arbeidsovereenkomst door opzegging wordt beeindigd na een daarvoor vooraf verkregen ontslagvergunning. 
 Wel moet altijd tenminste een maand opzegtermijn resteren. 
 Bij ontslag wegens bedrijfseconomische redenen zal een ontslagvergunning voor de werknemer als voldoende bewijs gelden voor het niet-verwijtbare karakter van de werkloosheid voor het recht op een WW-uitkering. 
 De werknemer hoeft bij bedrijfseconomisch ontslag dus geen zogenaamd pro forma-bezwaar meer te maken, aldus het ministerie van Sociale Zaken en Werkgelegenheid. 
 (c) Reuters Limited 1997. 
