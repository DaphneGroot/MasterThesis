	Flatbestaan
	Brother uit Accra en Hetty uit Weesp wonen samen in een Bijlmer flat die gesloopt gaat worden, Koningshoef. Op bezoek is Liesbeth van der Schaar van de Stedelijke Woningdienst om te vragen: 'Wat zijn jullie wensen?'
Brother schenkt koffie en thee. Hetty zegt: 'Never nooit weer in zo'n kloteflat. Het liefst een eengezinswoning in Nieuw-Geinwijk.'
D t wordt moeilijk. Bewoners van het net gesloopte Gerenstein krijgen voorrang bij de herhuisvesting in Nieuw-Geinwijk, en die van de nog te slopen flats Fleerde en Florijn idem dito later op de Vogeltjeswei. Bovendien, Brother en Hetty zijn met hun tween, en dus uitgesloten van een vier- of vijfkamerwoning.
'Ook als het ons lukt Brothers kinderen naar hier te halen? Een advocaat is met de papieren bezig.'
'Het is spijtig', zegt Liesbeth, 'maar op dit moment kunnen we daar geen rekening mee houden. Wat is er tegen een flat?'
'Hooeeeiiii, neeneenee', steunt Brother.
Hetty wil niemand meer boven haar hebben. Zij en Brother staan 's ochtends om vier uur op, zodat ze om vijf uur op hun werk kunnen zijn. Zij in Loosdrecht, Brother in Amsterdam, beiden zijn in dienst van hetzelfde schoonmaakbedrijf. 'Ik ga dus om negen uur al naar bed. Boven ons woont iemand die tot laat in de avond in een bak op de grond zit te stampen. Eten maken of zo, denk ik.'
'Helemaal bovenin dan, op tien hoog?'
Nee, ze hebben schoon genoeg van het Bijlmer flatbestaan. De inbraken, de naar pis ruikende trappenhuizen, de poep in de liften soms, de kapotte liften, de rotzooi op de galerijen, post die uit de postbus wordt gestolen.
Post gestolen?
'Met een klauwtje. Mensen die hier niet wonen maar wel een postadres hebben, en wat niet van hen is flikkeren ze weg. Ik vond zomaar een belastingaanslag van zesduizend gulden in de binnenstraat.'
Bang uitgevallen is Hetty niet, maar de laatste tijd wil Brother niet dat ze 's avonds nog alleen naar buiten gaat. Op de flat is iemand dwars door zijn eigen voordeur heen doodgeschoten. En tegenover hen zagen ze iemand van de flat Kleiburg 'naar beneden springen'. Het is allemaal een beetje te veel van het beroerde.
Exemplarisch is het verhaal van een gepensioneerd echtpaar bovenin Koningshoef, een Hollandse vrouw en een Surinaamse man. Ze wonen al twintig jaar in de Bijlmer hoogbouw, zijn oerbewoners van Koningshoef. Zij zou zeventig worden, en nodigde op haar verjaardag familie en vrienden uit. Een dag tevoren maakten ze eigenhandig de twee nabije liften schoon. De middag van haar verjaardag gingen beide liften stuk. Het kostte hen twee uur om alle gasten via verweg-liften en eindeloze galerijen naar hun appartement te loodsen. Het was de genadeklap geweest. Echt waar, het deed hen verdriet, ze woonden altijd graag in de Bijlmer, in de hoogbouw ook, maar ze gaven het op. Nu de flat toch tegen de vlakte zou gaan, hadden ze besloten de Bijlmer voorgoed te verlaten.
Hetty en Brother willen wel graag in de Bijlmer blijven.
Op Het Gulden Kruis zijn nog een paar woningen beschikbaar. Het voordeel is dat ze dan niet tijdelijk eerst ergens anders zouden hoeven te zitten. Maar het zijn Bebo-woningen, beneden-boven-woningen, en het is nog maar de vraag of zij daarvoor wel in aanmerking komen.
'Groeneveen dan?' oppert Liesbeth van de Stedelijke Woningdienst. 'Die wordt grootscheeps opgeknapt.'
'Waar is Groeneveen?, vraagt Hetty.
'Waar het vliegtuig is neergestort en junks zijn', zegt Brother en schudt zijn hoofd.
'Ik ga echt niet weer in zo'n flat hangen', zegt Hetty.
'Loop er toch eens een keer langs', vraagt Liesbeth.
Hetty Ketelaar (42) en Adai Prempeh (44, roepnaam Brother) beloven het niet. Eerst eens kijken bij Mary die aan het verhuizen is naar een Bebo in Het Gulden Kruis. En nu moet Brother naar Nederlandse les en gaat Hetty een tukje doen.
Sietse van der Hoek
Over de lotgevallen van Hetty Ketelaar en Adai Prempeh wordt in deze rubriek de komende tijd geregeld bericht. Dit is de eerste aflevering.

Foto
	FOTO ARNOLD KARSKENS

