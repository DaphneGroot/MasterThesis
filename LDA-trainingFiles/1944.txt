	Staatssecretaris Sociale Zaken kondigt zwaar verzet aan 'Verhoging van uitkeringen absoluut niet verstandig'
	Van onze verslaggeefsters
Jos Smits
Milja de Zwart

DEN HAAG
Als PvdA'ers vragen om hogere uitkeringen, och, dat is de retoriek die daar past. Maar als een vooraanstaande VVD'er als VNG-voorzitter Opstelten om hogere uitkeringen vraagt, dan reageert staatssecretaris De Grave van Sociale Zaken heftig. 'Verhogen van de uitkeringen is rampzalig. Ik zal me er op alle mogelijke manieren tegen verzetten.'
Opstelten moet straks op het matje komen bij partijgenoot De Grave: 'We zullen daar binnenkort over spreken met de VNG. Ik begrijp wel waar het vandaan komt. Lokale bestuurders zitten dicht op de armoedeproblematiek. Maar verhogen van uitkeringen betekent dat alles omhoog moet. Dan gaan de kosten van gesubsidieerde en reguliere banen aan de onderkant van de arbeidsmarkt omhoog. Dat is precies wat ik niet wil, want dat kost werk. We moeten alles blijven zetten op het vergroten van de kansen op werk. Alles wat daarbij tegendraads werkt, moet je n¡et doen.'
Met stemverheffing: 'Het is absoluut niet verstandig.'
En ook niet nodig. 'Tallozen met een uitkering hebben geen armoedeprobleem', stelt hij vast, terwijl hij wijst op de bijzondere bijstand en het gemeentelijke beleid om belastingen kwijt te schelden. 'Dat kan fors oplopen', weet hij uit ervaring als wethouder van financin in Amsterdam: 'Duizend, twaalfhonderd gulden per jaar.'
De uitweg uit de armoede is het vinden van een baan, predikt het paarse kabinet. De Grave zit daar nog niet zo lang in, maar als schrijver van het VVD-verkiezingsprogramma 1994 pleitte hij al v¢¢r de formatie voor hard ingrijpen in de sociale zekerheid om werk te scheppen. De Grave destijds: 'De economie groeit, er zijn 700 duizend werklozen, bijna een miljoen WAO'ers, en de samenleving schreeuwt om conducteurs, klusjesmannen op scholen en meer kinderopvang.' Hij bepleitte dertigduizend banen voor langdurig werklozen te subsidiren. Het werden er veertigduizend. De VVD kreeg ook, stelt de Grave vast, 'mr aan miljardenbezuinigingen dan we wilden.'
- Het resultaat, in aantal uitkeringen gemeten, lijkt pover: nog steeds zijn er 400 duizend WW'ers, 850 duizend arbeidsongeschikten plus een half miljoen werklozen in de bijstand.
'Niet overdrijven. Er zijn ¢¢k 500 duizend banen bij gekomen. De verhouding tussen het aantal werkenden en niet-werkenden is aanzienlijk verbeterd en daarmee ook het draagvlak voor het sociale stelsel. Die nieuwe banen zijn vooral bij schoolverlaters terechtgekomen en bij herintredende vrouwen. Dat is heel mooi. Niet zo lang geleden was de jeugdwerkloosheid een belangrijk maatschappelijk probleem. Dat is weg. En het is ook niet zo lang geleden dat we het genant vonden dat Nederland op Ierland na de minste werkende vrouwen had.
'Vanuit de publieke middelen geredeneerd, was het beter geweest als de nieuwe banen naar uitkeringsgerechtigden waren gegaan. Maar als zo'n baan terechtkomt bij een vrouw die weer wil werken of een jongere, kan ik moeilijk zeggen: dat vind ik eigenlijk minder goed. De keuze is ook helemaal niet aan ons, maar aan de werkgevers. Die stellen eisen: ze willen een hoog kennisniveau en een flexibele inzet en verwachten dat meer van jongeren te krijgen dan van oudere werklozen.'
Volgens De Grave is dat niet altijd terecht. Ouderen brengen meer ervaring mee en zijn daarom waardevol voor bedrijven. 'De knop moet om bij de werkgevers', zegt hij. 'De boodschap aan ouderen moet zijn: we hebben u nodig.'
Als de economie en het aantal banen doorgroeien, zal het bedrijfsleven vanzelf gaan investeren in wat hij de 'stille reserve' op de arbeidsmarkt noemt: gedeeltelijk arbeidsongeschikten, vijftigplussers, allochtonen en laaggeschoolden. 'Als werkgevers dat niet doen, hebben ze zometeen een probleem. Er ontstaat schaarste op de arbeidsmarkt.' '
De overheid moet dat proces wel bevorderen, zegt hij. 'De voorkeur van werkgevers voor jongeren hangt ermee samen dat kennis snel veroudert. Scholing is belangrijk. Daarom wil ik experimenteren met scholing van oudere WW'ers. Het lijkt me goed als WW'ers met behoud van hun uitkering zich langer, bijvoorbeeld twee jaar, kunnen scholen of deels werken, deels scholen. Als werkgevers optellen en aftrekken, dan kost het relatief weinig om een goede man of vrouw een paar dagen te laten werken en tegelijk te scholen.
'Denk aan subsidie of fiscale stimulering voor de scholing van ouderen. Werkgevers scholen nu vooral jongeren. Ik begrijp dat wel; de werkgever denkt: die werknemer blijft nog maar acht, negen jaar in dienst. Haal ik de investering er wel uit? Dat moeten we dus aantrekkelijker maken.'
Bij de banen voor langdurig werklozen verwacht De Grave aanzienlijk minder van de werking van de vrije markt. Hij ziet hier vooral een taak voor de overheid. 'Er zijn wel wat mogelijkheden bij het midden- en kleinbedrijf, maar van multinationals hoor ik: vergeet het, meneer De Grave. Ze vinden het hartstikke belangrijk dat langdurig werklozen aan de slag komen, maar zeggen: u kunt er wel een regeling tegenaan gooien, maar als wij er geen behoefte aan hebben, komt die niet tot stand.'
- En dan vergeet u het?
'Dan kun je dat als overheid wel willen, maar dan lukt het maar mondjesmaat. Daarom vind ik dat de overheid moet investeren in banen aan de onderkant van de arbeidsmarkt. Dan krijg je wat ik graag zie: uit de uitkering in een Melkertbaan en sneller doorstromen naar een normaal gefinancierde baan. Ik hoop dat die slag wordt gemaakt in het nieuwe verkiezingsprogramma van de VVD en daarna misschien in het nieuwe regeerakkoord.
'Er is enorme behoefte aan meer concirges op scholen, aan toezichthouders in parken en op straat, aan conducteurs, aan meer dienstverlening op huis-, tuin- en keukenniveau. In het verleden zijn we te ver gegaan in het wegbezuinigen van die banen.
'Ik woon in Amsterdam bij het Beatrixpark. Daar is zo'n zwembadje waar enorm veel gebruik van wordt gemaakt. De grootste klacht is dat het wordt gebruikt als uitlaatplaats voor honden. Er zijn heel veel ouders die het heerlijk zouden vinden als iemand in uniform dat zou voorkomen. Als wij als samenleving dat werk waarderen, kunnen we er ook weer voor betalen.'

Foto
	Staatssecretaris De Grave. FOTO BERT VERHOEFF - DE VOLKSKRANT

