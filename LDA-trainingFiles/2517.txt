	De portefeuille van: Ilhan Akel
	'Ik praat niet graag over de hoogte van mijn salaris. Misschien heeft dat met mijn Turkse opvoeding te maken. In Turkije is dat niet gebruikelijk. Ik heb nooit geweten wat mijn vaders inkomen was en zo ga ik ook om met mijn kinderen. Wat ik als directeur van het Nederlands Centrum Buitenlanders verdien, vind ik niet relevant voor ze. Het is veel belangrijker dat je ze als ouder leert hoe ze met geld moeten omgaan.
'Mijn vader had het niet gemakkelijk, zoveel wist ik wel. Hij werkte in een textielfabriek, in het westen van Turkije. Van zijn karige loon moest hij een gezin met drie kinderen onderhouden. We konden bijvoorbeeld nooit op vakantie. Maar toch heb ik nooit het gevoel gehad dat we arm waren. Heel wonderlijk eigenlijk. Dat kwam mede omdat alle gezinnen in onze buurt in een vergelijkbare situatie zaten. Het was normaal. Mijn moeder naaide zoveel mogelijk kleren zelf. Als je een kledingstuk uit de winkel nodig had, kreeg je dat voor je verjaardag.
'In 1970, vlak voor de tweede militaire coup, ben ik naar Nederland gekomen om te gaan studeren aan de kunstacademie. Turkije vond ik te benauwend. Mijn zus en mijn zwager waren al in Nederland. Maar omdat mijn ouders hier niet woonden, kreeg ik geen studiebeurs. Ik verdiende geld met het schoonmaken van machines in een textielfabriek, werkte in een bakkerij en gaf Nederlandse taallessen aan Turkse arbeiders. Op die manier redde ik het net.
'Bij de Staatsdrukkerij en -Uitgeverij had ik mijn eerste echte baan, als grafisch vormgever. Het was een uitvloeisel van mijn stage. Wat ik er verdiende heb ik niet onthouden, maar toen ik drie jaar later als opbouwwerker aan de slag ging, kreeg ik meer. En dat werk betaalde al slecht. Al vrij snel belandde ik bij het NCB. Ik begon als eindredacteur van twee Turkse tijdschriften en kwam steeds een treetje hoger. In 1994 volgde ik Mohamed Rabbae op, die in de Tweede Kamer plaatsnam voor GroenLinks.
'Ik heb nu een prima salaris. Eh, nee, ik zit net niet aan een ton. We kunnen er goed van leven, maar aan bepaalde zaken weiger ik uit principe mee te doen. Als bijvoorbeeld mijn kinderen komen vragen om Nike-sportschoenen omdat al hun vriendjes daar ook op lopen, zeg ik nee. Dat vind ik nodeloos geld verspillen. Ik zorg dat ze er degelijk en netjes bijlopen. Dat moet genoeg zijn. Het is een dagelijkse strijd, dat wel.
'Een groot deel van mijn inkomen gebruik ik om mijn hypotheek af te lossen. Verder stuur ik geregeld geld naar mijn moeder in Turkije. Ze ontvangt per kwartaal slechts zo'n tweehonderd gulden weduwenpensioen, dus ze kan wel wat hulp gebruiken. Ik vind dat ik dat aan haar verplicht ben. Ik probeer ook wat geld opzij te leggen. Nee, met beleggingsfondsen en dergelijke houd ik me niet bezig. Dat is lastig en kost teveel tijd. Ik zet het gewoon op een spaarrekening. Maar misschien ben ik daar wel heel ouderwets in.'
Boudewijn Geels

