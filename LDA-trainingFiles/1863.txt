	Philips schrapt 190 kantoorbanen in Brussel
	Van onze verslaggever
AMSTERDAM
Philips gaat op zijn Belgische hoofdkantoor in Brussel 190 arbeidsplaatsen schrappen. Het banenverlies spitst zich vooral toe op verkooppersoneel en andere medewerkers van staf- en ondersteunende diensten. De operatie past in het streven van het elektronicaconcern om de winstgevendheid op korte termijn te versterken. Op het hoofdkantoor werken in totaal 878 mensen.
Philips zegt het aantal gedwongen ontslagen te zullen beperken tot een minimum. Het concern schrapte de afgelopen maanden al ruim dertienhonderd arbeidsplaatsen in België. De hardste klap viel in het productiebedrijf voor televisietoestellen in Brugge, waar met het verlies van achthonderd banen ongeveer de helft van de arbeidsplaatsen is gesaneerd.
Daarnaast gaan in België door de sluiting van videoketen Superclub, een volle Philips-dochter, nog eens 370 banen verloren. Ook schrapte het Eindhovense concern 150 arbeidsplaatsen in een productiebedrijf in de Vlaamse gemeente Dendermonde.

