 SLIGRO KONDIGT DRIE OVERNEMINGEN AAN. 
 VEGHEL, 19 dec (Reuter) - Groothandelsconcern Sligro Beheer NV heeft bekend gemaakt dat zij overeenstemming verwacht te bereiken over drie acquisities. 
 Het betreft Paardekooper Groothandel BV in Den Haag, Rosenberg's Import-en Handelsonderneming te Amsterdam en grootverbruikleverancier Jeu Dijk in Maastricht. 
 Paardekooper richt zich op de bedrijfsrestauratieve, institutionele en horeca-markt met als basis leveringen van zuivel. Paardekooper heeft een omzet van ruim zes miljoen gulden en heeft negen werknemers. 
 In de loop van 1997 zullen de activiteiten van Paardekooper worden samengevoegd met de Sligro-vestiging in Leidschendam, nadat de daar al geplande uitbreiding is gerealiseerd. 
 Rosenberg Import BV sinds 1897 is een specialistische importeur en groothandel in zoetwaren gericht op speciaalzaken, waaronder brood-en banketbakkers, chocolaterieen en delicatessenbedrijven. Tevens worden warenhuizen en het grootwinkelbedrijf beleverd. 
 Een belangrijk deel van het assortiment bestaat uit producten waarvoor Rosenberg Import exclusieve dealerschappen voor Nederland heeft. 
 Rosenberg Import heeft een omzet van ruim 17 miljoen gulden en heeft 31 werknemers in dienst. De activiteiten van Rosenberg Import zullen in een zelfstandige werkmaatschappij onder haar eigen naam en directie gecontinueerd worden. 
 Jeu Dijk richt zich op de bedrijfsrestauratieve markt en de horeca en boekt met vier werknemers een omzet van 2,5 miljoen gulden. Begin 1997 worden de bedrijfsactiviteiten opgenomen in de onlangs fors uitgebreide Sligro-vestiging in Maastricht. 
 Sligro, dat geen financiele details van de geplande acquisities bekend heeft gemaakt, is al enkele jaren bezig met een fors expansieprogramma. 
 Sligro heeft nu samen met dochteronderneming van Hoeckel Grootverbruik ruim 1100 medewerkers. 
 Over 1995 is een omzet gerealiseerd vam 865 miljoen gulden met een netto-winst van 16,3 miljoen. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
