	Paradoxaal mengsel van weemoed en vrolijkheid
	Masada String Trio Plays The Music of John Zorn. Gehoord: Bimhuis, Amsterdam, 20 november. Vervolg: Den Bosch (25 nov), Nijmegen (26 nov).
Misschien heeft hij er geen behoefte meer aan koste wat kost cool te zijn, maar John Zorn, die vroeger de luisteraar nogal eens op een afstand hield met collages vol ironische citaten, maakt de laatste jaren muziek die recht tot het hart spreekt en niet bang is voor zijn eigen schoonheid uit te komen.
Die verandering vond plaats toen de New Yorkse altsaxofonist, conceptualist en componist zich op zijn joodse wortels ging bezinnen, met het kwartet Masada, waarin hij speelt, en de groep Bar Kokhba, waarvoor hij muziek schrijft. De strijkers uit dat ensemble maken nu een korte toernee door Nederland, onder de naam Masada String Trio.
Dat lijkt verwarrend, maar alle stukken komen uit hetzelfde 'grote Masada-boek', aldus violist Mark Feldman, het corpus composities dat op vaak eeuwenoude Hebreeuwse liederen is gebaseerd.
Die herkomst geeft het werk een klaaglijke zangerigheid, waarvan ook de meer dansante stukken doortrokken zijn. Maar het blijft niet bij reconstructies, Zorn plaatst de vaak betoverende wijsjes in zijn persoonlijke geluidsdecor, waarbij hij gebruik maakt van de andere stijlen waar hij zich als muzikale omnivoor in verdiept heeft.
Er zijn ijle achtergrondpatronen die doen denken aan Messiaens klankkleurmelodien, ritmische passages met de grillige woestheid van Strawinsky, maar we horen ook Barok-achtig contrapunt, bijna punkachtige miniaturen van samengebalde energie, en gelukzalig swingende evocaties van de Hot Club de France, met een getokkelde viool in de rol van Django Reinhardt.
Dit alles wordt uitgevoerd met de trefzekerheid en de passie van drie virtuozen die jarenlang met elkaar en met Zorn hebben samengewerkt, en dit paradoxale mengsel van weemoed en vrolijkheid zo goed begrijpen dat hun eigen improvisaties er een natuurlijk uitvloeisel van vormen.
Mark Feldman is n van de grote solisten in de hedendaagse jazz en niet alleen op viool. Wat hij speelt, is zo onweerlegbaar raak dat hij nog iets moois zou weten te ontlokken aan een kam en een vloetje. Cellist Erik Friedlander en bassist Greg Cohen doen nauwelijks voor hem onder. Elk lid van het trio draagt zorg voor de vaart in de stukken, maar vooral Cohens onverstoorbare hartslag zorgt ervoor dat de percussie van Bar Kokhba absoluut niet gemist wordt. Friedlander beheerst net als Feldman de volle, smachtende lijn en het luchtig pizzicato, en geeft hem goed partij in speelse duels.
Frank van Herk

