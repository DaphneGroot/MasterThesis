 STAD ROTTERDAM VERGROOT KEMPEN-BELANG NIET VERDER. 
 AMSTERDAM, 3 febr (Reuter) - Verzekeraar Stad Rotterdam Anno 1720 zei op maandag dat zij geen plannen heeft om het belang in merchant bank Kempen & Co verder te verhogen. 
 Afgelopen vrijdag werd bekend dat Stad Rotterdam haar belang in Kempen heeft verhoogd tot 13,4 procent van 7,8 procent. 
 "Deze mogelijkheid deed zich nu voor. Het is puur een belegging," zei bestuurslid Victor Goedvolk van Stad Rotterdam. 
 Hij zei dat Stad Rotterdam geen plannen heeft om het belang verder uit te bouwen, ondanks de innige samenwerking tussen de verzekeraar en de merchant bank op het gebied van beleggingen. 
 Vorige week vertelde bestuursvoorzitter Carlo de Swart in een interview dat Stad Rotterdam in 1996 zo'n 40 miljoen gulden aan premie heeft ondergebracht bij zeven fondsen van Kempen. 
 Eerder dat jaar maakte Stad Rotterdam de overstap van Robeco naar Kempen om haar beleggingen onder te brengen. 
 Deze stap was gevolg van het feit dat Robeco zelf de verkoop van levensverzekeringen ter hand wilde nemen en zich daarmee op het pad van Stad Rotterdam begaf. 
 Volgens Stad Rotterdam zijn de zeven fondsen die onder de paraplu van Kempen opereren goed aangeslagen bij het intermediair. 
 "Dit wil echter niet zeggen dat we ons belang in Kempen verder willen verhogen," zei Goedvolk. 
 - Amsterdam newsroom +020 - 504 5000. 
 (c) Reuters Limited 1997. 
