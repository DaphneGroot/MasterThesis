	De ware essentie van popmuziek
	HET NIEUWE BOEK van de Britse socioloog en auteur over popmuziek Simon Frith, Performing Rites - On the Value of Popular Music, is het meest diepgravende en gedurfde boek over popmuziek dat tot dusver in de jaren negentig verscheen. Voor het eerst gaat Frith, die op zijn manier hartstochtelijk betrokken is bij zijn onderwerp, verder dan de grenzen van het popmuziek-universum.
Muziekcriticus William Mann van The Times noemde al in 1963 Lennon en McCartney van The Beatles 'outstanding composers'. Dat wordt tegenwoordig gezien als het officioFROFo*ele startschot voor de opwaartse beweging van popmuziek als serieus te nemen muziek.
Toch is dat nog geen algemeen geaccepteerd gedachtengoed. Dat komt doordat buitenstaanders popmuziek zien als een eenvormige manifestatie van wat zij soms niet eens muziek wensen te noemen. Popmuziek bestaat echter uit tientallen verschillende genres, met ieder zijn eigen esthetische principes. Popmuziek is de actuele populaire muziek, voortdurend in beweging, en heeft een lange en boeiende geschiedenis van niet-meer-populaire genres.
Met die boodschap kwam Frith al in 1978 in The Sociology of Rock (bewerkt en uitgebreid tot het monumentale Sound Effects, 1981). Daarin legde hij uit hoe de toenmalige wereld van de popmuziek in elkaar zat en hoe de geschiedenis ervan in grote lijnen was verlopen. De essentie van de popmuziek - het effect op de luisteraar - was indertijd niet het zwaartepunt van zijn werk; dat is het wl in Performing Rites.
Muziek is een product van de muzen, een kunstvorm. Muziekwetenschappers houden zich bezig met het bestuderen van muziek en het schrijven van verhandelingen over wat er in muziek speelt, letterlijk en figuurlijk. Zij deden de hitparademuziek - in hun ogen 'de' popmuziek - niet geheel ten onrechte af als 'formulemuziek', lopendebandwerk, in ongeveer alles - behalve tonaliteit - het tegendeel van wat zij belangrijk vonden in kunstmuziek.
Ze waren dus wel gespitst op 'goed' en 'slecht' in muziek, maar verdiepten zich niet genoeg in popmuziek om haar diversiteit te zien. De sociologen vermeden het praten over muziek, omdat hun interesse niet d  r, maar in de maatschappelijke context van de muziek lag. Daarmee nam de voormalige rockcriticus Frith geen genoegen.
Performing Rites bestaat uit drie delen: 'Praten over muziek', 'Over de muziek zelf' (het leeuwendeel) en 'Waarom muziek belangrijk is'. Popmuziek is vaak het gespreksonderwerp van jongeren, en inmiddels ook veel ouderen, die aan elkaars muzieksmaak afmeten of een verder persoonlijk contact nagestreefd dan wel vermeden dient te worden, constateert Frith.
'Deel van de lol van populaire cultuur is erover te praten; deel van de betekenis ervan is het praten erover, doorspekt met waardeoordelen. Bezig zijn met populaire cultuur betekent onderscheid maken.' Natuurlijk, zegt Frith, heeft dit te maken met persoonlijke smaak, subjectieve respons.
En toch, vervolgt hij, let maar eens op als zulke discussies aan de gang zijn. Hoe vaak denk je niet dat je het hebt over objectieve dingen in de muziek, dingen die anderen ook kunnen gaan horen als ze maar naar jou willen luisteren? Met andere woorden, waardeoordelen zijn niet alleen maar rituelen van welles-nietes, maar hebben hun basis in de rede (je denkt erover na), bewijsmateriaal (de muziek) en overtuigingskracht (je wijst elementen aan om je mening te staven, je benadert het probleem van verschillende kanten).
Daarom lijken genuanceerde, gemotiveerde waardeoordelen over producten van populaire cultuur, mits naar voren gebracht door mensen met gezag, een mate van objectiviteit te hebben. Ze lijken heel erg of een beetje 'waar' te zijn, terwijl iedereen ook wel weet dat ze tegelijkertijd subjectief zijn. Die persoonsgebonden voorkeur of afkeer zegt veel over degene die die opmerkingen maakt. Het verklaart waarom jongeren-scenes en vriendenclubs zich zo vaak formeren rond een gedeelde muzieksmaak.
Dan duikt Frith de geschiedenis in en gaat hij terug naar de achttiende eeuw. Uitgebreid gaat hij in op cultuurbeschouwers die schreven in een tijd waarin de directe impact van muziek, ongeacht het genre, als haar belangrijkste, zo niet enige reden van bestaan werd beschouwd. De respons op muziek verbergen zou gelijk staan aan het ontkennen van haar waarde.
In de negentiende eeuw vond een aardverschuiving plaats. De onbeweeglijke luisterhouding, het 'moeilijk kijken' tijdens muziekbeluistering en het geloof muziek te kunnen doorgronden door nootjes te bestuderen zijn cultuur- en repertoiregebonden manieren om met muziek om te gaan. Dat concept is bijna absoluut geworden, losgetrokken van haar historische worteling, een anachronisme in de twintigste eeuw.
Popmuziek is geen kunst-om-de-kunst en vervult altijd een functie, is altijd gemaakt met een doelgroep in het achterhoofd. Popmuziek is nodig, onmisbaar, ter compensatie van doorgeschoten negentiende-eeuws denken, lijkt Frith te willen zeggen. Is popmuziek dan ideologisch regressief te noemen? Nee, het revitaliseert een welhaast vergeten concept van wat muziek 'doet': een gevoelssnaar raken.
In deel twee behandelt Frith de belangrijkste muzikale aspecten van popmuziek, zoals ritme, stemgebruik, instrumentale uitvoeringspraktijken en technologie. 'Allereerst moeten we iets als iets herkennen (geluid als muziek, muziek als genre), voordat we weten wat we ermee kunnen doen, hoe we het moeten plaatsen en beoordelen. Hoe werkt dat cognitieve proces?', vraagt Frith zich af.
Een belangrijk aspect in het denken over muziek is de westerse dichotomie van lichaam en geest. 'Waarom wordt sommige muziek ervaren als lichamelijk (plezier), andere muziek als cerebraal (serieus)? Is er niets van verstand in het eerste, van het lichaam in het tweede? (. . .) Net zoals ''zonde'' wordt gedefinieerd door de deugdzamen (of would-be deugdzamen), zo wordt ''plezier'' (of muziek-voor-het-lichaam) ideologisch gedefinieerd in contrast met serieuze muziek, muziek voor de geest, muziek waarbij geen lichamelijke expressie gewenst is.'
Aangezien dit de 'juiste' manier was geworden om concertmuziek te ondergaan, werd popmuziek bij haar eerste manifestaties als dansmuziek automatisch geassocieerd met 'hersenloosheid'. Het was vervolgens een kleine stap naar beschuldigingen van onbeschaafdheid en primitiviteit aan het adres van liefhebbers van popmuziekgenres. Overigens was dit een herhalingsoefening van de (Europese) reacties op de jazz. Die kwam ook als dansmuziek Europa binnen.
In deel drie komt de betekenis van muziek aan de orde. 'Betekenis' kan alleen worden gedefinieerd als ook sociaal gedrag en culturele conventies in aanmerking worden genomen in hun historische context. Mensen spreken af wanneer iets kunst is: een schilderij in een gerenommeerd museum, een premire in het Concertgebouw, Britpop in Paradiso. Er moet een sfeer van artisticiteit omheen hangen, er moet een organisatie zijn die het kunstwerk en zijn maker(s) presenteert, een publiciteitsmachine die het werk een achtergrond, een geschiedenis geeft.
Kunst is maakbaar, ook in de popmuziek. Dat maakt die producten nog niet automatisch 'goed'. Wat Frith in zijn laatste hoofdstuk een aanzet tot een esthetische beschouwing van popmuziek noemt, is de laatste jaren juist onder de nieuwe generatie muziekwetenschappers in opkomst. Frith staat inmiddels boven alle partijen. Hij durft paden te betreden die anderen altijd hebben gemeden, geeft popmuziek op onweerlegbare gronden betekenis en daarmee een verdiende status.
Tegen status hebben arbeideristische auteurs over popmuziek juist altijd gestreden - zoiets zou het rock 'n' roll-gevoel om zeep helpen. Ook zij zijn als mededeelnemers aan de cultuur het slachtoffer van het dominante negentiende-eeuwse denken over muziek, maar hebben een geuzenhouding gekozen.
Performing Rites is een magistraal boek. Frith combineert zoveel zienswijzen en invalshoeken dat alle denkbare tegenwerpingen tegen zijn redenering als het ware bij voorbaat al zijn geabsorbeerd en verwerkt. Daaruit spreekt een warme consideratie met - uiteraard - bevooroordeelde lezers, Friths onmisbare klankbord voor de ontwikkeling en aanscherping van in de eigen tijd passende ideen over muziek.
Lutgard Mutsaers
Simon Frith: Performing Rites - On the Value of Popular Music.
Oxford University Press, import Nilsson & Lamm; 352 pagina's;  65,55.
ISBN 0 19 816332 0.

Foto
	Pinkpop 1994. FOTO JOEP LENNARTS

