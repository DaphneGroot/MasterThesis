Limerick (dichtvorm).
Een limerick is een dichtvorm van 5 regels met een vrij strak metrum. Twee drievoetige amfibrachen (∪—∪ ∪—∪ ∪—∪), twee regels amfibrachen en jambe (∪—∪ ∪—) en afgesloten door weer een drievoetige amfibrachys.
In de eerste regel wordt (meestal) een persoon of dier geïntroduceerd met een plaatsnaam. De regels 1, 2 en 5 rijmen met elkaar en er is een ander rijm tussen de kortere regels 3 en 4 (rijmschema: a a b b a). Voorts heeft een limerick vaak een wat dubbelzinnige inhoud, of kan zelfs zeer grof zijn. De laatste regel is een soort pointe of uitsmijter; de clou.
Het was in 2011 precies honderd jaar geleden dat de limerick in Nederland werd geïntroduceerd door Ko Doncker. Ook Alex van der Heiden is in Nederland en Vlaanderen bekend geworden met deze dichtvorm.
André van Duin sloot zijn "Ep Oorklep Show" altijd af met het zingen van een paar limericks. In het Nederlandse radioprogramma "Somertijd" van Radio 10 worden dagelijks lichte nieuwsfeitjes bezongen in een aantal limericks.
