Korinthe (stad).
Korinthos (Grieks: Κόρινθος; Nederlands: "Korinthe") is sedert 2011 een fusiegemeente ("dimos") in de Griekse bestuurlijke regio ("periferia") Peloponnesos. Het was de hoofdstad van het voormalige departement "(nomos)" Korinthe.
Transport en economie.
Bij Korinthe ligt het beroemde Kanaal van Korinthe, dat de Ionische Zee, via de Golf van Korinthe, met de Egeïsche Zee verbindt, en ervoor zorgt dat scheepvaart tussen bijvoorbeeld Piraeus en de Ionische Eilanden en Igoemenitsa niet om de Peloponnesos heen hoeft te varen, maar een veel kortere route kan volgen, noordelijk van dit schiereiland. Vandaag de dag is het grotendeels vanwege het Kanaal van Korinthe dat de stad een belangrijke positie heeft voor de handel.
Men kan Korinthe met de trein bereiken. De oude, slechts langzaam rijdende trein, is sinds de inrichting van de Olympische Zomerspelen van 2004 in Athene vervangen door een modernere versie, waardoor de verbinding Athene-Korinthe gevoelig verbeterd is. De trein rijdt vanuit de hoofdstad Athene via Korinthe door de Peloponnesos.
Geschiedenis.
In de oudheid was Korinthe een zeer belangrijke stadstaat, die verschillende kolonies stichtte in de Middellandse Zee, waaronder Syracuse op Sicilië. De stad had een strategische positie doordat zij een verbinding vormde tussen Attika met Athene en de Peloponnesos, met onder meer Sparta. Ook de handel van de stad floreerde vanwege deze gunstige positie. De Romeinen verwoestten de stad na een belegering in 146 v.Chr.
In 44 v.Chr. werd de stad door Julius Caesar herbouwd en al snel groeide Korinthe uit tot de meest welvarende stad in zuidelijk Griekenland. Tevens was het de hoofdstad van de Romeinse provincie Achaea.
De stad was in deze periode beroemd vanwege de Isthmische Spelen, die er eens per twee jaar gehouden werden en in deze periode in aanzien uitsluitend overtroffen werden door de Olympische Spelen.
Korinthe is onder meer bekend geworden vanwege het feit dat hier al vroeg, rond het jaar 50 na Chr., een christelijke gemeente is gesticht, waar Paulus brieven naar schreef, de Eerste brief van Paulus aan de Korintiërs en de Tweede brief van Paulus aan de Korintiërs, die deel gingen uitmaken van de Bijbel van de christenen.
De archeologische vindplaats, het oude Korinthe (Archaía Kórinthos, d.i. Grieks voor "Antiek Korinthe") ligt een eindje buiten de nieuwgebouwde, moderne stad Korinthe. Van de antieke stad zijn weinig overblijfselen bewaard. Er staan voornamelijk nog enkele monolithische zuilen van de oude Apollo-tempel overeind. In de omgeving van het oude Korinthe ligt de Akrokorinthos, de oude acropolis van de stad.
Trivia.
De naam Krent is afgeleid van deze stad.
