	Tweede Kamer blijft met Wijers ruziën over wet op mededinging
	Van onze verslaggever
DEN HAAG
De Tweede Kamer vindt de aanpassingen van de nieuwe wet op de economische mededinging onvoldoende. Een meerderheid vindt dat minister Wijers van Economische Zaken winkelketens meer ruimte moet geven met hun prijsbeleid. Ook moet de minister het toezicht op het marktbeleid onafhankelijker maken dan hij tot nu toe voorstelt.
'Zijn tekst gaat nog niet ver genoeg', vindt het PvdA-kamerlid Van der Ploeg. 'Misschien moeten wij nog met voorstellen tot wijzigingen komen', denkt zijn D66-collega
De Koning. Zij reageren op een schriftelijke toelichting van de D66-minister op het wetsvoorstel dat hij gisteren naar de Kamer stuurde.
Wijers schrijft daarin dat hij 'positief staat' tegenover een besluit om over drie tot vijf jaar de nieuwe kartelautoriteit zelfstandig te maken. De instelling gaat controleren of bedrijven geen ontoelaatbare machtsposities op markten innemen. Wijers wilde de nieuwe instantie, die begin 1998 haar werkzaamheden begint, onder zijn verantwoordelijkheid houden.
Onder druk van de Kamer staat hij nu na drie tot vijf jaar een evaluatie toe, waarna eventueel tot verzelfstandiging kan worden besloten.
De Kamer is bereid een paar jaar te wachten. 'Maar de verzelfstandiging moet nu wel geregeld worden', vindt Van der Ploeg. Hij en andere collega's vinden dat de kartelautoriteit net zo zelfstandig moet opereren als De Nederlandsche Bank of de Algemene Rekenkamer.
VVD-kamerlid Voûte vindt dat de minister 'het nog iets strakker moet aantrekken'. 'Over drie jaar moet hij wel heel sterke argumenten hebben om de autoriteit niet zelfstandig te maken. Maar er moet wel ruimte zijn om anders te beslissen, want anders heeft een evaluatie geen zin.'
Voûte is daarnaast niet tevreden met Wijers' handhaving van het verbod op prijsafspraken tussen zelfstandige winkelbedrijven in een franchiseketen of inkoopcombinatie. Dergelijke afspraken zijn voor grootwinkelbedrijven met filialen niet verboden. Volgens Voûte maakt dat concurreren tussen inkoopketens als Super of Spar en grootwinkelbedrijven als Albert Heijn onmogelijk.
Wijers staat de inkoopcombinaties alleen toe één maand per jaar te adverteren met producten waarvoor onderling maximumprijzen zijn afgesproken. 'Absoluut te kort', vindt De Koning.

