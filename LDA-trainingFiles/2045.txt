	Cultuurschok, stress en schaamrood op de kaken
	'NOU jij nog', grapt Joop Daalmeijer bij binnenkomst in het kantoor van Fons van Westerloo, wanneer die Daalmeijer feliciteert met zijn benoeming tot netmanager van Nederland 1 (AVRO, KRO, NCRV). Een grapje met een lange historie.
Na een periode van bijna vier jaar commercile televisie (eerst Veronica, later Canal Plus) keert Daalmeijer terug naar de plek waar hij en Van Westerloo vandaan komen: de publieke omroep. In de jaren zeventig beconcurreerden zij elkaar als verslaggevers van VARA's Achter Het Nieuws (Daalmeijer) en AVRO's Televizier (Van Westerloo).
In de jaren negentig maakten beiden de overstap naar de commercile televisie - niet als verslaggevers, maar als managers. Van Westerloo werkte bij AT 5, RTL 5 en SBS 6 en werd, als baas van de laatste zender, in 1996 tot Omroepman van het Jaar gekozen. Daalmeijer beleefde bij Veronica, nadat die zender zichzelf in 1994 had geprivatiseerd, een minder gelukkige periode. Na twee jaar koos hij voor FilmNet, waar hij de baas werd toen Canal+ er vorig jaar de macht overnam. Nu maakt hij de overstap naar Nederland 1, waar hij met een flink lager salaris genoegen neemt. Daalmeijer voelt zich naar eigen zeggen 'in de wereld van het driedelig grijs' minder goed thuis dan bij de publieke omroep.
Van Westerloo heeft daar minder last van. Terwijl Daalmeijer min of meer per ongeluk buiten het publieke bestel belandde omdat Veronica eruit stapte, hoopte Van Westerloo al op commercile televisie nog voordat die bestond. In 1989 maakte hij de overstap van de AVRO naar PTT Telecom. In 1992 begon hij bij de Amsterdamse zender AT 5, waar hij zijn faam als manager van commercile tv-stations opbouwde. Maar ook hij draagt de publieke omroep, meer dan twintig jaar lang zijn werkgever, nog altijd een warm hart toe. Wanneer de advertentie-omzet van SBS 6 hem soms zorgen baart, dagdroomt hij wel eens van een terugkeer naar de publieke omroep. Niet als manager, maar als maker van mooie programma's, bevrijd van kijkcijferdwang. In zijn kantoor hangen foto's uit de periode dat Van Westerloo nog een onverschrokken AVRO-reporter was.
Dat waren de jaren zeventig, toen de publieke omroep nog 'Het Reisbureau' heette en een beetje ondernemende verslaggever de hele wereld kon zien - Daalmeijer en Van Westerloo praten er nostalgisch over. Van Westerloo, ondeugend: 'Respect voor de kijker, dat hadden we vroeger niet. We maakten gewoon wat we zelf wilden maken. En dat was erg leuk.'
Van Westerloo kreeg in 1975 van de AVRO een baan aangeboden waar Daalmeijer nu nog met jaloezie over spreekt: fulltime Amerikaans correspondent voor de AVRO, van 1975 tot 1983. En dat voor een actualiteitenrubriek die maar n keer per week uitzond. 'Ik kreeg op een gegeven moment te horen: zo, doe nu eens even twee maanden geen Amerika meer, want daar hebben we wel genoeg aandacht aan besteed. Dan zat ik thuis, dat kostte een godsvermogen.'
Geldverslindend was ook de concurrentiestrijd tussen de omroepen. Nieuwsploegen van diverse actualiteitenrubrieken struikelden over elkaar in het buitenland. Daalmeijer herinnert zich hoe hij eens met twee Achter het Nieuws-teams in Zweden bij een stilgelegde kerncentrale aankwam. Daar stond nog n andere cameraploeg te filmen. Uit Nederland, de NCRV. 'Die omroep zond dat op dinsdag uit en wij op woensdag, exact hetzelfde onderwerp. Volkomen idioot.'
Die publieke omroep waar geld schijnbaar geen rol speelde, bestaat niet meer, constateren Daalmeijer en Van Westerloo twintig jaar later. De samenwerking tussen omroepen is aanzienlijk verbeterd. 'Het proces tegen Winnie Mandela wordt voor Netwerk door n man gedaan die daar iedere dag over kan berichten. Vroeger ging je daar met drie complete ploegen naar toe,' aldus Daalmeijer. Ook de leiding van de omroepen is in betere handen terechtgekomen. 'Vroeger waren dat toch vaak mislukte politici die nergens anders aan de slag konden komen. Tegenwoordig zijn omroepbestuurders van een ander kaliber', meent Van Westerloo.
Voor die efficintere manier van werken mag de publieke omroep zijn grote vijand, de commercile televisie, wel dankbaar zijn, menen Daalmeijer en Van Westerloo. 'Dankzij de commercile televisie is de publieke omroep strategisch gaan nadenken. Dat was daarvoor nog nooit gebeurd', aldus Daalmeijer.
Aanvankelijk leidde de komst van commercile zenders tot grote verwarring. 'Vooral de TROS en Veronica wilden RTL 4 bestrijden met identieke programma's. Grote spelshows waar de kwaliteit dan hoger van zou liggen', herinnert Daalmeijer zich. 'Mensen als Van Dam, Keur (VARA) en Hulshof (KRO) hebben zich daar terecht tegen verzet en de nadruk gelegd op die programma's waar de publieke omroep zelf goed in is, zoals dramaproducties. Je moet de commercile zenders niet willen aanvallen met hun eigen wapens. Dat heeft de publieke omroep nu gelukkig goed door. Al houd je wel het gevaar dat hoe kwalitatiever je programma's zijn, hoe marginaler het publiek is dat je bedient.'
Ook bij individuele programma's zien Daalmeijer en Van Westerloo gunstige effecten van de commercile concurrentie. Zo heeft het NOS-Journaal zich de komst van RTL Nieuws aangetrokken. 'Het Journaal wilde bijvoorbeeld niet aan rubricering van het nieuws doen in buitenland, economie, enzovoort - iets wat in grote mensenlanden allang werd gedaan. Het Journaal was lange tijd een burcht van conservatisme. Dat zie je nu, onder hoofdredacteur Haasbroek, alleen door de persoon zelf al, eindelijk veranderen,' meent Daalmeijer.
Over het nieuwsprogramma Hart van Nederland van SBS 6 mag dan bij de publieke omroep denigrerend worden gedaan, dat het programma gemiddeld bijna 650 duizend kijkers trekt, maakt in Hilversum wel indruk. Daalmeijer: 'Ik weet dat op de werkvloer van Nova, waar mijn vrouw (de presentatrice Maartje van Weegen, red.) werkt, men zich daar wel degelijk zorgen over maakt. Natuurlijk. Opeens komt er zo'n programma. Daar gaat onze positie, is dan de angst.'
SBS bindt de concurrentie op het gebied van nieuws nu ook in de vooravond aan met Actienieuws. Van Westerloo: 'Met dat programma gedraag ik me een klein beetje als publieke omroep omdat ik het belangrijk vind een nieuwsprogramma voor jongeren te maken. Commercieel aantrekkelijk is het voorlopig in ieder geval niet.' Daalmeijer tegen Van Westerloo: 'Als het jou lukt voor jongeren een nieuwsprogramma te maken, dat zet mij dat bij Nederland 1 ook aan het denken. Ik hoop vurig dat het je lukt, want bij de publieke omroep heerst nu nog de overtuiging dat jongeren niet voor nieuws te winnen zijn. Slaag je met Actienieuws, dan zou dat wel eens een trend kunnen zetten die historisch van belang is.'
De publieke omroep mag dan op de commercile omroep letten, maar heeft dat op de kwaliteit van de programma's ook een gunstige invloed? Van Westerloo: 'Ik denk dat de kwaliteit van bijvoorbeeld dramaproducties bij de publieke omroep vroeger hoog was en nu nog steeds hoog is. En als ik de publieke omroep met mijn eigen zendertje vergelijk, denk ik vaak: wat een rijkdom. De publieke omroep is zeker niet slechter geworden.'
Tussen werken bij de publieke omroep en commercile televisie bestaan grote verschillen. Daalmeijer kreeg in 1994, toen Veronica voor een commercieel bestaan koos, een cultuurschok. 'De manier van werken was helemaal niet plezierig. Het was niet langer een kwestie van een programma-idee laten opwellen van onderaf. Nee, je kreeg dingen van bovenaf door je strot geperst. Bij de commercile omroep krijgt de adverteerder een bepaalde kijkersgroep aangeboden, waarbij een programma wordt bedacht. Bij de publieke omroep staat het programma-idee nog altijd voorop,' aldus Daalmeijer.
Van Westerloo: 'Voor mij is het grootste verschil de stress. Die is bij de commercile omroep vele malen groter, omdat het voortbestaan dagelijks op het spel staat. Medewerkers van de publieke omroep klagen wel veel, maar kunnen toch in grote rust werken, omdat zij een vangnet hebben. Tweederde van het geld komt uit de omroepbijdrage. Wij zijn daarentegen volledig afhankelijk van adverteerders. Bij ons is niets zeker en kan alles omvallen.'
Een belangrijk verschil ten slotte is de status: werken voor commercile televisie staat in lager aanzien dan het maken van verantwoorde programma's voor de publieke omroep. Sinds zijn overgang naar Nederland 1 vorige week bekend werd, werd Daalmeijer er in NRC Handelsblad tot twee keer toe aan herinnerd dat hij als Veronica-directeur verantwoordelijk was voor de kreet 'sextember' - september als de maand van de erotische speelfilm.
Youp van 't Hek schreef in zijn NRC-column daarover een fax aan Maartje van Weegen. Daalmeijer: 'Mij raakt dat zeer, vooral omdat je vrouw ermee lastig wordt gevallen. Maar als ik erover nadenk moet ik zeggen: Van 't Hek heeft natuurlijk wel gelijk. Want het is natuurlijk ook bagger. Maar ik heb het wel gedaan. Dus ik kan niets anders dan met schaamrood naar mijn navel staren. Ik vind het prettig dat ik straks van dat soort dingen geen last meer zal hebben.'
Van Westerloo houdt dat soort problemen voorlopig nog wel. Zo ziet hij zijn seksprogramma met Goedele Liekens gepasseerd worden door Veronica's Sex voor de Buch, waarin de 'gewone Nederlander' op nog niet eerder vertoonde wijze zijn exhibitionistische kant laat zien. Van Westerloo: 'Goedele is daarbij vergeleken een theekransje. Maar naar Buch wordt wel erg goed gekeken. En daar spreken mijn mensen me op aan.'
Werken voor commercile televisie is, in de ervaring van Van Westerloo, 'regelmatig een deel van jezelf opgeven'. Onlangs besprak hij dat probleem met zijn zoon. 'Die zei: als je daar moeite mee hebt, moet je een andere baan zoeken. En daar zit iets in, want het blijft natuurlijk wel commercile televisie.'
Tot slot: wat is het beste dat de commercile televisie sinds haar start in 1989 heeft voortgebracht?
De snelle praters Daalmeijer en Van Westerloo zwijgen enkele seconden. Dan komen beide uit bij de grote showprogramma's van Endemol. Van Westerloo: 'Een programma als de Mini-Playbackshow, dat is absolute top. Daar zit een enorme creativiteit in qua belichting, decor, cameravoering, alles. Dat is inmiddels een hele exportindustrie geworden.'
Fokke Obbema

Foto
	Joop Daalmeijer en Fons van Westerloo. FOTO DANIEL KONING - DE VOLKSKRANT

