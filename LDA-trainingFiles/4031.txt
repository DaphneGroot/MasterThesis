	Een kerkje achter een rietkraag De stilstand in het landschap na de Gouden Eeuw
	VAN DE Dordtse schilder Jacob van Strij, die leefde van 1756 tot 1815, is niet overdreven veel bekend. Hij was ook niet zo'n groot schilder. Meer een ambachtsman dan een oorspronkelijk kunstenaar met stimulerende of baanbrekende ideen over zijn vak. Aan de drie stukken van hem die zijn opgenomen in de tentoonstelling Langs velden en wegen, de omvangrijke wintertentoonstelling van het Rijksmuseum waarin 'de verbeelding van het landschap in de 18de en 19de eeuw' aan de orde wordt gesteld, is het goed te zien. Brave stukken zijn het, die behangschildering, die uitgewerkte tekening en dat schilderij. Karakteristiek voor de tijd waarin ze zijn gemaakt, tekenend voor de schilderkunstige opvattingen die toen toonaangevend waren en voor de manier waarop de laat-achttiende-eeuwse Hollandse burgerij naar het landschap keek.
Het is minstens zo goed te zien aan zijn biografie en ofschoon het een bedenkelijke gewoonte is de artistieke opvattingen van een kunstenaar terug te willen lezen in diens levensloop, ontkom je er niet aan in de feiten uit Van Strij's levensgeschiedenis de sfeer van zijn tijd, die in zijn schilderingen zo duidelijk aanwezig is, bevestigd te zien.
Zijn vader had in Dordrecht een winkel in schilderbenodigdheden en gaf Jacob samen met zijn iets oudere broer Abraham zelf het eerste onderricht in het tekenen en schilderen van bloemen, fruit en figuren. Zijn broer vervolgde zijn opleiding in Dordrecht, maar Jacob van Strij werd naar Antwerpen gestuurd, waar hij op de tekenacademie naar model leerde werken en les kreeg van een historieschilder. 'Hij vormde zich', schrijft een van zijn negentiende-eeuwse biografen, 'echter voornamelijk door de getrouwe waarneming der natuur en het bestuderen der grote modellen der vroegere dagen.'
Later, terug in Dordrecht, zou zijn zeventiende-eeuwse stadgenoot Aelbert Cuyp zijn grote voorbeeld worden en in iets mindere mate Meindert Hobbema, zoals zijn broer Abraham zich blijvend zou laten inspireren door Gabriel Metsu en Pieter de Hoogh - beide eveneens representanten van Hollands Gouden Eeuw, zij het op een ander deelterrein van de schilderkunst.
Jacob van Strij werd een gevestigd burger, al staat nog te bezien of hij het was die, zoals de catalogus van de tentoonstelling meldt, lid werd van het Dordrechtse schildersgenootschap Pictura en 'correspondent vierde klasse van het Nederlands Instituut van Wetenschappen, Letterkunde en Schone Kunsten': die negentiende-eeuwse biograaf houdt het er immers op dat dat zijn broer was. De zonen van de beide broers zouden op hun beurt weer schilder worden en van een hen wordt vermeld dat hij 'enige goede kopien naar de schilderijen van zijn vader' vervaardigde.
Drie werken en een beknopte biografie - en de sfeer waarin de Hollandse landschapschilderkunst zich afspeelde tijdens de overgang van de achttiende naar de negentiende eeuw, het chronologische midden van de in Langs velden en wegen behandelde periode, is helder. Het schilderen was een solide ambacht, beoefend door middenstanders die trachtten zeventiende-eeuwse grootmeesters te evenaren en daarmee nauwgezet voldeden aan de vraag van hun klanten, die de schilderkunst van de Gouden Eeuw, ja, die hele eeuw, tot norm verheven hadden.
Jacob van Strij had zijn voorbeeld Aelbert Cuyp zo goed bestudeerd en getracht te imiteren dat, schrijft een tijdgenoot, 'zijn kopien bezwaarlijk uit de oorspronkelijke te onderkennen zijn'. Het is met de schilderkunst van die periode als met de hele economie en cultuur van de Nederlandse Republiek gedurende de achttiende eeuw, althans met het beeld dat wij daarvan hebben: na het rampjaar 1672 was de bloei ten einde gekomen, en de erop volgende eeuw is er een van stilstand die per se achteruitgang werd.
De bedomptheid walmt je tegemoet, uit de afbeeldingen zelf zowel als uit de beschrijvingen van hun makers en hun geschiedenissen. En die mufheid ontstaat niet alleen doordat de behangselschilderingen die Abraham en Jacob van Strij geheel conform de geest van de tijd en de vraag van hun tijdgenoten vervaardigden, weliswaar in de eerste plaats bedoeld waren om de huiskamers van de gezeten burgerij te verfraaien, maar daarnaast een minstens zo belangrijke tochtwerende functie hadden.
Het is niet slechts het gebrek aan frisse lucht, aan frisse ideen - het is ook de benauwdheid die spreekt uit winkels in schildersbenodigdheden waar de zonen van de winkelier in staat zijn de klant een bloemversiering, een natuuruitbeelding of het gezicht op een landelijk tafereeltje te leveren, de gezapigheid en zelfingenomenheid van corresponderende leden van om het even welke klasse van een vereniging met een breedsprakige naam, van zonen die hun vaders imiteren en vaders die teruggrijpen op wat een eeuw eerder groots was. Het is de bedomptheid van de stilstand.
Op het Landschap met rivier en geboomte in de omstreken van Dordrecht staat zelfs het water van die rivier stil - en in het minutieus gespenseelde lover ritselt geen blad. Het eerste avondlicht valt op de lieflijke groep halflandelijke huizen net rechts van het midden, en het strijkt door de openstaande poort; aan gene zijde van de rivier spoelt een vrouw de was en te oordelen naar hoe ze erbij zit, zal het nog wel even duren voordat ze klaar is.
De kindertjes op de voorgrond hebben hun spel gestaakt en van wild geraas zal vanavond geen sprake zijn. De tijd staat stil, en met hem de mensen: wij zijn de tijden. Het tafereel ademt verveling - zelfs de wolken maken, anders dan bij Ruisdael, geen aanstalten hun tocht voort te zetten - en de landelijkheid heeft onmiskenbaar plaats gemaakt voor landerigheid.
Wat dat betreft is het nog een subliem schilderij ook, subliem in zijn welsprekendheid - net zoals de geloofsbrieven van Van Strij in feite alles zeggen wat er over de schilderkunst van zijn tijd op te merken valt. Want van Jacob van Ruisdael, de grote landschapschilder van het eind van de zeventiende eeuw, tot aan de opkomst van de Haagse School, na het midden van de negentiende, heeft de ontwikkeling van de Nederlandse landschapschilderkunst stil gestaan. De achttiende eeuw duurt op dit deelterrein van de kunst tot diep in de negentiende voort, tot de schilders van de Haagse School een nieuwe manier van kijken en schilderen ontwikkelen, en in haar beste kunnen toont die eeuw zich als een reeks slome voetnoten bij de periode die eraan vooraf ging. 'Kopien bezwaarlijk van de oorspronkelijke te onderscheiden': dat mochten ze gewild hebben; het verschil tussen een Cuyp en een Van Strij is in een oogopslag duidelijk.
Vanaf Ruisdael tot en met de Haagse School: dat is precies de periode die op Langs velden en wegen wordt behandeld. Dat het een periode van stilstand is, is een robuust clich waarvan je hoopt dat zo'n tentoonstelling er korte metten mee maakt. Niet elke tentoonstelling hoeft een beeldenstorm te ontketenen in de kantoren van museale staven of kunsthistorische instituten, maar er is de afgelopen jaren zoveel onderzoek gedaan naar de achttiende eeuw, ook in Nederland, en er is daarbij zoveel nuancering aangebracht in het bestaande beeld van die tijd, dat de verwachting gerechtvaardigd is ook in de kunsthistorische presentatie van werk uit die periode een dergelijke herijking aan te treffen.
'De verbeelding van het landschap in de 18de en 19de eeuw' is op zichzelf binnen de muren van het Rijksmuseum toch al niet zo'n hemelbestormend idee voor een tentoonstelling: bijna tien jaar geleden was daar immers de expositie te zien van de meesters van de zeventiende-eeuwse Nederlandse landschapschilderkunst, en ja, dan ligt een tentoonstelling over hetzelfde onderwerp uit de erop volgende periode voor de hand. Maar niet een waarin de stilstand die het object heet aan te kleven ook de makers en hun gedachtenwereld heeft aangestoken.
Tien jaar is, zelfs voor museumconservatoren en kunsthistorici, een hele tijd - en dan mag je wat verwachten. Bovendien is er in die periode veel gebeurd. Mentaliteitshistorici hebben ruimschoots gepubliceerd over de veranderingen in het beeld van de natuur gedurende de achttiende en negentiende eeuw, kunsthistorici hebben over het belang van die beeldvorming voor de schilderkunst geschreven.
Het onderzoek van Jean Ehrard naar het idee van de natuur in Frankrijk in de eerste helft van de achttiende eeuw kreeg een vervolg in Alain Corbins studie naar het vroeg negentiende-eeuwse verlangen naar de kust, de ontdekking van het strand en de zee als bron van recreatie, en in Itali schreef Piero Camporesi over de veranderende functie van het landschap gedurende die periode.
Dat zulke belangrijke veranderingen in de manier waarop mensen de natuur bekeken niet aan de schilderkunst voorbij gaat, sprak alleen al uit het illustratiemateriaal dat de Britse historicus Keith Thomas voor zijn ook in Nederland veel gebruikte boek Man and the Natural World koos. In Frankrijk, ten slotte, is veel en expliciet gepubliceerd over het effect dat die zich ontwikkelende natuurperceptie had op de schilderkunst, zeer onlangs nog door Alain Roger in zijn Court Trait du Paysage.

MAAR IN het Rijksmuseum is daar weinig of niets van terug te vinden: daar zijn de schilderijen, prenten en tekeningen netjes in chronologische volgorde opgehangen, zo'n vijfentwintig uit de achttiende eeuw en de rest uit de negentiende. Ook in de catalogus blijft het, op een stuk van Eveline Koolhaas-Grosfeld over 'de waardering voor de natuur en het landschap in Nederland en de achttiende eeuw' na, bij een keurige chronologische synthese van de behandelde periode met zoveel mogelijk namen van schilders erin, een deprimerend saai stuk over de behangselschilderingen met landschappen erop en nog zo het een en ander. Nu weet ik wel dat de Nederlandse geesteswetenschappen, de kunstgeschiedenis voorop, geteisterd worden door een murw makend speculatie-verbod, maar het gaat toch al te ver dat als een lees-verbod op te vatten - en alle sprankelende en uitdagende ideen die er elders voor dit terrein zijn ontwikkeld maar botweg te negeren.
Het maakt de gang door de tentoonstelling saai en slaapverwekkend, als zo'n oerdegelijke wandeling van een Hollands burgerlijk gezin, zoals die tot diep in de jaren zestig op zondagmiddag placht plaats te vinden: alleen bij mooi weer, niet te lang, zonder avonturen en altijd uitkomend waar je begonnen was.
De Duitse filosofen Humboldt en Schlegel, toch ook geen wildebrassen van het denken, hebben in het begin van de vorige eeuw beweerd dat het landschap de schepping is van de geurbaniseerde mens van het noorden, de burgerlijke stadsbewoners van onze streken. Dat kan ook bijna niet anders - en het is op de ten toon gestelde schilderijen onmiskenbaar te zien. Een Nederlands landschap is een cultuurlandschap; er is op Langs velden en wegen bijna geen schilderij te vinden waarop de sporen van menselijk ingrijpen ontbreken.
De dieren die we te zien krijgen zijn gedomesticeerd, of het nu honden zijn of paarden of de koeien van de laat achttiende-eeuwse Gerard van Nijmegen, die van Van Troostwijk uit het begin van de vorige eeuw, of die op de Potteriaanse tafereeltjes van Kobell, zelfde periode, Van Os, iets later, Nuyen, of weer iets later, de lome herkauwers die Gerard Bilders rond 1860 ter hoogte van Oosterbeek situeerde en die zelfs rechtstreeks naar Paulus Potter lijken te verwijzen.
Waar de natuur zelf aan bod komt is het bij uitstek de natuur van de mensen - de natuur die voorzien is van paden, walbeschoeiingen, bruggen, gebouwen en de silhouetten van steden aan de einder.
Het is de getemde natuur, zelfs bij de romantische schilders Koekkoek en Schelfhout. Misschien is het landschap dat Johannes Weissenbruch in het midden van de vorige eeuw op zijn schilderij van de sluizen van de Nederwaard bij Elshout wat dat betreft wel het kenmerkendst: alles daar is cultuur, bedwongen natuur. De rivier komt tot stilstand in het menselijke metselwerk, de bomen en struiken omzomen de gevolgen van het menselijke ingrijpen. Ook zij zijn daar niet op een natuurlijke manier terecht gekomen; ze zijn geplant en zorgvuldig onderhouden.
Die disciplinering geldt evenzeer de natuur als de wijze waarop de mensen haar waarnemen, schilders en schrijvers voorp. 'Zo rust dan eind'lijk het ruwe Noorden', dichtte aan het begin van de vorige eeuw Elias Annes Borger tevreden in zijn beroemde evocatie van die machtigste rivier van de lage landen, de Rijn. Maar machtig is die rivier allang niet meer: de Rijn 'rolt weer langs zijn boorden' en wordt bij voorkeur ook in die toestand waargenomen.
'En 't landvolk, spelende aan zijn vloed,/ Brengt vader Rijn de Lentegroet.' Dat is wat de natuur hier is: 'Ook ik heb onbewolkte dagen/ Aan deze oever doorgebracht.' Je vindt het bij Borger, je vindt het bij Staring: als onze romantische dichters de deur uitgaan doen ze dat voor een wandelingetje - en daarin onderscheiden ze zich niet van de schilders. Het zijn stedelingen die een eindje gaan kuieren. Dat zijn ze al vanouds en ze blijven het; Beets laat zijn Haarlemse burgermannetjes een tochtje maken in de Voorhout, zo intens kan de natuur niet aanwezig zijn op de schilderijen van Mauve en Maris, voorname vertegenwoordigers van die andere, nieuwe manier van kijken van de Haagse School, of het is een natuur die moet beantwoorden aan het beeld en het verlangen van de stedelingen - een schepping van hemzelf, inderdaad. Een paar jaar geleden heette in Utrecht de tentoonstelling van de pastorale schilderkunst uit de Gouden Eeuw niet voor niets Het gedroomde land.
Zelfs als Weissenbruch zijn sluisjes verzaakt en bijna opgaat in het waterige polderlandschap dat hij schilderde, is het een landschap dat door en door des mensen is, met een boot aan de oever of een jol in het riet, een kerkje achter de rietkraag, mensen die rusten in de lage wal. Het is het landschap dat de stedeling bedacht heeft, het water dat hij heeft bedwongen - en de schilder verbeeldt niet zozeer het landschap, als wel het landschap dat zelf al het product is van de verbeelding. In die verdubbeling zit de complicatie - zit ook de mate waarin de landschapschilderkunst zich in die twee eeuwen ontwikkelt.
In het Rijksmuseum is daar niets van terug te vinden. Daar heerst de naveteit van de chronologie en het bestaande beeld.
Langs velden en wegen. De verbeelding van het landschap in de 18de en 19de eeuw. Rijksmuseum, Amsterdam. Tot en met 3 maart 1998. Catalogus:  75,-.

Foto
	Jacob van Strij: Landschap met rivier en geboomte in de omstreken van Dordrecht (ca. 1810). DORDRECHTS MUSEUM Jan Weissenbruch: De sluizen van de Nederwaart bij Elshout (ca. 1855). GRONINGER MUSEUM Gerard Bilders: Weiland bij Oosterbeek (ca. 1860). RIJKSMUSEUM AMSTERDAM

