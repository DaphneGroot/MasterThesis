Djibouti (land).
Typisch straatbeeld in de stad Djibouti. Winter 2005.
Djibouti (Somalisch: "Jabuuti", Arabisch:جيبوتي "Jībūtī"), officieel de Republiek Djibouti (Somalisch: "Jamhuuriyadda Jabuuti", Arabisch:جمهورية جيبوتي "Jumhūriyyat Jībūtī"), is een land gelegen in de Hoorn van Afrika. Het grenst aan Eritrea in het noorden, Ethiopië in het westen en zuiden, en Somalië in het zuidoosten. Verder grenst het aan de Rode Zee en de Golf van Aden. Jemen, dat op het Arabisch Schiereiland ligt, is slechts 20 kilometer van de kust van Djibouti verwijderd.
Geschiedenis.
Djibouti heeft een heel lange geschiedenis. De oude Egyptenaren dreven al handel met de mensen van Poent wat hoogstwaarschijnlijk het Eritrea, Djibouti en Noord-Somalië van nu is. De inheemse Somalische bevolking woonde al een lange tijd in hedendaagse Djibouti. Later vestigden de Afar zich in het gebied, een groep die nauw verwant is met de Somaliërs. Daarna kwamen de Arabieren die er tot op heden nog veel invloed hebben nagelaten.
In de 19e eeuw stichtte Frankrijk een kolonie in het gebied die Frans-Somaliland genoemd werd. In 1967 werd deze naam gewijzigd in Afar- en Issaland ("Territoire français des Afars et Issas"). In 1977 werd dit gebied zelfstandig onder de naam Djibouti. Een vredesakkoord in 2001 beëindigde de laatste fase van een tien jaar durende opstand door Afar-rebellen.
Sinds de onafhankelijkheid wordt het staatje bestuurd door een familie. De huidige president (sinds 1999) is Ismaïl Omar Guelleh, een steunpilaar van de Verenigde Staten. Met de voormalige protector Frankrijk ligt er de nodige conflictstof, met name op het gebied van de mensenrechten. Een protestbeweging werd in februari 2011 de kop ingedrukt.
Etnische groepen.
Het land bestaat hoofdzakelijk uit twee etnische groepen; de Somaliërs met 60% en de Afar met 35%. De overige vijf procent bestaat hoofdzakelijk uit Arabieren, Ethiopiërs, Fransen en Italianen.
Het Somalische deel bestaat voor een meerderheid uit de Issa-clan en voor een minderheid uit de Gadabuursi- en Isaaq-clans.
Religie.
De bevolking is overwegend soennitisch-islamitisch. 94% van de bevolking hangt de islam aan, de overige zes procent bestaat onder andere uit christenen.
De Katholieke Kerk in Djibouti telt ongeveer 7.000 leden en vormt een bisdom dat het hele land beslaat.
Armoede.
Volgens het Ontwikkelingsprogramma van de Verenigde Naties leeft in Djibouti circa 20 % van de bevolking van minder dan 1,25 US$ per dag. De CIA World Factbook schatte dat in 2007 42% van de bevolking onder de armoedegrens leefde.
Internationaal.
Djibouti ligt in oostelijk Afrika en wordt door de Golf van Aden en de Rode Zee gescheiden van het Arabisch Schiereiland. In enge zin wordt Djibouti dan ook niet tot het Midden-Oosten gerekend, in ruime zin kan het hier wel toe gerekend worden. Verder wordt het land gerekend tot de Arabische wereld en de MENA-regio.
Djibouti heeft hechte relaties met voormalige kolonisator Frankrijk, dat voor structurele ondersteuning op het gebied van veiligheid en economie zorgt door middel van verschillende militaire en economische overeenkomsten. In 1996 vestigde de gerevitaliseerde organisatie van zeven Oost-Afrikaanse staten, de Intergovernmental Authority on Development, haar secretariaat in Djibouti. Deze organisatie heeft een mandaat gekregen om de regionale samenwerking en economische integratie van de betrokken landen in deze regio te bevorderen. In 2000 kwamen na drie jaar van onvoldoende regen 50.000 slachtoffers van droogte naar Djibouti.
Ook voor de Verenigde Staten is Djibouti van relatief belang, dat land heeft namelijk een militaire basis op de luchthaven van de stad Djibouti, het Camp Lemonnier, dat het sinds 2001 van Frankrijk least.
