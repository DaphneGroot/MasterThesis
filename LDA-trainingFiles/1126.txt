	Labour weigert nieuw koninklijk jacht uit staatskas te betalen
	Van onze correspondent
Bert Wagendorp

LONDEN
Krijgt de Britse koningin een nieuwe boot of niet? De afgelopen dagen hield de bouw van een koninklijk jacht, de Britannia II, de gemoederen in Engeland zeer bezig. De grote vraag was of de staat de 180 miljoen gulden die een nieuw schip moet kosten dient te fourneren. De Conservatieven vinden van wel, Labour van niet. Waarmee de Britannia de woelige wateren van de verkiezingsstrijd binnenvoer.
In de focusgroepen van kiezers, die zowel Conservatieven als Labour erop nahouden om de vinger aan de pols van het volksgevoel te houden, hield het jacht de afgelopen dagen zelfs 'Europa' van de eerste plaats op de lijst van onderwerpen die het volk bezighouden.
Woensdag kondigde minister van Defensie Michael Portillo aan dat de huidige Britannia  voor 2002 zal worden vervangen. In dat jaar viert koningin Elizabeth het feit dat zij een halve eeuw op de troon zit, en dat kan, vinden de Tories, niet zonder een mooi nieuw schip.
Vier maanden geleden al besloot de regering in het geheim een nieuw jacht te zullen financieren. Maar met de aankondiging daarvan werd gewacht tot een uit electoraal oogpunt aantrekkelijker moment. De Conservatieven hoopten dat Labour tegen de plannen te hoop zou lopen en dat zulks vervolgens het volksdeel dat de monarchie een warm hart toedraagt in armen van John Major zou drijven.
Portillo ronkte woensdag dat het nieuwe schip, jaarlijkse onderhoudskosten 18 miljoen, een 'symbool van de trots van de natie' zou worden. Bovendien zou het de Britse vlag op de wereldzeeën laten wapperen en voor het bedrijfsleven een varende etalage vormen met een koninklijke uitstraling.
Labour, uitermate behoedzaam voor Conservatieve valstrikken, wachtte af. Vrijdag pas liet de beoogde minister van Financiën, Gordon Brown, het koninklijk huis via informele weg weten dat er onder een Labourregering geen sprake zou zijn van een door de staat betaald schip. Brown wil het volk ervan overtuigen dat een Labourregering noch de belastingen noch de uitgaven zal verhogen. En met het afwijzen van de scheepsbouwplannen kon hij mooi laten zien dat het hem ernst is.
Maar Brown stak zijn nek pas uit nadat uit opiniepeilingen was gebleken dat een grote meerderheid van het Britse volk de 180 miljoen belastinggeld ook liever in de knip houdt.
Labours woordvoerder voor Economische Zaken, Alistair Darling, sloot zondag de bouw van een nieuw koninklijk jacht niet geheel uit - Labour denkt ook aan de monarchistische stemmen -, maar vond dat er moest worden nagedacht over financiering door het bedrijfsleven.
Private financiering zou echter op bezwaren stuiten van de koningin, die het naar verluidt niet ziet zitten het zeegat uit te stomen op een soort varende reclamezuil.

