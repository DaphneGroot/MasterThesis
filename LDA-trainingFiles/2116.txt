	Wereldrecord voor Wouda op 400 meter wisselslag
	Van onze sportredactie
AMSTERDAM
 Plotseling stond hij er. De wereldrecordhouder waarop de Nederlandse zwembond zo lang heeft moeten wachten. Marcel Wouda, ruim twee meter zelfvertrouwen uit Brabant, drievoudig Europees kampioen op de wisselslag (kortebaan), met een mondiale toptijd van 4.05,59 op de 400 m wisselslag achter zijn naam.

Vlak na de oorlog stond Bob Bonte even te boek als snelste man ter aarde op de onorthodoxe 400 meter schoolslag, serieus werd hij niet genomen. Marcel Wouda daarentegen des te meer. De beste wisselslagzwemmer op de 400 meter in het 25-meterbad.
De tijd dat Wouda zichzelf op de belangrijke momenten de vernieling in hielp, is voorbij. Hij is als sportman volwassen geworden. In Atlanta betaalde zich dat nog niet uit in medailles.
Bij de EK in Rostock wel, bij de wereldbekerwedstrijden in Gelsenkirchen opnieuw. Ook letterlijk. Wouda verdiende met zijn wereldrecord 2000 dollar, de winst op de wisselslag in het Worldcupcircuit (goed voor 7500 dollar) kan hem bijna niet meer ontgaan. En als bonus voor het record stond een autootje ter waarde van twintigduizend gulden klaar, al moet hij om die te besturen op de achterbank gaan zitten.
Het geld kan hij goed gebruiken. Het vinden van een sponsor is nog altijd moeilijk in Nederland. 'Gelukkig heb ik een baan aangeboden gekregen bij Nic Frencken, een bedrijf gespecialiseerd in kantoorautomatisering. Dat is perfect te combineren met zwemmen. En precies op tijd. Als ik eind februari, want dan loopt mijn uitkering af, niets had gevonden dan had ik een stapje terug moeten doen. Want ook ik moet gewoon eten.'
Wouda kan zich nu op de sport blijven richten, al zal een andere privsponsor de route naar EK (augustus Sevilla) en WK (januari Perth) nog beter kunnen plaveien. Zijn prestatie in Gelsenkirchen dwong de PSV'er tot een teruggang in de herinnering.
''95 was een rotjaar door die knieoperatie. Misschien zijn de Spelen toch iets te vroeg geweest, ook al was ik in vorm. Ik ben ook relatief snel weer aan de slag gegaan. Ik heb daarbij van trainer Jacco Verhaeren de vrije hand gekregen tot en met de World Cup. Ik kon doen en laten wat ik wilde. Dat was vooral veel wedstrijden zwemmen, een prima training.'
Het bracht hem in tal van uithoeken van Europa, maar de reislust strekte zich ook uit tot Australi, Hongkong en China. Een vermoeiend bestaan, maar precies op tijd duwde hij de almaar voortrollende koffer even om. Even plat, even rust. Een weekje maar, om in Gelsenkirchen te kunnen schitteren.
'Ik wilde hier een beetje pieken en van Matthew Dunn, de wereldkampioen, winnen. Dat was belangrijk voor het klassement. Hij gaat terug naar Australi, want hij heeft het maximale aantal Worldcupwedstrijden gehad. Ik heb Imperia en Parijs nog te goed. Ik heb het er met Dunn over gehad. Hij ging voor het wereldrecord, ik voor de winst. In de slotfase wist ik dat ik 'm had, maar dat het zo close, slechts 0,03, zou zijn had ik niet gedacht.'
Vervolgens won hij ook nog de 100 wissel - een bizarre combinatie op n dag - in een Nederlands record van 54,59, weer net voor Dunn. Een massage hielp onvoldoende voor een topverrichting op de 200 wissel. Wouda won zondag opnieuw, maar zijn nationaal record bleef buiten bereik. 'Ik ging helemaal kapot', gaf hij toe.
De auto was in Gelsenkirchen voor Wouda. Denis Pankratov had 'm kunnen winnen, maar verspeelde de bonus door een valse start. De vlinderslagzwemmer uit Volvograd, een menselijke duikboot, maalde er niet om.
'Die wagen als bonus en het prijzengeld interesseren me geen zier. Ik heb alleen belangstelling voor het wereldrecord op de 100 vlinder', zei de Olympisch kampioen na zijn diskwalificatie in de series.
Pankratov kondigde wraak aan bij de finale van het wereldbekercircuit in Parijs. 'Dan pak ik volgende week het record daar wel.'
Echt goede herinneringen heeft hij niet aan de Franse hoofdstad. Vorig jaar zwom hij er 1.52,34 op de 200 vlinder. Dat wereldrecord haalde de boeken niet omdat de organisatie was vergeten een dopingcontroleur uit te nodigen.
Pankratov moest zich nu tevreden stellen met een scooter. De derde extra prijs, een mountainbike, ging naar de Chinese Xue Han, die haar wereldrecord op de 50 meter schoolslag aanscherpte tot 30,77. Met die toptijd was ze overgelukkig, totdat ze hoorde wat ze had moeten zwemmen om de Ford te verdienen: vijfhonderdste van een seconde.
De 19-jarige Russin Nina Sjivanevskaja vestigde zondagmorgen bovendien in de series een Europees record op de 100 meter rugslag. Zij legde de afstand af in 58,99 seconden. Sjivanevskaja was al Europees recordhoudster met 59,01 seconden sinds begin januari in Peking.

Foto
	Bij de huldiging toont zwemmer Marcel Wouda zijn blijdschap over zijn wereldrecord op de 400 meter wisselslag. FOTO AP

