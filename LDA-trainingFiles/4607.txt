	Een goudeerlijk klankportret
	HOEVEEL BETER het er vroeger misschien ook voorstond met de zangkunst, de kunst om het geluid van de stem onder woorden te brengen stond niet wezenlijk op een hoger plan. De legendarische tenor Jacques Urlus (1867-1935) liet 'heerlijk zijn schoon orgaan klinken zodat het een weelde voor de oren was', schreef ooit de componist en dirigent Daniel de Lange - oprichter van het Amsterdams Conservatorium, criticus van het Nieuws van de Dag en een van de gezichtsbepalers van het muziekleven in de eeuw die voorafging aan het tijdperk van de seksuele voorlichting.
De Nieuwe Rotterdammer bleef bij de betovering door Urlus' orgaan (het was een stopwoord in het journalistieke jargon) steken in de constatering: 'Het is een genot naar dit jonge, soepel en prachtig ontwikkelde geluid te mogen luisteren.' Het Weekblad voor Muziek ging verder en analyseerde een 'verrukkelijk getimbreerde, gerijpte, ongerepte en uitmuntend beheerste stem'. In Duitsland taxeerde Musikwoche dat Urlus de beste tenor was die Leipzig in dertig jaar in huis had gehad.
Het mag duidelijk zijn dat Urlus beschouwd werd als een van de grootste tenoren van zijn tijd. De metaalbewerker uit Utrecht die in 1894 zijn debuut in de Amsterdamse schouwburg maakte als Beppo in Paljas, ontketende kort daarna al ware stormlopen op het Concertgebouw, waar hij met de sopraan Cato van Engelen-Sewing op eigen houtje concerten gaf in de Grote Zaal. Dankzij 500 extra staanplaatsen konden drieduizend man zich laven aan de 'gouden, zangerige, vrij-tenorale' klank van zijn stem.
Urlus' carrire was fenomenaal. De hoogtepunten lagen in de jaren 1910-1920: een glansdebuut in Londen (waar hij Tristan zong onder leiding van de jonge Bruno Walter); optredens als Siegmund in Die Walkre in het Wagnerfestival van Bayreuth. Gastcontracten in de New-Yorkse Metropolitan, waar hij voor het Wagnerpubliek betekende wat Caruso voor de Italianen betekende, en Leo Slezak verving in Mozarts Zauberflte. Urlus toucheerde als 33-jarige een droomsalaris als vaste zanger in Leipzig (en wees er een transfer naar Gustav Mahlers Opera van Wenen voor af). Hij was de bijkans eeuwige Evangelist in de Matthus-uitvoeringen van Willem Mengelberg, en somde tegen het eind van zijn carrire zijn successen op in een autobiografie getiteld Mijn Loopbaan, een titel die door collega's wel werd geparafraseerd als Mijn Kasboek.
Het zijn interessante memoires; Urlus beschrijft onder meer de janboel bij de Nederlandse Opera van rond 1900, waar ze van regie amper gehoord hadden, iedereen 'zijn maten zong en daarmee uit'.
Hoe zong Urlus zelf zijn maten? Goed dat er eindelijk weer een klank bij het woord is. Het Theater Instituut Nederland heeft een cd uitgebracht met twintig opnamen van Urlus, uit het eigen archief en uit het bezit van Urlus' nazaat Jan H. Urlus. Ze dateren uit de periode 1907-1923.
Het zijn flitsen, want op een Path-cylinder konden maar een paar minuten. Bij het langste 78 toeren-fragment, de Grahlserzhlung uit Wagners Lohengrin, blijft de teller staan op 4'44. De tenor zong destijds in een opneemhoorn, zodat de orkest- en pianobegeleidingen insectachtig klein blijven. De stem is zo goed als naakt. Van digitale poetsmiddelen is bij de remastering maar beperkt gebruik gemaakt, om het stemkarakter niet aan te tasten.
Het resultaat is een licht ruisend, maar goudeerlijk klankportret, waarbij niet alleen Urlus' gestaalde timbre opvalt, maar ook zijn adembeheersing, de ongekunstelde 'plaatsing' van de stem, het kalme vibrato en het vermogen om gebonden noten te zingen zonder concessies te doen aan de zuiverheid. Zeer fraai zijn Urlus' Siegfried-fragmenten uit Gtterdmmerung (Berlijn, 1912). Urlus hoorde tot het nobele zangerstype dat steeds de indruk wekt nog wat longinhoud in reserve te hebben, maar om redenen van goede smaak nalaat om er nog een schep bovenop te doen.
Urlus' veelzijdigheid is opvallend, met dien verstande dat hij al zijn zaken ongeveer in dezelfde stijl doet, of het nu Wagner, Mozart of Meyerbeer heet, en nobele maling schijnt te hebben aan een tekst. Dat was ten dele een tijdverschijnsel; het merkwaardige gevolg is dat het nauwelijks uitmaakt dat het lied Mijne moedertaal van Brandts Buys inderdaad een Nederlandse tekst heeft - of dat Paljas' aria Vesti la giubba zich transformeert tot 'Thans spelen'. Aardig genoeg klinkt in fragmenten uit Fidelio en Die Walkre de sopraan Melanie Kurt zomaar even mee.
Roland de Beer
Jacques Urlus. Theater Instituut Nederland. Fav 1-95197.


Foto
	Jacques Urlus (1867-1935).

