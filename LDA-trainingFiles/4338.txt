	Wilhelmina als gebeten hond
	'NEEN, 'T WAS geen vlucht die U deed gaan, maar volgen waar God riep', dichtte haar hofprediker op de dag (13 mei 1940) dat koningin Wilhelmina de boot naar Engeland nam - en aan dat verheven beeld is nadien eigenlijk nooit meer getornd.
'Had de koningin uitsluitend naar haar hart geluisterd', lezen we in De Jong III, 'dan zou zij die maandagochtend naar de Grebbeberg vertrokken zijn om er (. . .) als de laatste man te vallen in de laatste loopgraaf.' Daarmee was de hagiografische toon ook in de geschiedwetenschap gezet. Geplaatst voor het vreeslijk dilemma tussen blijven, als Hitlers gevangene, en weggaan, dat de schijn van desertie zou hebben, koos de vorstin voor het 'staatsmanschap': de formele continuering van het koninkrijk buiten het eigen grondgebied.
Over haar rol in de daaropvolgende jaren van ballingschap is de nationale consensus, van dominee tot historicus, even hecht gebleven. Misschien heeft ze een paar constitutionele steekjes laten vallen (maar de meeste van haar ministers waren ook geen helden, en een controlerend parlement bestond niet in Londen), maar overigens: de vleesgeworden onverzettelijkheid, de ware moeder des vaderlands en 'de enige kerel' in het Nederlandse regeringskamp.
Dat het flatteuze portret nooit meer is geretoucheerd, kan aan een paar dingen liggen. Het kan zijn dat er geen retouches nodig zijn, omdat het waarheidsgehalte onomstotelijk is vastgesteld. Het is ook mogelijk dat correcties, aanvullingen en wijzigingen niet kunnen worden aangebracht bij gebrek aan bronnen, respectievelijk omdat eventuele bronnen zorgvuldig achter slot en grendel worden gehouden in het Koninklijk Huis Archief. En het is ten slotte niet helemaal ondenkbaar dat onder historici die wl (beperkte) toegang tot dat archief hebben genoten, een grote schuwheid is ontwikkeld om het nu eenmaal veilig opgetrokken monument te na te komen.
Opvallend zijn in ieder geval de eensgezinde en verontwaardigde reacties van historici als Fasseur, De Jong en Blom op het nieuws dat iemand in een boek niet alleen vraagtekens had geplaatst bij de 'verhevenheid' van Wilhelmina's exil, maar ook nog een regelrecht verband had gelegd tussen de wijze waarop het vertrek van koningin en ministers zich had voltrokken, en de consequenties daarvan voor het lot van de Nederlandse joden. Ik moest denken aan de haast onacademische boosheid die Von der Dunk indertijd aan de dag legde tegenover iemand als Daniel Goldhagen: als van een raspoedel die een straathond van zijn erf blaft.
Nanda van der Zee heeft haar boek - Om erger te voorkomen - opgezet als een onderzoek naar de vraag waarom juist uit Nederland, waar geen antisemitische traditie bestond, relatief zo ontzettend veel meer joden ter vernietiging zijn weggevoerd dan uit enig ander West-Europees land - en haar verklaring komt er in de kern op neer dat er een regelrecht causaal verband heeft bestaan tussen de manier waarop Wilhelmina het land 'in de steek liet', en de kans die daarmee aan de Duitse bezetters werd geboden om in Den Haag een 'legaal' civiel bestuur te installeren dat alle anti-joodse decreten en beschikkingen als het ware wettig kon uitvoeren.
Op Van der Zee's reconstructie van Wilhelmina's vertrek valt om te beginnen, denk ik, weinig af te dingen. Dat Majesteit op die dertiende mei de Engelse torpedobootjager koers liet zetten naar Breskens, omdat ze in Zeeland 'desnoods van boerderij naar boerderij' zou willen trekken, maakt achteraf een ongeloofwaardige indruk: zou het einddoel niet van meet af aan Harwich zijn geweest? Maar het is natuurlijk ook niet uitgesloten dat ze - toch al niet behept met de grootst mogelijke realiteitszin - toen nog de illusie heeft gekoesterd dat ze als een soort koning Albert althans nog in een klein hoekje van het koninkrijk aan het hoofd van de troep kon blijven. Voor de stelling dat de vorstin cote que cote de benen heeft willen nemen - en met een zekere kwaadaardigheid blijft Van der Zee dat suggereren - is niet of nauwelijks bewijs voorhanden.
Veel aandacht wordt in het boek besteed aan de op z'n zachtst gezegd nogal krakkemikkige wijze waarop het landsbestuur ten slotte aan z'n lot is overgelaten door de vertrekkende regering. Het getuigt van de chaos, de onvoorbereidheid en de volstrekte afwezigheid van enig besef van wat toen aan de orde was, c.q. aan de orde zou komen zodra het land door de Duitsers was bezet. Maar enig nieuws heeft Van der Zee niet te melden. Ze heeft wat meer woorden nodig, maar de essentie stond al in De Jongs 'Mei'-deel uit 1970.
'De koningin', heet het daar, 'heeft zonder reel overleg met haar ministers Den Haag verlaten, zich daarmee van die ministers en impliciet ook van haar grondwettelijke gebondenheid distantirend. Van Hoek van Holland uit trachtte zij Zeeuws-Vlaanderen te bereiken, het kabinet Engeland. Zij wist op 13 mei niet waar het kabinet zich op de 14de zou bevinden, het kabinet niet, waar de koningin dan zou vertoeven.'
Zo simpel was het - of zo schandelijk, als je er achteraf een waardeoordeel aan wilt verbinden. Van der Zee wil dat, en doet dat in haar boek voortdurend: met het 'morele' gelijk van iemand die met de wetenschap van 1997 bestraffend oordeelt over de werkelijkheid van 1940.
Dat is van haar boek wat mij betreft ook een veel groter bezwaar dan wat ze aan schimmige hypothesen opdist over de relatie tussen de 'vlucht' en de jodenvervolging. Zoals gezegd heeft ze willen aantonen dat de formele overdracht van bestuur (door de als laatsten vertrokken ministers Steenberghe en Van Rhijn) via generaal Winkelman aan de 'autoriteitsgevoelige' ambtelijke top in Den Haag, door de Duitsers dankbaar is aangegrepen om hun racistische maatregelen zoiets als 'rechtsgrond' te geven.
In haar theorie zou Hitler 'razendsnel' zijn ingesprongen op de 'nieuwe staatkundige situatie' die in Nederland was ontstaan door het vertrek van koningin en kabinet (ze schrijft 'koningin en regering', kennelijk niet wetend dat in dat woord het staatshoofd pleegt te worden inbegrepen), en zou hij z'n aanvankelijk voornemen om het land door militairen te laten beheren hebben ingeruild voor het besluit een burgerlijk bestuur onder leiding van Seyss Inquart in te stellen.
Voor die bewering draagt ze geen enkel valide spoor van adstructie aan - en ze schijnt bij haar onderstelling ook geen moment te hebben overwogen dat Hitler zich zelden om (internationale) rechtsregels heeft bekommerd als hij z'n zin wilde krijgen. Noch ook geeft ze antwoord op de toch voor de hand liggende vraag in hoeverre een 'militair bestuur' in enigerlei opzicht het lot van de joodse bevolking zou hebben verzacht, respectievelijk in hoeverre in landen waar militair werd bestuurd - Polen, de bezette delen van Rusland - de joden beter af zouden zijn geweest.
Een onzin-theorie dus, slordig neergezet en slonzig uitgewerkt - en als basis voor 'een nieuwe geschiedenis van de jodenvervolging in Nederland' op geen enkele manier serieus te nemen. Waarmee in feite het hele boek onder de verdenking komt te staan te zijn geschreven door een niet helemaal serieus te nemen onderzoekster, die er in ieder geval methodologisch nogal met de pet naar lijkt te hebben gegooid.
Men zal zich Nanda van der Zee herinneren als de schrijfster van een iets te dweepzieke biografie van Jacques Presser. Diens Ondergang lijkt ze bij wijze van spreken te hebben willen aanvullen met een verklaring van de schuldvraag - en al haar pijlen zijn daarbij verontwaardigd gericht op het vooroorlogse 'establishment' (waaraan haar eerste hoofdstukken zijn gewijd, inclusief paragrafen over de Joodse Raad) dat ze min of meer belichaamd ziet in de figuur van Wilhelmina.
Daarvan geeft ook haar 'analyse' blijk van de oorlogsuitzendingen van Radio Oranje - op zichzelf een interessante onderneming, met als misschien interessante uitkomst dat het meeleven met de joden in bezet Nederland in die uitzendingen een nogal ondergeschikte rol speelde.
Maar wat in die 'inventaris' ontbreekt, is zelfs maar een poging om de boodschappen van het station te vergelijken met wat door overeenkomstige zenders voor Noren, Denen, Belgen en Fransen te berde werd gebracht. En het gaat dan weer wat ver om het zuinige aantal keren dat in koninklijke toespraken aan de joden werd gerefereerd, te turven als bewijs van koninklijke desinteresse.
Wilhelmina is in Van der Zee's boek de gebeten hond, en daar kijk je even van op, want we waren aan bidprentachtige allegorien gewend. Maar als memorabele retouches van het beeld stellen de boze uitvallen van de schrijfster weinig tot niets voor. Daar had ze behalve historisch besef en iets meer scherpzinnigheid ook bronnen voor nodig gehad.
Nanda van der Zee: Om erger te voorkomen.
Meulenhoff; 288 pagina's;  39,90.
ISBN 90 290 5491 3.

Foto
	Koningin Wilhelmina leest in haar werkkamer in Londen Nederlandse verzetsbladen. FOTO ANEFO

