	Angst voor grote verkoopgolf drukt goudprijs
	Van onze verslaggeefster
AMSTERDAM
 Vrees dat een aantal centrale banken goud verkoopt heeft de prijs van het edele metaal naar laagste punt in meer dan drie jaar geduwd. Gisteren werd de goudprijs in Londen vastgesteld op 355,90 dollar (626,40 gulden) per troy ounce, 3,20 dollar minder dan dinsdag.

De vooruitzichten van de Europese monetaire eenwording brengen niet alleen de valuta-markten in beweging, ook de goudhandel heeft er flink onder te lijden. Een aantal Europese landen voldoet nog bij lange na niet aan alle eisen voor toelating tot de Economische en Monetaire Unie (EMU). Deze landen zouden hun goud verkopen om hun financieringstekort en schuldquote te verlagen.
Toen de Europese regeringsleiders in Dublin in december overeen kwam niet al te strenge regels te stellen aan deelname aan de EMU, zakten de gulden en de Duitse mark al fors in ten opzichte van de dollar. Valuta-handelaren vreesden dat de euro lang niet zo betrouwbaar wordt als de mark nu is.
De voorwaarden om toegelaten te worden tot het monetaire stelsel zijn echter streng genoeg om een aantal landen van Europa nu hard aan het werk te zetten om orde in hun financiën te brengen. Landen als Italië, Griekenland en Groot-Brittannië zouden daar met de verkoop van hun goud een voorschot op willen nemen.
'Voor dat soort landen is de verkoop van goud een mogelijkheid om aan de criteria te voldoen', aldus A. Wijsman, chef van de afdeling edele metalen bij de Hollandsche Bankunie. Deze bank is de grootste partij in de Nederlandse goudhandel. Wijsman vreest dat de goudprijs er dit jaar niet meer bovenop komt. 'Zo lang die centrale banken hun goud niet verkocht hebben, wordt het niks.'
De Nederlandsche Bank (DNB) neemt waarschijnlijk niet deel aan de goudverkopen. Nederland is een van de landen die naar verwachting wel aan de EMU-normen zullen kunnen voldoen. Bovendien heeft DNB enkele jaren geleden al vierhonderd ton goud verkocht.
De Londense goudconsulent Gold Fields Mineral Services stelde dat de centrale banken in het laatste kwartaal van vorig jaar 150 ton goud hebben verkocht en daarmee verantwoordelijk waren voor de daling van de prijs met ruim 12 procent. In februari kostte een troy ounce (ruim 31 gram) goud nog meer dan 414 dollar.
De geruchten over goudverkopen door centrale banken hebben de prijs de afgelopen dagen al fors onder druk gezet. Handelaren sluiten echter niet uit dat er andere factoren spelen die de goudprijs onder druk hebben gezet. 'De beleggers zijn weg en er wordt nu erg veel aangeboden', aldus Wijsman.

