	De gluiperige blik van de dood
	LANG HEEFT Volkskrant-redactrice Lidy Nicolasen geaarzeld of zij haar eigen ervaringen met borstkanker zou opschrijven. Ze vond de boeken van anderen 'hopeloos gedateerd of vreselijk Amerikaans'. Ze was bang dat ze te veel over zichzelf zou neuzelen, waardoor haar verhaal tegen wil en dank zou opschuiven in de richting van de emotionele incontinentie die dagelijks wordt gexploiteerd in gemakkelijke talkshows - 'hang er een microfoon onder en de meest intieme details komen eruit'.
Ze gruwt van dat soort dingen en durfde aanvankelijk nauwelijks een woord op papier te zetten. Maar haar bezwaren sneden geen hout, vonden degenen die zij uit een probeersel voorlas. En gelijk hadden ze, blijkt uit Dame met hoed - Een verhaal over borstkanker. Nicolasen heeft haar ervaringen op een bijzondere en gedurfde manier opgeschreven, eerst in een korte serie in de bijlage Vervolg in 1995, nu in haar boek. Ze schrijft met vaart, in een persoonlijke stijl en met weglating van alles wat er minder toedoet.
Nicolasen heeft ervaringen opgeschreven die veel mensen met kanker moeten hebben, maar niet durven uitspreken, laat staan opschrijven. Dit geldt vooral voor de vele momenten waarop ze in gekruide taal de realiteit van kanker, de behandeling, de eigen reacties en de bejegening door anderen tekent.
Na een redelijk voorzichtig begin komen de krachttermen. Lotgenoten bijvoorbeeld noemt ze herhaaldelijk 'medekankers', wachtenden voor de behandeling zijn 'chemovrouwen die samenklonteren op de gang', zelf gaat ze 'op chemo', een noodprothese is een nep-borst (die een keer in de straatgoot valt), een 'kaal koppie heeft wel iets', het dragen van een hoed maakt haar tot wat ze niet wil zijn: een dame, en het slikken van cytostatica noemt ze 'gifhappen'.
Zo is niet het hele boek geschreven, maar zo is het ¢¢k geschreven. Nergens irriteert dat hoge particuliere gehalte. Dat gebeurt niet, doordat de pretentie van het boek binnen het particuliere blijft. Zo dwingt Nicolasen respect af. Niemand kan om haar ervaringen heen, zoals ook niet om de totaal andere ervaringen van anderen.
Hiermee is niet alles gezegd. Dame met hoed is niet alleen maar 'hard'. De harde toon is vaak het litteken van de wond. Kanker brengt Nicolasen waar ze niet wil, en ook deze ervaring breekt door de tekst heen.
Het dagelijks leven ligt overhoop, haar stoel bij de krant blijft leeg, mensen gaan opeens meewarig doen, ze moet steeds zeggen hoe het met haar gaat, of beter: steeds weer bewijzen dat ze nog niet vergaat, en hulpverleners proberen haar te bevoogden of juist redelijkheid uit te stralen.
Soms reageert ze met kostelijke slagvaardigheid, soms met onverhulde woede. En dan is er de gluiperige blik van de dood, op de meest onverwachte en ongelegen momenten. Bijvoorbeeld als ze met haar vriendin Lea op zoek gaat naar 'een badpak voor nborstigen'. Tijdens het passen kijkt ze in de spiegel en vliegt de realiteit haar naar de keel. 'Ik wanhoop in de spiegel. (. . .) Voor het eerst herken ik de angst die zich sluimerend houdt, maar soms naderbij sluipt om me te zeggen dat het misschien toch niet goed is, straks.'
Zeker niet alle angsten zijn onbetekenende spoken. 'In de holte achter mijn oogleden woelt een rat die m'n hele lijf naar binnen probeert te trekken, me koortsig maakt, rillerig. Niet fit, verdomme, niet fit.' Nooit is de angst voor doorvretende kanker afwezig, voor de gevreesde doodsteek waartegen alle strijd met medicijnencocktails en straling tegen gericht is. 'Uitzaaiingen, metastasen, zeggen ze deftig. Ze doemen voor mijn ogen op als vuurwerk, sterren die in een mooie ronde boog vanaf de tumor alle kanten op springen, die in een razend tempo door alle gangen van m'n lijf jakkeren.'
Als ze na alle behandelingen rugpijn krijgt, glijdt de lijkwagen al bijkans door haar hoofd. Maar gelukkig kan zij bij onderzoek van de arts de plaats van de eerder zeurende pijn niet meer aangeven. Geen uitzaaiingen. 'Angst voor wat je vreest, is de helft van het verhaal', schrijft zij. Blijft die andere helft van het verhaal: de realiteit van kanker, eerste en tweede reacties, de schaamte, de woede, de angst, het verzet, het terugwinnen van zelfwaardering en de voorgoed onzekere vooruitzichten.
Nicolasen relativeert met zelfspot: 'Het is geen drama. Het drama is wat de anderen ervan maken.' Alles is 'tussen de kankerbedrijven' doorgegaan, er is niet veel veranderd. 'Ik zeur nog net zo als voor de kanker, wind me nog altijd op over dezelfde dingen, ik weet nog steeds geen keuzes te maken, ik verklungel als vanouds m'n tijd en wijzer ben ik ook al niet geworden.'
Ongetwijfeld zal haar boek velen raken, op welke manier dan ook. Vermoedelijk zullen de lezers zichzelf selecteren. Wie haar woorden ongepast cynisch of platvloers vindt, zal het boek na enkele pagina's wegleggen; wie van de gistingen die in haar zieden, wil weten of die herkent, leest Dame met hoed in n adem uit.
Een verdienste die buiten discussie staat, is dat Nicolasen aandacht vraagt voor een specifiek vrouwelijke aandoening, en daar is nog altijd relatief weinig aandacht voor. Hierin heeft zij de Amsterdamse huisarts Fransje van der Waals aan haar kant. Van der Waals schreef Op haar gezondheid - Zin en onzin over ziekte en gezondheid bij vrouwen, een toegankelijk en informatief boek over specifiek vrouwelijke gezondheidsaspecten en aandoeningen.
Drijfveer voor het schrijven van het boek was het langzaam in Van der Waals gegroeide besef dat in de geneeskunst vrouwen lange tijd niet als aparte wezens zijn gezien, terwijl zij de grootste consumenten van zorg en geneesmiddelen zijn. Deels is dit overigens een twijfelachtige eer - er is een onthutsende overconsumptie van zorg en pillen en mensen rennen om de idiootste redenen naar de dokter.
Maar het is ook waar dat er, gelet op het serieuze beroep op zinvolle zorg, in de geneeskunde een wanverhouding is tussen aandacht voor mannen en vrouwen. Gelukkig keert het tij. Van der Waals wil dit proces bevorderen door het verleden verder te laten voor wat het is. In korte hoofdstukken zet zij 'alle bedreigingen en zegeningen voor de vrouwelijke gezondheid' op een rij.
Na het deel 'Veilig vrijen', waarin zij informeert over geslachtsziekten, preventief kankeronderzoek en anticonceptie, schrijft zij over zwangerschap en geboorte, inclusief kunstmatige-voortplantingstechnieken. Als ergens blijkt dat de kracht van informatie schuilt in het verantwoord weglaten, is het wel in dit deel.
Juist als het om ingewikkelde technieken gaat, is er het gevaar van lange uiteenzettingen waarin lezers verdwalen. Door zich te beperken tot rele, feitelijke informatie over de praktische mogelijkheden, ontdaan van alle franje en overspannen verwachtingen, biedt Van der Waals in enkele tientallen pagina's een handreiking om een begin te maken met keuzen waarvoor vrouwen vaak tegen wil en dank worden geplaatst.
Ontnuchterend zijn de bijdragen over onderwerpen die de laatste jaren veel angst inboezemen, bijvoorbeeld huidkanker als gevolg van ultraviolette straling en ME, ook wel het chronische-vermoeidheidssyndroom genoemd. Door de laatste aandoening op te nemen in het deel 'Echt ziek' kiest Van der Waals impliciet positie in het gekrakeel over de aard van dit syndroom, een keuze waaraan ze verder geen woorden vuil maakt.
Zo pareert zij discussies waarvan de uitkomsten bij voorbaat onbevredigend zijn en, belangrijker nog, waarmee geen patint geholpen is. Door de feiten onder ogen te zien en zich hiertoe te beperken, neemt Van der Waals haar lezers het meest serieus.
Hans van Dam
Lidy Nicolasen: Dame met hoed - Een verhaal over borstkanker.
Contact; 135 pagina's;  27,90.
ISBN 90 254 2071 0.
Fransje van der Waals: Op haar gezondheid - Zin en onzin over ziekte en gezondheid bij vrouwen.
Contact; 237 pagina's;  29,90.
ISBN 90 254 0539 8.

Foto
	Borstonderzoek. FOTO WIM RUIGROK - DE VOLKSKRANT

