Javaanse neushoorn.
De Javaanse neushoorn ("Rhinoceros sondaicus") is een soort uit de familie van neushoorns, die voorkomt op Java.
Kenmerken.
Hij is groter dan de Sumatraanse neushoorn en heeft een schouderhoogte van tussen de 140 en 170 centimeter. Zijn gewicht is ± 1400 kg. Op zijn lichaam is de huid verdeeld in drie delen. Een deel achter de nek, een deel over en achter de schouders en een deel over de romp. De Javaanse neushoorn heeft slechts één kleine hoorn die niet groter wordt dan circa 15 centimeter. De sporen van deze neushoorn zijn ongeveer 23 centimeter in diameter en hebben drie tenen.
Leefwijze.
De Javaanse neushoorn komt voornamelijk voor in laaggelegen delen van het oerwoud vooral daar waar veel modderpoelen en water zijn. Zijn dieet bestaat voornamelijk uit ondergroei, takken en gevallen fruit.
Voortplanting.
De Javaanse neushoorn leeft solitair en heeft alleen contact met andere neushoorns voor de voortplanting. De voortplanting is niet periodegebonden. Bullen zijn geslachtsrijp na 6 jaar, de koeien al na 4 jaar. De vrouwtjes geven geboorte aan één kalf na een dracht van 16 maanden. Het jong blijft tot maximaal twee jaar bij de moeder. De voortplanting van de Javaanse neushoorn gaat zeer langzaam, slechts één kalf iedere 4 à 5 jaar.
De levensverwachting van de Javaanse neushoorn bedraagt ongeveer 40 jaar.
Voorkomen.
Deze soort kwam in het verleden in heel Zuidoost-Azië voor, tegenwoordig is er slechts één populatie bekend: in het Nationaal Park Ujung Kulon op West-Java leven ongeveer vijftig individuen. Tot in 2010 kwam de soort ook voor in Vietnam, maar het laatste dier werd in dat jaar door stropers gedood. De Vietnamese ondersoort wordt als uitgestorven beschouwd.
In gevangenschap.
Deze soort komt in geen enkele dierentuin voor. Exemplaren werden voor het laatst in de negentiende eeuw in gevangenschap gezet, maar deze stierven meestal snel, onder andere doordat men niet wist hoe men ze moest verzorgen. De laatste Javaanse neushoorn in gevangenschap stierf in 1907 in een dierentuin in Adelaide. De soort was (en is) zo onbekend dat men hem voorstelde als een Indische neushoorn. Een tijd- en geldrovend plan in de jaren 80 en 90 om deze soort in een dierentuin te kweken, mislukte.
