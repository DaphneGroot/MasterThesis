Bette Midler.
Bette Midler (Honolulu (Hawaï), 1 december 1945) is een Amerikaanse zangeres, actrice en comédienne. Haar joodse ouders vernoemden haar naar de actrice Bette Davis. Ze is ook bekend geworden onder haar informele artiestennaam "The Divine Miss M". In haar carrière van bijna een halve eeuw, heeft ze meerdere filmprijzen gewonnen, en wereldwijd meer dan 30 miljoen albums verkocht.
Biografie.
Bette werd geboren in Honolulu op Hawaï en werd vernoemd naar de actrice Bette Davis. Ze studeerde drama aan de Universiteit van Hawaï. Haar carrière begon in homo-badhuizen in New York waar ze onder andere bevriend raakte met Barry Manilow, die haar begeleidde op de piano. Hij produceerde ook haar eerste album, "The Divine Miss M". De legendarische Sophie Tucker is van grote invloed op haar geweest. Haar eerste filmrol was in de film "Hawaii" als figurant waar ze een zeezieke passagier speelde.
Midler trouwde op 16 december 1984 met artiest Martin von Haselberg. Samen kregen ze een dochter, genaamd Sophie, die op 14 november 1986 werd geboren.
Carrière.
Midler verscheen in "Fiddler on the Roof" op Broadway, maar haar zangtalenten maakten haar een ster. Haar eerste filmrol was als drugsverslaafde rock-muzikant in de film "The Rose", gebaseerd op het leven van Janis Joplin. Ze kreeg een Oscarnominatie voor Beste Actrice voor haar rol.
Na het floppen van de film "Jinxed" waarin ze een moeilijke samenwerking had met de regisseur en tegenspeler, leek haar carrière als filmactrice al tot een einde te komen. Vier jaar later kreeg ze echter in 1986 een rol in "Down and Out in Beverly Hills", het begin van een succesvolle carrière in komediefilms. Andere films in dit genre waarin ze speelde zijn "Ruthless People", "Outrageous Fortune" en "Big Business".
Andere films waarin ze speelt zijn "Scenes From a Mall", "For the Boys" (hiervoor kreeg ze een Oscarnominatie) en "Hocus Pocus", "The First Wives Club", "The Stepford Wives", en "Isn't She Great".
Ze heeft onder andere in The Simpsons, Seinfeld, en The Nanny een bijrol gehad, waar ze zichzelf speelde.
Ook heeft ze van 2000 tot 2001 een eigen sitcom gehad, genaamd "Bette", waar ze is genomineerd voor een Golden Globe Award.
Op 1 april 2014 kwam haar boek "Bette Midler: A View From a Broad" uit.
Vrijwilligerswerk.
Midler richtte in 1995 het "New York Restoration Project" (NYRP) op. Een non-profit organisatie met als doel verwaarloosde parken in de achtergestelde wijken weer nieuw leven in te blazen. Toen de stad in 1991 honderdveertien volkstuinen wilde veilen om hier commercieel belang aan te hangen, leidde Midler een coalitie om de tuinen te redden. Heden ten dage werkt Midler met vrijwilligers om ervoor te zorgen dat de tuinen veilig, schoon en levendig blijven.
Singles.
Voorts verscheen van haar de single The Rose; wel een succes in de Verenigde Staten; niet in Nederland; het staat wel in de Radio 2 Top 2000.
