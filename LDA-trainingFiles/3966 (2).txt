Gember.
Gember is een in de keuken gebruikte specerij met een vrij sterke, maar voor de liefhebbers aangename smaak. Gember wordt gewonnen uit de wortelstok van de gemberplant, "Zingiber officinale", uit de Gemberfamilie. Het is een van de meest geconsumeerde specerijen ter wereld. De belangrijkste actieve ingrediënten in gember zijn de prikkelende verbindingen gingerol en shogaol, maar ook gingerdiol, gingerdion, beta-caroteen, capsaïcine, koffiezuur en curcumine zijn in belangrijke hoeveelheden in gember aanwezig.
Toepassing.
Gember kan ook gedroogd als gemberpoeder of vers geraspt gebruikt worden. Gedroogde gember is scherper van smaak dan verse gember, omdat het meer shogaol bevat dat scherper van smaak is dan gingerol. Gember wordt ook wel ingemaakt in geconcentreerd suikerwater.
Gember wordt in Nederland vooral gebruikt in koek en gebak, bijvoorbeeld in gemberkoek, ontbijtkoek en speculaas. In de Indonesische keuken wordt gember veel gebruikt in allerlei hartige gerechten, onder andere in een bij veel mensen geliefd gerecht zoals Babi Ketjap. Djahé is de Indonesische benaming voor gemalen gemberwortel. Gember wordt veel in de Joodse keuken toegepast, bijvoorbeeld in het gebak gemberbolus. Gember is ook een onderdeel van het kerriemengsel.
Japanse gember is afkomstig van een andere plant, Zingiber mioga.
De olie wordt in parfums verwerkt en kan dan functioneren als topnoot.
Medicinale toepassingen.
Gember heeft een lange geschiedenis van gebruik als specerij en als kruidengeneesmiddel, met name in de Aziatische, Indische en Arabische folklore.
Gember wordt al generaties lang gebruikt omdat het libido door het gebruik ervan gestimuleerd zou worden. Gember zou ook een verwarmend effect hebben en de bloedcirculatie stimuleren.
Samenvatting van de glucoseverlagende effecten van gember, evenals van de beschemende effecten op diabetescomplicaties.
Veiligheid.
Gember wordt over het algemeen als veilig beschouwd. Zwangere vrouwen die dagelijks één tot anderhalve gram gember nemen voor het verminderen van zwangerschapsmisselijkheid en braken hebben geen verhoogd risico op kinderen met aangeboren afwijkingen.
