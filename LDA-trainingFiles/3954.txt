	Travolta en Cage zijn toppunt van virtuoze bluf
	Face/Off van John Woo. Met John Travolta, Nicolas Cage, Joan Allen. In 66 theaters, waaronder Tuschinski 1 en Calypso Amsterdam, Tuschinksi 1 Den Haag, Path 1 en Lumire Rotterdam.
FBI-agent Sean Archer zit met zijn zoontje in een draaimolen als hij wordt beschoten door terrorist Castor Troy. De kogel dringt door zijn lichaam maar doodt Archer niet. Wel zijn zoontje. Archers ziel is getroffen en zijn hele levensdrift richt zich op het grijpen van Troy.
Zes jaar later is het zo ver. In een actierijke scne die op zich al een hele film zou kunnen dragen, krijgt Archer zijn man te pakken. Castor Troy wordt definitief uitgeschakeld en ligt in coma op een ziekenhuisbed. De gevaarlijke terrorist is een plant geworden.
Wat het einde van een spectaculaire film had kunnen zijn, is in Take/Off nog maar het begin. Castor Troy heeft de wereld wat nagelaten. Binnen zestien dagen zal hij 'de bijbelse plaag op Los Angeles loslaten die deze stad verdient'.
De enige man die weet waar Troy een bom heeft verstopt die bij ontploffing meer schade zal aanrichten dan 'het Golfoorlog-syndroom' is diens broer, de schizofrene Pollux Troy, die opgesloten zit in de strengst bewaakte gevangenis van de Verenigde Staten.
Hoewel Archer zijn vrouw heeft beloofd een rustige bureaubaan te nemen nu de dood van hun zoontje gewroken is, gaat hij nog n keer op pad. Een briljante chirurg transplanteert het gezicht en de stem van Castor Troy op Sean Archer, zodat de agent als boef in de gevangenis bij broer Pollux kan komen om van hem de plaats te ontfutselen waar de bom ligt.
Dat lukt wonderlijk snel, maar ook dan is het niet voorbij en begint de film opnieuw.
Castor Troy ontwaakt uit zijn coma, ontsnapt, dwingt de briljante chirurg hem tot Sean Archer om te vormen, doodt alle mensen die van de transplantatie weten en neemt het heft in handen bij de FBI. Hij maakt zelf de bom onschadelijk, krijgt alle eer, kan doen en laten wat hij wil, kruipt bij de vrouw van Archer in bed, terwijl de echte Sean Archer als Castor Troy blijft opgesloten.
Weer neemt de film een andere wending, wanneer Archer toch weet te ontsnappen en een nieuwe tweestrijd met Troy aangaat. De mannen staan nu gespiegeld tegenover elkaar, de buitenwereld weet niet wie wie is en alleen voor het filmpubliek is de zaak glashelder.
Het enige dat regisseur John Woo nu nog te doen staat, is de zaak afronden, maar dat blijkt een groot probleem. De ene definitief lijkende shoot out volgt de andere en nadat hij ruim uit al zijn voorafgaande films (zoals The Killer en Broken Arrows) heeft geciteerd, maakt Woo er een eind aan, inmiddels Jan de Bont en al die andere hedendaagse meesters van de actiefilm als amateuristische prutsers te kijk zettend.
Klein, ingetogen en beperkt zijn niet de juiste typeringen voor de stijl van John Woo. Hij is een man die in Hong Kong Chinees vuurwerk heeft leren hanteren, in Hollywood vijf of zestrapsraketten lanceert en overdrijving aanziet voor een verkleinwoord.
Woos dikwijls in slow motion opgenomen geweld is choreografisch en surrealistisch, alsof hij eigenlijk een animatiefilmer is. Hij mengt de schrijnendste scnes met muzikaal sentiment en pozie van het labbekakkerigste niveau, zo ongegeneerd en absurd dat het weer leuk wordt.
Face/Off is het toppunt van virtuoze bluf. Maar er is meer dan alleen maar spektakel. Voor de hoofdrollen koos Woo John Travolta (die ook al in Broken Arrows speelde) als de FBI-agent Sean Archer en Nicolas Cage als de geniale terrorist Castor Troy.
Twee dynamische macho's met gevoel, die elkaar met overtuiging opzwepen in een enerverend spel waar zij beiden overduidelijk groot plezier in hebben. Zij geven het spektakel, dat zijn zwakte kent in enkele dramatisch magere momenten van het verhaal, een extra dat Face/Off doet uitstijgen boven alleen maar de flonkerende actiefilm, die hij toch al is. Cage is op zijn allerbest en Travolta zelfs nog ietsje meer.
Peter van Bueren

Foto
	Nicolas Cage en John Travolta tegenover elkaar in Face/Off.

