Vlag van Macau.
De vlag van Macau is lichtgroen met een lotusbloem boven een gestileerde weergave van de Nobre Governador Carvalho-brug en water in het wit. Boven de lotusbloem is een boog van vijf gouden vijfpuntige sterren, waarvan één ster groter is dan de andere. De vlag werd ontworpen door Xiao Hong.
De lotusbloem is een embleem van Macau. De Nobre Governador Carvalho-brug is een brug die de stad Macau verbindt met het tot Macau behorende eiland Taipa. De brug is een van de herkenningspunten van Macau. Het water onder de brug symboliseert de positie van Macau als havenstad. De vijf sterren verwijzen naar de vijf sterren op de vlag van de Volksrepubliek China en symboliseren zo de relatie tussen Macau en de rest van de Volksrepubliek China.
Tot 1999 was Macau een kolonie van Portugal en wapperde de Portugese vlag boven Macau. De kolonie Macau had destijds geen eigen vlag, maar de stad Macau wel.
