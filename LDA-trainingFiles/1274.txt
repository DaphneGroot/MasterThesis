	Polen doen afstand van oude bankbiljetten
	Reuter
WARSCHAU
De Polen hebben in het nieuwe jaar definitief afstand moeten doen van hun bankbiljetten van duizenden en miljoenen zloty. Woensdag kwam een einde aan de geldigheid van dit oude papiergeld, waarmee het land de twee jaar durende overgang van twee geldsoorten heeft afgerond.
De bankbiljetten met de hoge bedragen zijn gedrukt in de periode dat Polen geteisterd werd door een enorme inflatie, die volgde op het ineenstorten van het communistische systeem en de overgang van planeconomie naar markteconomie.
Twee jaar geleden toen de forse prijsstijgingen grotendeels onder controle waren gebracht, besloot Warschau vier nullen te schrappen. Hierdoor werd de waarde van tienduizend oude zloty gelijkgesteld aan een nieuwe.
Daarbij introduceerden de autoriteiten nieuwe bankbiljetten en munten. De oude konden evenwel nog gebruikt worden. Een oud biljet van een miljoen zloty was evenweel waard als een nieuw van honderd.

