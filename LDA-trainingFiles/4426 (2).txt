Guust.
"Guust" (Frans: Gaston) is een stripreeks rond stripfiguur Guust Flater (Frans: "Gaston Lagaffe") die werd bedacht en getekend door André Franquin. Jidéhem was in de beginperiode coauteur. De strip bestaat sinds 28 februari 1957.
"Guust" ontstond in 1957 op vraag van Yvan Delporte, die een figuurtje zocht als illustratie bij de rubrieken in het tijdschrift "Spirou)" (vertaald als "Robbedoes"). Franquin werkte een personage uit, die de naam kreeg van een onhandige kennis van Delporte. De illustraties mondden uiteindelijk uit in een stripreeks. Franquin had echter weinig tijd om zich over Guust te ontfermen en trok Jidéhem aan om de reeks te tekenen. Franquin bedacht de grappen en maakte schetsen, zonder echt scenario's uit te schrijven. Jidéhem werkte de ideeën uit en tekende ze, op drukke momenten bedacht hij zelf de gags. Zo maakten ze de eerste gags van de reeks, bijna 500, tot gag 505 uit 1968. Guusts terugkerende uitspraken "m'enfin" ("nou moe" in het Nederlands) en "bof" komen van Jidéhem. Toen Franquin uitgekeken raakte op "Robbedoes en Kwabbernoot", begon hij zich meer op Guust toe te spitsen. Hij begon de personages zelf te tekenen en liet Jidéhem de decors doen. Jidéhem zelf had intussen met de reeks "Sophie" een eigen stripserie en had Franquin op een dag verteld weinig voeling te hebben met Guust. Uiteindelijk nam Franquin het hele werk over, waarbij Jidéhem af en toe nog insprong voor het tekenen van auto's. Nadat Franquin de reeks zelf verderzette, veranderde het formaat van oblong naar een klassieke verticale pagina.
Kenmerken.
Een Fiat 509 in de kleuren van die van Guust
De strip speelt zich af op de redactie van het stripblad "Robbedoes", en Guust werkt daar als postsorteerder. Zijn werk neemt hij niet al te serieus: een groot deel van de dag slaapt hij en als hij toch wakker is, zet hij de boel op stelten met allerlei bizarre experimenten. Vaak leiden die tot een complete chaos: de redactie loopt onder water of een van zijn volstrekt onbetrouwbare uitvindingen explodeert. Guusts reactie hierop is doorgaans een laconiek: "Nou moe?" (originele uitroep in het Frans "M'enfin")
Guusts baas (Kwabbernoot, later vervangen door Pruimpit) heeft heel wat met hem te stellen en probeert hem op alle mogelijke manieren aan het werk te krijgen. Ongewild weet Guust de contractbesprekingen tussen zijn bazen en Meneer Demesmaeker altijd te verstoren. Ook agent Vondelaar wordt vaak het slachtoffer van Guusts praktijken.
Enkele kenmerkende bezittingen van Guust zijn: zijn krakkemikkige auto (een Fiat 509) die van ellende aan elkaar hangt en de "Flaterfoon", een zelfgemaakt muziekinstrument dat verwoestende klanken voortbrengt. Uiteraard weet Kwabbernoot daar alles van; keer op keer heeft hij zonder succes geprobeerd om van dat onding af te komen. Andere terugkerende bezittingen zijn een rode bowlingbal en de Guust-mobiel, een stoel op wielen met trappers. Beide zorgen ook meerdere malen voor ongelukken.
Guust is muzikaal, of eigenlijk, hij zou het willen zijn. Behalve de Flaterfoon is Guust vaak ook met een gitaar, een tuba, een trombone met een deuk in de kelk en verschillende percussie-instrumenten te zien. Zijn muzikale ideeën en "virtuositeit" drijven zijn collega's vaak tot waanzin.
Albums.
Van Guust Flater zijn twee grote reeksen verschenen. De eerste en populairste staat bekend als "de klassieke reeks", die 16 albums bevat met de meest diverse titels en covers. Zie de lijst hieronder. De latere reeks, een definitieve reeks, bestaat uit 19 albums die alleen een volgnummer hebben, geen aparte titel. In 2009 werden de eerste 17 albums herdrukt, deze keer wel weer met een titel; in 2015 volgen de laatste twee albums. In 2016 verscheen bij Humo een box met alle 19 albums in hardcover met een aangepaste cover en in een kleiner formaat; de rest werd in 2017 in de reguliere verkoop aangeboden. Ondanks het groter aantal albums is de nieuwe reeks nauwelijks uitgebreider dan de klassieke. In 2017 werd een box uitgebracht met 22 albums met daarin alle gags, een aantal extra's en de afleveringen van "Heet van de redactie". Dat laatste was een geïllustreerde rubriek in "Robbedoes" met verhalen vanop de (fictieve) redactie van dat blad met Guust als hoofdrolspeler. De albums zullen ook vertaald worden naar het Nederlands, maar verschijnen niet als één box.
In het begin besloegen de verhalen van Guust een halve pagina. Er zijn daarvan vijf albums in oblongformaat verschenen. Vanaf album 6 (1968) waren de verhalen een volledige pagina. Nadat de eerste vijf albums uitverkocht waren geraakt zijn deze als R1 t/m R4 heruitgegeven in groot formaat, aangevuld met onuitgegeven gags en geïllustreerde tekstverhalen. Dat er geen Guust-album 5 in groot formaat was werd vervolgens een running gag op de achterzijde van de albums. Er bestaat een pirateneditie nummer 5 met zwart-wit fotoreproducties van een aantal op dat moment nog onuitgegeven gags in oblong, maar ook die uitgave vulde het hiaat niet op; er bestond wel een oblong nummer 5, maar geen vol formaat 5. Pas later toen gewerkt werd aan de integrale uitgave van alle Flaterstrips is ook een R5-album samengesteld (1986). Om de chaos compleet te maken, kreeg het verjaardagsalbum in 2007 het nummer 50.
Reeks in oblong formaat.
Deze reeks verscheen oorspronkelijk in de jaren zestig, maar werd later heruitgeven. In het Frans gaf Marsu Productions haar in 2006 opnieuw uit voor Le Soir. In 2013 gaf Dupuis de reeks opnieuw uit, ook in het Nederlands.
Bijrollen in "Robbedoes en Kwabbernoot".
Guust speelde bijrollen in enkele "Robbedoes en Kwabbernoot"-albums.
Spin-off: Gastoon.
In 2011 startte een spin-off van de reeks: Gastoon. Deze reeks gaat over Guusts neefje (Gastoon), die in Guust zelf ook voorkomt, zij het zonder naam. Gastoon is niet even lui, maar wel even slim als Guust, en doet ook allerlei uitvindingen. Het maken van deze reeks zou nog een opdracht van Franquin zelf zijn geweest. Na twee albums werd de reeks stopgezet.
Hergebruik door Ibáñez.
De Spaanse stripauteur Francisco Ibáñez liet zich inspireren door Guust voor zijn reeksen "Tom Tiger + Co" en "Paling en Ko". Tom Tiger lijkt een kale versie van Guust in het piccolokostuum van Robbedoes. Ibáñez nam geregeld grappen over die Franquin had gebruikt voor Guust of Robbedoes en Kwabbernoot. Omdat Spanje toen onder bewind stond van Francisco Franco kon Ibáñez zich het ongeautoriseerde hergebruik van Franquins werk permitteren.
