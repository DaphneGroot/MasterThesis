	Detectiesysteem voor mistgevoelige wegen eind dit jaar klaar
	Van onze verslaggever
AMSTERDAM
Het ministerie van Verkeer en Waterstaat werkt aan een mistdetectiesysteem langs de meest mistgevoelige plekken op het hoofdwegennet. Eind dit jaar kan het systeem worden opgeleverd.
Tussen knooppunt Zonzeel en Breda langs de A 16 is een dergelijk systeem al enige jaren operationeel. Na twee kettingbotsingen op deze weg, waar vaak sprake is van mist, is begin jaren negentig tot dit experiment besloten. Elektronische ogen aan beide zijden van de weg meten de lichtdoorlating. Wanneer deze door mist afneemt, geven borden aan dat er minder snel gereden moet worden. Het systeem kost enkele miljoenen guldens per kilometer. Bij Breda is vijftien kilometer op deze manier beveiligd.
De mistdetectie kan alleen worden ingevoerd op plekken waar verkeerssignaleringssystemen in gebruik zijn. De afgelopen jaren is al driehonderdvijftig kilometer autosnelweg hiervan voorzien. Eind 1998 moet duizend kilometer autosnelweg voorzien zijn van 'dynamische borden', die aangeven hoe hard er gereden mag worden.
Uiteindelijk zal de mist- en ijzeldetectie worden gekoppeld aan de verkeerssignalering. De borden zullen steeds actiever worden, aldus T. Gerbrands, beheerder van de A 9 waar het ongeluk vrijdag gebeurde.
Nu volgt de verkeerssignalering slechts het verkeer via lussen in het wegdek. Het bepaalt zelf of de borden oplichten. 'Als auto's langzamer rijden, om wat voor reden dan ook, wordt het achteropkomende verkeer gewaarschuwd met de borden. Dan licht een paar honderd meter verderop het bordje 70 kilometer op. Als het verkeer op de lussen stilstaat, geven de borden verderop 50 aan, zodat het verkeer zich kan aanpassen', legt J. Moerkerk van Rijkswaterstaat in Noord-Holland uit.
In de toekomst zullen de systemen het verkeer meer gaan sturen. Voorwaarde is echter dat de automobilist weet dat de elektronische borden gebods- en geen adviessnelheden aangeven. Nog belangrijker dan mistdetectie is volgens Gerbrands dan ook een goede campagne om dit duidelijk te maken. 'Heel veel automobilisten blijken nog niet te weten dat de status sinds een jaar is veranderd van advies- naar gebodsbord.'
Concrete mistvoorlichting is noodzakelijk, zegt prof. dr. C. van Woerkum, hoogleraar voorlichtingskunde aan de landbouwuniversiteit van Wageningen. 'Er is genoeg aanleiding om een goede campagne te starten.'
In spotjes op radio en tv zou op het moment dat dichte mist wordt verwacht, moeten worden gewaarschuwd voor de gevaren. 'Mensen denken er niet bewust over na. Een paar pakkende beelden, bijvoorbeeld van het ongeluk van vrijdag, kunnen een enorme attentiewaarde hebben.'
Van Woerkum denkt dat een mistcampagne effectief kan zijn, omdat het gaat om een speciale situatie, waarvoor je makkelijk speciale attentie kunt vragen. 'Er wordt een gedragsverandering gevraagd die weinig moeite kost en veel oplevert.'

