	Wim T. en Candy keuvelen er monter op los
	Zomergasten, Nederland 3, 20.05 uur.
'Mijn filosofie is: iedereen kan bijna alles', zei Wim T. Schippers vrijdagavond in Met het oog op morgen tegen Hanneke Groenteman. Die vroeg hem wanneer hij zijn optreden als presentator van het VPRO-programma Zomergasten als een succes zou beschouwen. Dat vond Schippers een onmogelijke vraag. 'Ach, als ik er maar een beetje aardig doorheen rol.'
Gisteravond beleefde Schippers de vuurdoop, en ja, hij is er aardig doorheen gerold, en ja, als je hem bezig zag, dacht je onwillekeurig: dat kan ik ook, of anders m'n zus wel.
Na de zeer beschaafde Peter van Ingen en de nogal belerende Freek de Jonge heeft de VPRO het aardige zomerprogramma dit jaar toevertrouwd aan een man die zich kennelijk heeft voorgenomen de avond monter keuvelend met zijn gast door te brengen.
Of zou dat keuvelen bij de eerste aflevering ook sterk zijn uitgelokt door gast Candy Dulfer? Als saxofoniste is ze ongetwijfeld zeer wereldwijs, maar het gezicht dat ze gisteravond liet zien, was bovenal dat van een ongecompliceerde, nuchtere Amsterdamse, die het hart op de goede plaats heeft en aan wie kapsones niet zijn besteed. Geen type dus dat je streng gaat zitten ondervragen of bestookt met flauwiteiten.
Voor het eerste deel van het programma had Dulfer een aantal fragmenten met befaamde jazzmusici uitgekozen, en dat was verreweg het aardigst. Het is nu eenmaal aanstekelijk om iemand die het muziekvak op zo'n hoog niveau en met zoveel passie uitoefent, te horen praten over en te zien luisteren naar de musici - muzikanten, zou Dulfer zelf liever zeggen - die haar hebben geinspireerd.
En passant kregen we een fraai stukje Nederlandse filmhistorie voorgeschoteld: een Polygoon-fragment van een concert van Lionel Hampton in het Nederland van de jaren vijftig. Met een publiek dat zijn vervoering vooral tot uitdrukking brengt door de voet heftig op de maat van de muziek te bewegen; en met de onverwoestbare commentaarstem van Philip Bloemendal die droogjes meedeelt dat 'het concert zijn hoogtepunt bereikte toen een van de musici erbij ging liggen'.
Dulfer (28) maakte er geen geheim van dat deze beelden voor haar uit een wel zeer ver verleden kwamen. Het was tegelijk de charme en de zwakte van deze aflevering van Zomergasten, die na drie uur toch wel een behoorlijke zit begon te worden. Maar in elk geval kan presentator Schippers niet worden verweten dat hij tussen zijn gast en de kijker ging staan.
Paul Brill

Foto
	Candy Dulfer FOTO DANIEL KONING - DE VOLKSKRANT

