 GEEN BEURSHANDEL CONTENT TOT MAANDAG. 
 AMSTERDAM, 8 nov (Reuter) - De commissaris voor de notering van de Amsterdamse effectenbeurs heeft meegedeeld dat de handel in de aandelen Content Beheer NV vanaf 15.00 uur vandaag is onderbroken tot maandagochtend 09.30 uur. 
 De handelsonderbreking houdt verband met de herplaatsing van aandelen Content, aldus de commissaris. 
 Content liet begin deze week weten dat een pakket van circa 40 procent van haar aandelen zou worden herplaatst via een bookbuilding procedure. De aandelen zijn afkomstig van directievoorzitter Sylvia Toth die haar belang verkleint tot ongeveer 10 procent. 
 Content zelf zal een pakket van ongeveer vijf procent van haar eigen aandelen inkopen. 
 De rest moet zo breed mogelijk onder beleggers worden herplaatst om zo het zelfstandig voortbestaan van de onderneming te bevorderen, aldus de uitzend-en opleidingsgroep op 4 november. 
 Voor de handelsonderbreking van vanmiddag noteerde Content een beurskoers van 70,30 gulden, onveranderd in vergelijking met het slot van donderdag. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
