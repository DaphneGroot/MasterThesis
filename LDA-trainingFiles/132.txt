	Omstreden kliniek voor aidspatiënten wordt heropgericht
	ANP
EINDHOVEN
Medisch ingenieur Essaïdi begint in Eindhoven een nieuwe kliniek. De omstreden aidskliniek van Essaïdi werd in oktober failliet verklaard, maar een groep buitenlandse investeerders heeft deze week de inboedel overgenomen. Dat heeft curator mr. A. Keizers donderdag gezegd.
In de nieuwe kliniek zal met dezelfde behandelmethode worden gewerkt. Daarnaast zal de methode worden toegepast op andere ziekten, zoals multiple sclerose en kanker. Er zullen geen aidspatiënten meer worden behandeld.
De omstreden therapeut behandelt zijn patiënten in speciale cabines met magnetische velden en infraroodstralen. Ook ontwikkelde Essaïdi een speciaal middeltje dat de patiënten moeten innemen.
De Inspectie voor de Gezondheidszorg had morele bezwaren tegen de methode van Essaïdi, maar kon niet ingrijpen omdat de kliniek niet onder medische leiding stond. Volgens de inspectie werd genezing beloofd, maar is de werking van de therapie nooit wetenschappelijk bewezen. Omdat de kliniek haar therapie steeds wijzigt, is het onmogelijk daar onderzoek naar te doen.
Volgens Essaïdi zijn universiteiten in onder meer Duitsland en Zwitserland bezig met het testen van zijn therapie.

