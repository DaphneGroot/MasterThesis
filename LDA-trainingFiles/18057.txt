 BOND BLAAST ACTIES AF NA CONCESSIES POSTKANTOREN. 
 ZOETERMEER, 28 jan (Reuter) - Vakbond AbvaKabo heeft de geplande acties bij Postkantoren BV afgeblazen nadat de directie van deze PTT-dochter concessies heeft gedaan. 
 De directie wilde aanvankelijk slechts in enkele gevallen soepel omgaan met het sociaal plan dat bij de reorganisatie van Postkantoren zou gelden maar dat is volgens de bond nu uitgebreid tot een aanmerkelijk grotere groep van tientallen tot mogelijk honderden mensen. 
 Met name op het punt van overcompleetverklaringen wordt de sociale regeling "opgerekt" waardoor mogelijk meer mensen binnen het KPN-concern kunnen worden herplaatst. 
 "De acties van AbvaKabo, de enige bond die tot acties wilde overgaan, zijn daarmee van de baan," aldus de vakbond. 
 Eerder ging Postkantoren al akkoord met een andere AbvaKabo-eis wat betreft om-, her-en bijscholingsmogelijkheden. 
 Op 16 januari stelde de bond een ultimatum aan de Postkantoren-directie omdat zij het niet eens was met de sociale gevolgen van de geplande reorganisatie bij het hoofdkantoren en de ondersteunende regiokantoren. Het ultimatum zou vandaag om 16.00 uur verstrijken. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
