	NOS ruziet met lokale omroepen over radionieuws
	
ANP
NIJMEGEN
De koepelorganisatie van de 370 lokale omroepen in Nederland, de OLON, heeft haar leden opgeroepen geen geld over te maken naar de NOS voor doorgifte van het NOS-radionieuws. Op haar beurt heeft de NOS de lokale omroepen laten weten dat als het geld uiterlijk woensdag niet op haar rekening is bijgeschreven, de toestemming tot overname van de nieuwsbulletins wordt ingetrokken.
De NOS wil met terugwerkende kracht over 1995 en 1996 geld zien voor de overnames van de nieuwsuitzendingen: 450 gulden voor gemeenten met maximaal tienduizend inwoners tot vijftienduizend in gemeenten tot een miljoen inwoners. In totaal komt dit neer op 550 duizend gulden per jaar.
De OLON heeft haar leden eerder geadviseerd dit geld te reserveren in geval de rechter hen tot betaling zou dwingen. De OLON zegt dat het haar niet om het geld gaat, maar om een gewenste afspraak met de NOS. In die afspraak zou moeten staan dat de NOS niet onverhoeds met nieuwe claims komt voor overnames van bijvoorbeeld het weerbericht. Omgekeerd zou de NOS regionaal nieuws kunnen overnemen tegen een vooraf vastgesteld tarief.


