	Adviesgroep minister tegen verzwakken busbedrijf VSN
	Van onze verslaggever
Harry van Gelder

AMSTERDAM
Vrijwel alle betrokkenen bij het openbaar vervoer zijn tegen een gedwongen verkleining van streekbusmaatschappij VSN. Dat blijkt uit een vertrouwelijk advies van het Overlegorgaan Personenvervoer (OPV), het officiële adviesorgaan van minister Jorritsma van Verkeer. Jorritsma wil de komende jaren concurrentie in het openbaar vervoer invoeren, maar het adviesorgaan vraagt zich af of concurrentie niet ten koste gaat van de samenhang van het openbaar vervoer.
In het OPV zitten onder meer vertegenwoordigers van de gemeenten, de KLM, het reizigersbedrijf van de Nederlandse Spoorwegen, VSN, de brancheorganisatie Mobis, de Bovag, reizigersorganisatie Rover, de Consumentenbond en de vakbonden. Alleen de provincies en de taxiwerkgevers zijn niet bij voorbaat tegen het aanpakken van het monopolie van de streekbusvervoerder.
Het OPV reageert met het advies op de nota van minister Jorritsma over marktwerking in het openbaar vervoer, die ze eind vorig jaar aan de Tweede Kamer aanbood. In het jaar 2005 moet het stads- en streekvervoer in Nederland een zaak van de vrije markt zijn. Jorritsma hoopt dat daardoor de busbedrijven efficiënter worden en meer naar de reiziger gaan luisteren. De bus kan op deze manier een aantrekkelijk alternatief voor de auto worden, denkt Jorritsma.
VSN heeft 98 procent van het streekvervoer in handen. Jorritsma wil via een wettelijke maatregel het landelijk aandeel van het busbedrijf terugbrengen van 50 procent in 2000 naar maximaal 35 procent in 2010. Zolang VSN te groot is, mag het bedrijf niet meedingen bij openbare aanbestedingen.
Het adviescolllege is tegen verplichte reductie van VSN vanwege de negatieve gevolgen voor de aangesloten busbedrijven. Volgens het adviesorgaan blijkt uit de experimenten met aanbesteding van openbaar vervoer in Limburg en Zeeland dat er voldoende serieuze aanbieders op de markt zijn.
Het OPV vraagt zich ook af of het marktaandeel van VSN wel goed is berekend. Het ministerie gaat uit van het aandeel van VSN op de markt voor streekbussen, maar het OPV zou de markt liever wat breder definiëren.
VSN is geschrokken van de plannen van Jorritsma. Het busbedrijf onderzoekt momenteel of concurrentie van de aangesloten dochterondernemingen niet tot de mogelijkheden behoort.
Minister Jorritsma wil Nederland opdelen in ongeveer veertig regionale vervoersgebieden, waar geïnteresseerde vervoerders kunnen meedingen naar een exclusieve vervoervergunning. Het OPV vindt dat slechts eéé vervoerder zo'n gebied als concessie mag krijgen. Aparte aanbestedingen binnen eenzelfde vervoersgebied van bijvoorbeeld bus, tram of metrolijnen zijn volgens het adviesorgaan uit den boze. Het OPV is bang voor verschraling van het aanbod, omdat uitbating van winstgevende lijnen ten koste zou kunnen gaan van minder lucratieve lijnen.
Het OPV wil verder dat nieuwe vervoerders al het personeel van de vorige vervoerder moeten overnemen. De werknemers moeten daarbij recht houden op dezelfde cao. Om dit te realiseren moeten er aanvullende regelingen komen. De minister is hier tegen. Zij vindt dat bepalingen in het Burgerlijk Wetboek een afdoende regeling bieden.

