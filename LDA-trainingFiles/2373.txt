	'Liever nieuwe voorband dan een nieuwe broek'
	Van onze verslaggeefster
HILVERSUM
Hij praat over zijn deux-chevauxs als waren het vrouwen. Steevast in de zij-vorm, en met onverholen liefde. 'Popjes' zijn het, of 'schatjes'. Over de Eend uit 1990, eentje van de laatste lichting: 'Ze is rood en ze is z¢ mooi'
En over de blauwe Eend uit 1978, de enige waar hij de weg mee op gaat: 'Als er een andere Eend op het pad staat, is ze soms een beetje chagrijnig. Ik hou zoveel van die wagen. Als er wat met haar gebeurt. . .'.
Veertig Lelijke Eenden heeft diskjockey M. van den Akker (31) uit Hilversum. De oudste stamt uit 1969 ('Ze is krom en scheel, heerlijk aangetast door de tijd.'), de jongste kocht hij in 1990 met vier kilometer op de teller.
Verder staan er drie zeldzame charlestons in de garage, waarvan een originele Engelse rechtsgestuurde, en twee blauw met wit gestreepte transatjes. 'De Eenden zijn mijn lust en mijn leven, daar heb ik alles voor over', zegt Van den Akker. 'Ik koop liever een nieuwe voorband dan een nieuwe broek.'
Maar zijn hobby gaat hem langzamerhand wel erg veel geld kosten. Al ruim twee jaar voert Van den Akker een verbeten strijd tegen het ministerie van Financin om de zogeheten houderschapsbelasting. De Eendenverzamelaar weigert deze te betalen, de Belastingdienst zwaait met dwangbevelen en dreigt met een huiszoeking. Van den Akker toont een duimdikke stapel rekeningen. 'Betalen is capituleren', zegt hij, 'Het gaat mij om het principe.'
De houderschapsbelasting werd twee jaar geleden ingevoerd bij de wijziging van het systeem van de motorrijtuigenbelasting. Tot dan toe moest iedereen die met zijn auto gebruik maakte van de weg daarvan zelf aangifte doen.
Maar sinds 1 april 1995 krijgt iedereen die een kenteken op zijn naam heeft staan, een rekening van het Centraal Bureau Motorrijtuigenbelasting (CBM). Kentekenhouders die niet met hun auto rijden, kunnen een zogeheten schorsing aanvragen. Verzekering en APK-keuring zijn dan ook niet meer verplicht. Kosten: het eerste jaar 150 gulden, de jaren erna 50 gulden per voertuig.
Dat bedrag is bedoeld als drempel, legt een woordvoerder van het CBM uit. Het moet voorkomen dat automobilisten bij elke lang uitgevallen vakantie hun auto een paar maanden laten uitschrijven. Voor verzamelaars van oude auto's is er een speciale regeling: zij betalen een speciaal tarief van vijftig gulden per jaar en hoeven voor maximaal vijf voertuigen een schorsing aan te vragen.
Alleen, die regeling is slechts bedoeld voor auto's die ouder zijn dan vijftien jaar. 'Verzamelaars van oldtimers zijn voor 250 gulden per jaar klaar', zegt Van den Akker. 'Maar mensen die Kevers sparen of Renault 4's of Mini's, die hebben een probleem. Ik betaal me lens, want meer dan de helft van mijn Eendenverzameling is jonger dan vijftien jaar.'
Al ruim voordat de houderschapsbelasting werd ingevoerd, schreef Van den Akker vol optimisme een brief naar het CBM en naar de Rijksdienst voor het Wegverkeer: 'Ik heb erg veel Eenden, we moeten echt iets regelen.'
Maar er viel niets te regelen. Nu, na drie negatief beantwoorde verzoekschriften aan staatssecretaris Vermeend en een mislukte poging om zijn dwarse houding bij het CBM toe te lichten, is de moed hem in de schoenen gezakt. 'Een hobby kost geld', krijgt hij steevast te horen. En inderdaad, vorige week vielen er weer twintig aanslagen van 440 gulden op de mat: boetes omdat hij de Eenden die zijn garage nooit uit komen, niet verzekerd heeft.
Van den Akker: 'De staatssecretaris schreef: we kunnen echt geen uitzondering maken. Straks krijgen we hier iemand die alleen maar Opel Kadetts spaart. Maar dat vind ik geen vergelijking. De Eend is zo'n klassieker. Citron heeft haar ooit gebouwd als auto voor het volk. Een mooie sociale gedachte. Ze is in 1948 op de markt gebracht en tot 1990 zijn concept en vorm ongewijzigd gebleven.'
Enthousiast: 'Het leuke aan haar is dat alles zo minimaal is. Je hebt vier wielen en een dak. Alleen als je een beetje gunstige regen hebt, zit je watervrij. Anders moet je even wat gaatjes in de bodem maken om het water te kunnen laten weglopen.'
Of zijn liefde voor de Eend de strijd in zijn voordeel kan beslechten, is nog maar de vraag. De advocaat die hij in de arm heeft genomen, schat de kans dat de rechter hem gelijk geeft op 10 procent. Toch wil hij een poging wagen om tegen de beslissing van het ministerie te procederen.
'Iemand die met een heel oude Amerikaan rondrijdt, betaalt bijna niets. Zo'n bak is loodzwaar, zuipt benzine en neemt ook nog eens standaard twee parkeerplaatsen in beslag. Mijn Eenden staan binnen, bewegen geen millimeter, maar ik betaal duizenden guldens per jaar. Dat vind ik onredelijk.'

Foto
	Verzamelaar M. van den Akker bij vier van zijn Eenden. Vanuit zijn woonkamer heeft hij er uitzicht op. FOTO BERT VERHOEFF - DE VOLKSKRANT

