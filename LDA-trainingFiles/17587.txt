 REESINK ZIET LICHT LAGERE JAARWINST. 
 ZUTPHEN, 4 sept (Reuter) - Technische groothandel Reesink NV verwacht dat zij in de tweede helft van 1996 een deel van de eerder dit jaar opgelopen achterstand kan inlopen maar verwacht niet dat de winstdaling over het eerste halfjaar helemaal kan worden goedgemaakt. 
 "Daardoor zal het jaarresultaat waarschijnlijk licht achterblijven bij dat over 1995," aldus het bedrijf in haar halfjaarbericht. 
 In de eerste helft van 1996 daalde de netto winst tot 6,3 miljoen gulden, vergeleken met zeven miljoen in dezelfde periode van vorig jaar. 
 Reesink had in haar jaarverslag al gewaarschuwd dat haar markten er belabberd bij lagen en dat daardoor het jaarresultaat in 1996 "een onsje minder" zou kunnen uitpakken. 
 Dat beeld heeft volgens het bedrijf het hele eerste kwartaal voortgeduurd. In het tweede kwartaal was er echter wat herstel waarvan Reesink zegt goed te hebben geprofiteerd. 
 "De forse achterstand waarvan na drie maanden sprake was en waarover tijdens de jaarvergadering reeds mededeling werd gedaan is inmiddels in een zodanige mate weggewerkt dat de teruggang van het halfjaarresultaat beperkt bleef tot 10 procent," aldus Reesink. - redactie Amsterdam, 020 504 5000. 
 (c) Reuters Limited 1996. 
