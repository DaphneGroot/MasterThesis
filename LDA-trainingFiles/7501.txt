Tambura.
De Tambura (Bulgaars: Тамбура) is een op de Griekse bouzouki gelijkend snaarinstrument, dat voorkomt in Bulgarije, Macedonië en Pirin, en incidenteel ook gebruikt wordt door zigeuners in zuid-oost Hongarije.
De klankkast van het instrument wordt doorgaans gesneden uit één stuk hout. De tambura wordt met een plectrum bespeeld. De snaren van alle soorten "balkan"-tambura's zijn dubbelkorig gestemd, dus steeds per twee snaren die "unisono" (gelijkklinkend) gestemd zijn, hetgeen bedoeld is om het instrument luider te laten klinken.
Bulgarska tambura.
De achtsnarige tambura komt voor in heel Bulgarije, wordt "Bulgarska tambura" genoemd, en is (dubbelkorig) gestemd als de hoogste vier snaren van de gitaar (D - G - B - E). De toets op de hals is voorzien van vaste fretten. Hoewel de kast, evenals het bovenblad, vrij plat en uit één stuk hout is gesneden, is het onvoorstelbaar hoeveel helder geluid er uit dit instrument kan worden getoverd. De manier van bouwen is een van de best bewaarde geheimen; Helaas zijn er weinig goede bouwers meer over op de wereld, zélfs niet in Bulgarije...
De Bulgarska tambura dient in traditionele 5 à 6 mans groepsformatie vooral als ritmisch/harmonisch begeleidingsinstrument (akkoorden) naast de tapan (turkse trom), maar wordt naast de overige (melodie-)instrumenten als kaval (herdersfluit), gadulka (vedel) en gaida (doedelzak) ook wel gebruikt voor korte solo's.
In kleinere traditionele bezetting als trio "(trakiiski troika)" fungeert de Bulgarska tambura vaak als enig begeleidingsinstrument naast gaida en kaval/gadulka. Ook bestaan er een aantal "tambura-troika's" (3 tambura's).
In de huidige samenstelling van de meeste Bulgaarse bruiloftsorkesten (waarin klarinet, accordeon, synthesizer, elektrische bas en drumstel de traditionele instrumenten grotendeels hebben vervangen) komt de tambura steeds minder voor, en wordt er vaak gekozen voor ritmisch/harmonische begeleiding door de elektrische gitaar. In sporadische gevallen wordt dan de bulgarski tambura nog als extra, vaak zeer virtuoos bespeeld solo-instrument ingezet.
Er is een onderscheid tussen enerzijds de "klassieke stijl" van ritmisch/harmonische begeleiding, waarbij de speler een gedifferentieerde tokkelstijl combineert met slagen waarbij de gehele snaarpartij wordt aangeslagen, en anderzijds de "zigeunerstijl", waarbij uitsluitend een uitgebreide, vaak zeer snelle (en opzwepende) slagtechniek wordt gebruikt. In het laatste geval bezit zo'n tambura naast de dubbele B- en E-snaar slechts een "enkel" uitgevoerde D- en G-snaar, zodat het instrument nog sneller aanspreekt. Bij uitzonderlijk snelle begeleiding zal dan de speler (in geval van de vaak voorkomende onregelmatig samengestelde Bulgaarse ritmes) steeds twee maten samennemen, waarbij iedere tweede maat "volledig syncopisch" aangeslagen wordt.
Er zijn nog maar enkele bouwers van de Bulgarski tambura over. Stefan Stefanov uit Gabrovo (centraal Bulgarije) is een van de oudere bouwers die probeert de jongere garde weer te enthousiasmeren en op te leiden.
Bekende "Bulgarska tambura"-spelers zijn "Rumen Sirakov", "Petar Zambov" en "Valeri Dimchev". De laatste heeft een modernere, experimentele speelstijl ontwikkeld die momenteel door veel jongere tamburaspelers gekopieerd wordt.
Makedonska tambura.
In Macedonië bestaat een viersnarige tambura, de "Makedonska tambura", die eveneens dubbelkorig is, en naast de kaval, gajda, de 'kemene' (Macedonische vedel) en de tapan, zowel als melodie- als begeleidingsinstrument gebruikt wordt. De bouw van het instrument verschilt enigszins met die van de Bulgaarse tambura: de kast is vrij hol (als bij de Turkse saz), en meestal uit één stuk hout gesneden/uitgehold. Het bovenblad bestaat uit een, in elkaar overlopend, licht en een donker deel. De toets is vrijwel altijd voorzien van vaste fretten; in een enkel geval zijn er tussenvormen gebruikt, bv. hals zonder toets en/of bindingen in plaats van fretten (als bij de saz).
In het geval van melodisch spel worden alle snaren aangeslagen, waarbij het laagste paar klinkt als grondtoon/bourdon en de melodie gespeeld wordt op het hoogste paar snaren.
In een enkel bekend geval (orkestar Pece Atanasovski / orkest Prijatno) wordt een van de melodie-snaren vervangen door een gelijkgestemde, doch 1 octaaf lager klinkende snaar, als gebruikelijk bij de Griekse bouzouki. Hierdoor ontstaat een 'warmere' klank van de melodie.
Aangezien de "kemene" in Macedonië vrijwel uitgestorven is, is het in de nog bestaande traditionele orkesten niet ongebruikelijk dat er "twee" Makedonski tambura's spelen, waarbij de één de melodie-lijnen speelt, terwijl de ander de ritmische harmonie-intervallen voor zijn rekening neemt.
Er zijn nog een aantal (goede) bouwers over van dit instrument. De bekendste is "Ljubomir (Ljube) Gijevski" (uit Skopje, de hoofdstad van Macedonië) bij wie één der grootste gajdaspelers en orkestleiders die Macedonië ooit heeft gehad, Pece Atanasovski, de tambura's bestelde om jonge talenten op te leiden. Gelukkig zijn er nog vele tambura-spelers, die (al dan niet in groepsverband) de kunst van het Macedonisch tamburaspel niet verleerd zijn.
Pirinska tambura.
In de Pirin (zuidwest-Bulgarije) komt ook nog de zes-snarige tambura voor, de "Pirinska tambura", die eveneens dubbelkorig is (dus 3 × 2 snaren). Dit instrument heeft veelal dezelfde bouw als de Bulgarska tambura, hoewel een enkeling een wat "bollere buik" heeft, en hiermee zijn Macedonisch bouwer verraadt...
Daar waar in Macedonië en de rest van Bulgarije de samenstelling van de orkesten meestal uit zo'n 5 à 6 muzikanten met verschillende instrumenten bestaat, is het in een 'Pirinski Orkestar' gebruikelijk dat er naast één of twee kavals, een gadûlka en een darbuka (met laag gespannen vel) meerdere 6-snarige Pirinski tambura's spelen, soms ook in combinatie met 8-snarige Pirinski tambura's (met iets kortere hals dan de Bulgarska tambura), waarbij een deel van de tambura's de melodie voor zijn rekening neemt (al dan niet met bourdon-snaren), een deel tweede stem speelt en een ander deel de harmonieën. In deze muziekstijl komen gaida en tapan overigens nauwelijks voor.
Niet zelden begeleid zo'n (groot) orkest een al even imposant koor in de ballade-achtige zangstijl, die zo kenmerkend is voor de muziek- en danscultuur uit Pirin.
Geschiedenis en afleiding.
In de westelijke Balkan (Kroatië en Bosnië) komt een tokkel-instrument voor, dat zowel in de gebieden zelf als in de Engelse vocabulaire, de naam "tambura" draagt. Dit instrument is echter géén direct etnomusicologisch familielid van de tambura als hierboven vermeld, maar behoort tot de tamburitzafamilie. Voor betreffende instrumentfamilie bestaan uitstekende (overwegend Amerikaans georiënteerde, door emigranten opgezette) websites: tamburaweb en tamburaland.
Hoewel de instrumenten erg op elkaar lijken, is de tamburitza-familie van "West-Europese" oorsprong (mandoline), terwijl de tambura-familie zoals deze voorkomt in het oostelijk Balkangebied, van "oriëntaalse" herkomst is. Met name in Vojvodina en het bergachtige grensgebied tussen Bosnië en Kosovo zijn weliswaar enige overduidelijke mengvormen bekend. Een enkele tamburitza-vorm echter waarbij er een peervormig kast en/of rondere buik aanwezig is, is eerder afgeleid van de Albanese "sharki", een snaarinstrument dat behoort tot de Turkse sazlar-familie.
Aanvankelijk heerste de opvatting dat de tambura een afgeleid instrument is, een combinatie van instrumenten uit alle windstreken: de mandoline (west), de Griekse luitachtige laouto, de Arabische oed (zuid), de Turkse saz (oost), en zelfs de Russische balalaika (noord).
Er zijn echter zowel in Macedonië als Bulgarije afbeeldingen bekend uit de 13e en 14e eeuw (ruim vóór de bijna 500 jaar durende Turkse overheersing op de Balkan, die pas in de 20e eeuw ophield te bestaan...) waarop tambura-achtige instrumenten staan afgebeeld.
Na Bulgaars onderzoek eind 90'er jaren vorige eeuw bleek, dat de Bulgaarse afbeeldingen grote gelijkenis vertoonden met die van instrumenten van het Tataarse volk. Dit destijds uitdijende nomadenvolk trok langzaam via de noordelijke zijderoute (ten noorden van de Zwarte Zee) richting het huidige Bulgarije, en heeft naar alle waarschijnlijkheid de 'balkan-tambura' meegebracht.
Deze theorie werpt een volkomen ander licht op de rol van de tambura in de Balkan: zo zou de Bulgarski tambura niet zelf een afgeleide zijn, maar qua vorm en speelwijze, samen met de eeuwenoude Griekse Laouto, weleens aan de bakermat kunnen hebben gestaan van een nog veel bekender, maar relatief jong (150 jaar..) snaarinstrument: de bouzouki.
Ook is er de opvatting, dat de Makedonski tambura zich, net als de "guzla" (een inheemse vedel), door de eeuwen heen als "autonoom" instrument ontwikkeld heeft, en dat déze tamburasoort (in dat geval) mede aan de basis heeft gestaan van waarschijnlijk de tamburitza (mandoline) en vrijwel zeker de Pirinski tambura (Bulgarski tambura)
