	Premier laat hoop op zege Britse partijgenoot doorschemeren tijdens congres over Europa Kok zinspeelt op overwinning Labourleider Blair
	Van onze verslaggever
AMSTERDAM
Premier Kok heeft zaterdag op indirecte wijze de hoop uitgesproken dat de Britse Labourleider Blair de komende verkiezingen wint. Kok zei tijdens een congres van de Europese Beweging Nederland (EBN) in Amsterdam te hopen dat de 'ongewenste situatie met het Sociaal Protocol niet voortduurt. Dat wordt beslist door de Britse verkiezingen'.
Kok had voorafgaand aan het EBN-congres, dat werd gehouden in de Beurs van Berlage, een 'informeel gesprek' gehad met zijn politieke vriend Blair. Tijdens een persconferentie zei Kok 'zeker gebruik te zullen maken' van sommige van zijn ideeën.
Als Blair de Britse verkiezingen wint, zal hij ervoor zorgen dat het Verenigd Koninkrijk deelneemt aan het Sociaal Protocol. Dat dient voor een gezamenlijk sociaal beleid van de EU. De huidige Conservatieve regering is daar tegen.
Kok liet zich niet verleiden tot het uitspreken van openlijke steun aan Blair, omdat de regering-Major hem dat niet in dank zal afnemen. Als EU-voorzitter moet Nederland de Intergouvernementele Conferentie (IGC) over de herziening van het Verdrag van Maastricht succesvol afronden. Op het ogenblik wordt eronderhandeld met de regering-Major.
Britse politici reageerden eind vorig jaar geprikkeld op uitspraken van de Duitse minister van Buitenlandse Zaken Kinkel, toen deze zich in een rede uitsprak voor verdere Europese integratie mét de Britten. Dat leek een steun in de rug voor Blair en werd uitgelegd als een onacceptabele inmenging in interne Britse aangelegenheden.
Kok heeft vorig jaar een Labour-congres via een videoboodschap bemoedigend toegesproken, maar dat was, verklaarde hij zaterdag, niet namens de Nederlandse regering. 'Het was een verklaring voor partijgenoten.'
Nederlandse diplomaten gaan er overigens van uit dat er weinig aan de Britse Europese politiek zal veranderen als Blair de verkiezingen wint. Blair zal het Sociaal Protocol ondertekenen, maar veel verder zal hij niet gaan.
De Labourleider bleef zaterdag op de vlakte. Hij sprak van een 'constructieve, geëngageerde houding' ten opzichte van Europese integratie.
Hij sprak ook van de wens tot het maken van 'snelle vooruitgang' in de IGC-onderhandelingen, maar die moet wel 'consistent zijn met de positie die we nu hebben'.
Blair ziet minder in het principe van de flexibiliteit dan premier Major. Flexibiliteit maakt het mogelijk groepen EU-lidstaten op sommige beleidsterreinen sneller te laten integreren dan andere.
Blair vreest voor permanente uitsluiting van het Verenigd Koninkrijk uit de 'kopgroepen' die nu ontstaan. 'Flexibiliteit mag nooit betekenen dat Groot-Brittannië blijvend wordt uitgesloten van de hoofdtafel', aldus Blair. Het Nederlandse EU-voorzitterschap wil niet, aldus Kok, dat één groep in de EU verder gaat, terwijl anderen toekijken. 'Wij zijn niet voor een Europa à la carte.'
Kok zei even later in zijn rede voor het EBN-congres wel dat flexibiliteit noodzakelijk is 'om te voorkomen dat een te traag tempo van één of enkele landen nauwere samenwerking tussen de rest tegenhoudt. Maar flexibiliteit mag niet leiden tot fragmentering van de Unie, en zeker niet tot aantasting van de interne markt'.
'Bescheidenheid en vasthoudendheid' zijn volgens Kok de kenmerken van het Nederlandse EU-voorzitterschap. Hij riep de lidstaten op om concessies te doen tijdens de IGC-onderhandelingen. 'Alleen op die manier komen we er uit. Zeker in de periode van het eindspel op weg naar de Top van Amsterdam.'
Om de burgers meer te betrekken bij de EU is betere informatieverstrekking nodig, aldus Kok. Politici moeten niet zoveel in jargon praten en goed aangeven waar het integratieproces toe leidt. Dan kan pas een goed debat gevoerd worden. Dat heeft, voorafgaande aan het Verdrag van Maastricht van 1991, in Nederland nauwelijks plaatsgehad, meent Kok.
De premier gaf aan zes jaar geleden af en toe jaloers te zijn geweest op het in het Verenigd Koninkrijk gevoerde debat, zowel in het parlement als daarbuiten. Maar 'niet over de inhoud', voegde hij er aan toe.
Als verklaring voor zijn streven vast te houden aan de strenge toetredingscriteria voor de EMU (Economische en Monetaire Unie) zei Kok als minister van Financiën in het vorige kabinet 'niet te hebben meegeholpen aan de versobering om die straks in 1999 te laten wegspoelen. Als je de hand licht met de criteria, ga je meewerken aan een proces waarvan je niet zeker bent waar het eindigt'.

