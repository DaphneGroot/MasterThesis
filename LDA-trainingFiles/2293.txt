	Met het filmische werk van Rene Kool opent het eerste Leidse Museumfestival Meebewegen met krullen in Lakenhal 
	
Van onze verslaggeefster
Judith Koelemeijer

LEIDEN
De videoprojector draait nog te hard rond, zodat de bezoeker wel erg snel in de rondte moet om het 'video-panorama' op de museummuur te kunnen volgen. Het geluid klinkt nog te schel, en kunstenares Rene Kool (1961) is 'moe en emotioneel' na een nacht te hebben doorgehaald aan de montagetafel. Verwacht daarom van haar geen antwoord op vragen als wat ze met haar 'filmische werk' in Stedelijk Museum de Lakenhal in Leiden wil zeggen: daarvoor is het allemaal nog te 'pril'. 'Ik kan daar nu geen uitspraken over doen.'
Liever sjeest ze in 'extatische opwinding' door het museum, om dit en dat en dat te laten zien, te glissen over de vloeren, en via vele omwegen en gedachtensprongen uit te leggen hoe ze ertoe gekomen is de 'film' te maken die vanaf vandaag in de verduisterde entree van De Lakenhal is te zien.
Wie die zaal binnenstapt, staat middenin een bewegend panorama, dat op witte muren en doeken aan je voorbijtrekt. Het is een absurdistische, barokke compilatie van hoogstpersoonlijke museumimpressies, zo gemonteerd dat het beeld verschillende 'lagen' heeft, scnes dwars door elkaar heen lopen, of juist vloeiend in elkaar overgaan. We zien kinderen door de museumzalen schaatsen, achttiende-eeuws verklede vrouwen verleidelijk voor de spiegel dansen, jongeren op stokpaardjes galopperen, of elkaar met takken te lijf gaan. Silhouetten van historische figuren schuiven voor een groep luid zingende studenten; een man kijkt door een Roemer-glas op de museumpoort.
Het is een bont geheel, dat in zijn veelheid soms weinig zegt - even eclectisch als Museum De Lakenhal zelf, dat zowel zeventiende-eeuwse schilderijen als tin, glas, en moderne kunst herbergt. En dat was precies de bedoeling. Toen Rene Kool gevraagd werd om, in het kader van het eerste Leidse Museumfestival 'Focus op film', een werk te maken dat 'het publiek met andere ogen zou laten kijken naar het museum, de collectie en de bezoekers', bedacht ze dat ze twee dingen kon doen: ¢f een streng, conceptueel werk maken dat een statement zou zijn over het museum, ¢f een lyrisch werk, 'met net zoveel mooie krullen als hier in het museum overal te zien zijn'. De Lakenhal, gevestigd in een zeventiende-eeuws pand, barst immers van de gouden tierelantijnen en versierde spiegels. 'Ik vond het leuk om iets met mooie strikken te maken.'
Het is een 'keerpunt' in haar oeuvre. Rene Kool, in 1991 afgestudeerd aan de Rietveld Academie, werd bekend door haar 'gensceneerde gebeurtenissen': situaties op het grensvlak van realiteit en fictie waarmee ze onuitgesproken gedragscodes en verwachtingen - met name in de kunstwereld - aan de oppervlakte wilde brengen. Ze liet vijftien mannen met baby's op hun buik opdraven bij een opening in een galerie (1991), rappers een plein inwijdden in een Utrechtse nieuwbouwwijk (1994), en studenten van de Straatsburgse kunstacademie h  r kunstjes leren (1995) - wat vervolgens op film werd vastgelegd. De projecten vormden, zegt ze, 'een initiatie' in de kunstwereld. Ze moest zich, 'als een novice die intreedt bewust worden van waar ze terecht was gekomen'.
Dat hoeft nu niet meer. Ze staat nu immers 'zelf op het toneel', en het zou 'aanmatigend' worden nog langer de nieuwkomer te spelen, die met frisse blik haar oordeel geeft. 'Ik heb niet meer de behoefte te ontmaskeren. In plaats van tegenbewegen, wilde ik nu graag mbewegen.' Ze verdiepte zich in het museum, de collectie en de Leidse geschiedenis, sprak met de koffiejuffrouw, de conservatrice, de bezoekers, en destilleerde uit die indrukken haar museum-op-video, een film die in de sfeer moet herinneren aan haar eerste eigen, bevlogen museumervaring: 'Toen ik tien was kwam ik voor het eerst in het Stedelijk, met de balletklas van het Scapino. Ik kom niet uit een artistiek nest, maar wist meteen: hier moet ik zijn.'
Hoewel Rene Kool voor de 'film' weer met mensen uit de directe omgeving werkte (studentenvereniging Minerva, de zangvereniging Stem des Volks), noemt ze het werk 'fictiever' dan alles wat ze tot nu toe gemaakt heeft. 'Mensen zeggen vaak: Rene Kool, die werkt met gegevens uit de realiteit. Maar ik heb nu meer geregisseerd dan ooit. Er zijn grenzen aan wat je kunt doen met de spontane vondst, heb ik ontdekt.' Ze heeft zich mede daarom afgelopen zomer, als artist in residence in Frankrijk, twee maanden verdiept in de Europese film uit de periode 1960-1975. 'Ik wilde beter inzicht krijgen in waarom iets werkt, in het ambacht. Ik wil geen filmer worden, maar ik zie beter de mogelijkheden van fictie, het absurde. Het is een luilekkerland.'
Filmisch werk van Rene Kool. Museum De Lakenhal Leiden, tot en met 12 mei. Het 'Focus op Film'-programma, in vijf grote Leidse Musea, duurt tot en met 11 mei.

Foto
	Rene Kool in Museum De Lakenhal. FOTO WIM RUIGROK - DE VOLKSKRANT

