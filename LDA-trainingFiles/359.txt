	Godsdienstleraar krijgt werkstraf wegens ontucht
	ANP
ARNHEM
De 54-jarige ex-godsdienstleraar P. V. uit Rijssen is vrijdag door het gerechtshof in Arnhem veroordeeld tot 240 uur onbetaalde arbeid wegens ontucht met een aantal leerlingen. Dit is conform de eis.
Bovendien moet V. zich tijdens een proeftijd van twee jaar laten behandelen zolang de reclassering dat nodig acht. Verder mag de leraar tijdens zijn proeftijd geen les of bijles geven aan minderjarigen.
De inmiddels ontslagen godsdienstleraar pleegde vele jaren ontucht met tientallen leerlingen. Dat gebeurde op de christelijke scholengemeenschap Reggesteyn. De zaak kwam in de openbaarheid toen V. naar de politie stapte omdat een van zijn slachtoffers hem trachtte te chanteren.
Toen de ontucht in de publiciteit kwam, volgde een lawine van aangiftes. Een aantal daarvan bleek inmiddels verjaard. Veel scholieren hadden gezwegen uit angst voor slechte rapportcijfers.
De veroordeling in hoger beroep valt voor de ex-godsdienstleraar milder uit. In juli vorig jaar veroordeelde de rechtbank in Almelo V. tot een celstraf van vijftien maanden, waarvan vijf voorwaardelijk. Hij mocht gedurende een proeftijd van drie jaar geen lesgeven en moest zich in die periode laten behandelen in een kliniek.

