World Wide Fund for Nature.
Het World Wide Fund for Nature (WWF) – waarvan de Nederlandse tak Wereld Natuur Fonds (WNF) heet en de Amerikaanse "World Wildlife Fund" – is een wereldwijd opererende organisatie voor bescherming van de natuur. De reuzenpanda is het symbool van de organisatie.
Algemeen.
Vier Britse natuurliefhebbers besloten in 1961 dat het dringend nodig was een internationale organisatie op te richten die zich zou inzetten voor de bescherming van de wereldwijde natuur. Het ging om: bioloog Sir Julian Huxley, ornitholoog en zakenman Guy Mountfort, het hoofd van The Nature Conservancy in Engeland Max Nicholson, en natuuronderzoeker en schilder Peter Scott, de zoon van poolreiziger Robert Falcon Scott. Scott ontwierp ook het oorspronkelijke logo (een zwart-witte panda).
Het viertal vroeg Prins Bernhard om president te worden van de nieuwe organisatie. Op 11 september 1961 werd in Zwitserland The World Wildlife Fund (WWF) opgericht. Prins Bernhard werd benoemd tot president, Peter Scott werd vicepresident.
Direct na de oprichting werden overal in de wereld nationale afdelingen van het WWF opgericht. Op 11 augustus 1962 werd in Nederland het Natuur Noodfonds Nederland opgericht, waarvan de naam enkele jaren later werd gewijzigd in Wereld Natuur Fonds (WNF). Prins Bernhard werd ook president van de Nederlandse organisatie.
In de eerste jaren richtte het WWF zich uitsluitend op de bescherming van diersoorten, maar al snel werd duidelijk dat dit werk alleen kon slagen, als ook de leefgebieden van dieren werden beschermd. Daarom werd de naam al snel gewijzigd in World Wide Fund for Nature (WWF).
In 2009 bedroeg het aantal donateurs in Nederland 910.000 en in België 65.000. Wereldwijd telt het WWF ongeveer vijf miljoen donateurs. WWF is een van 's werelds grootste natuurbeschermingsorganisaties, met een netwerk van kantoren in meer dan 60 landen. Het internationaal secretariaat is gevestigd in Gland (Zwitserland).
