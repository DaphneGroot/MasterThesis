Havikachtigen.
De havikachtigen, sperwerachtigen of arendachtigen (Accipitridae) zijn een familie van vogels uit de orde van de Accipitriformes. Het zijn dagroofvogels. Tot deze familie behoren onder andere de arenden, buizerds, gieren van de Oude Wereld, wouwen, sperwers, haviken en kiekendieven. De familie telt rond de 250 soorten.
Kenmerken.
De roofvogels uit deze familie jagen op alle diersoorten. De snavelpunt is sterk gebogen. De poten zijn uitzonderlijk sterk met 3 naar voren gerichte tenen en een teen achterwaarts, allen bezet met lange klauwen, geschikt om prooien vast te houden. Ze hebben ook zeer scherpe ogen, die niets ontgaan.
Taxonomie.
Over de indeling van de geslachten binnen deze familie is geen consensus. Hoe bepaalde geslachten geplaatst moeten worden is vaak nog een vraagteken, zo blijkt uit de fylogenetische stamboom op de website van het "Tree of Life Project". De hier gepresenteerde lijst houdt de volgorde aan van de IOC World Bird List, waarbij deze volgorde verwantschap aanduidt. Deze lijst onderscheidt geen clades, onderfamilies of andere taxa tussen familie en geslacht. De hier aangebrachte onderverdeling is gebaseerd op de verwantschap zoals die uit de volgorde blijkt en de naamgeving in het Engels en het Nederlands en dient alleen de overzichtelijkheid.
Diverse soorten "wouwen", gieren van de Oude Wereld, slangenarenden en wespendieven
