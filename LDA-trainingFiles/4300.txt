	PLATEN: NEDERLANDSTALIG
	Joost Belinfante neemt het op voor de alpinopet
Joost Belinfante: Als een Rivier. Basta 30-9059-2.
Joost Belinfante stelt zich over het algemeen dienend op. Als studiomuzikant is deze multi-instrumentalist een gouden kracht. Maar als hij zich echt naar voren dringt, blijkt dat hij meer dan genoeg in huis heeft om het volle licht te krijgen. Dat bleek in een ver verleden al eens met het lied Nederwiet onder de Doe Maar-vlag. Dat bewijst Belinfante nu ook weer met de solo-cd Als een rivier. Sommige nummers zijn ongepolijst rauw als Tom Waits, maar er zitten ook lieflijke chansons bij, zoals In de Provence.
Ook al heeft Belinfante een aantal persoonlijke nummers met diepgang opgenomen, het lijkt toch alsof hij zich het meest thuis voelt bij de opgewekte, onbekommerde thema's. Hij neemt het op voor de alpinopet en constateert bijna verbijsterd dat iedereen het wel een keer gedaan heeft, ook de 'schapenpermanenten en bleke spillekuiten'. De lol die hij gehad heeft in de studio komt duidelijk naar voren in het lijstje gebruikte 'instrumenten', waaronder stoeptegel, lessenaar en zweep.
Acda en De Munnik. Columbia 4872742.
Thomas Acda won in 1993 het Amsterdams Kleinkunst Festival. Toen leek het alsof hij de richting van de Nederpop zou opgaan. Hij heeft toch voor cabaret gekozen, met een stevige muzikale basis. Samen met Paul de Munnik, zijn maatje van de Akademie voor Kleinkunst, maakte hij het zeer geslaagde programma Zwerf on. Daarin werd melancholiek teruggeblikt op de romantische tijd van Jack Kerouacs On the Road, zonder in naeve dromerij te vervallen. De liedjes uit dat programma, aangevuld met een aantal verse stukken, staan op de cd Acda en De Munnik.
Eerbied voor traditie tonen ze in een pittige versie van Jacques Brels Amsterdam, maar het eigen materiaal is zeker zo waardevol. Op de Akademie kreeg Thomas Acda Dj Vu van Crosby Stills & Nash in handen geduwd, en dat is goed te merken. Acda en De Munnik hebben beiden een krachtige, volle stem die ze smaakvol tweestemmig kunnen laten klinken. Pianist Paul de Munnik is iets lyrischer. Zelden heeft de titel van een liedje zo fraai de lading gedekt als het nummer Mooi Liedje.

Kloosterboer: De Liedjes Live! Eigen beheer.
Cabaretier Arno van der Heyden leidt een artistiek dubbelleven. Als solist lijkt hij te aardig en te voorzichtig om uit de marge te kruipen, maar als violist/zanger/conferencier van het Groningse Trio Kloosterboer heeft hij een echte klasse-act. Het drietal steekt de waardering voor de swing van Django Reinhardt en Stephane Grappelli niet onder stoelen of banken, maar is ook niet vies van een beetje Eddy Christiani of Dorus. Net als het Rosenberg Trio hebben de Groningers Duke Ellingtons Caravan opgenomen. Maar Kloosterboer is meer dan een groep die in de slipstream van het Rosenberg Trio glijdt. Met hun cabareteske teksten over een broodje bapao, de worsten van de Hema, en een looprek, bevinden ze zich, samen met De Nieuwe Snaar en Hans Liberg, in de hoek van muzikale loltrapperij op niveau.
Montezuma's Revenge: Best of Live. Revenge Records 551094-2.
Via optredens op bier- en worstfeesten is het Montezuma's Revenge gelukt om vaste voet te krijgen in de grotere Duitse theaters. Voor de afgelopen tournee door Duitsland hebben ze geput uit het materiaal van de eerste vijf programma's die ze in Nederland hebben gespeeld. De shows in Berlijn en Bonn hebben het materiaal opgeleverd voor de cd Best of Live. Dit compilatieprogramma zal ook in Nederland een paar maanden worden gespeeld, onder de titel Best of Five.
Nadeel van het oude werk is dat de groep aanvankelijk nog niet voluit eigen nummers durfde te zingen. Voordeel is dat het vertrouwde repertoire door het verse bloed binnen de groep nog rijper en rijker klinkt. Zonder te vervallen in de gebruikelijke a cappella trucjes om ritme-instrumemten te vervangen lukt het Montezuma's Revenge om met louter stemmen een volledige begeleiding van de lead-zang te verzorgen. Patrick van den Hanenberg

Foto
	Joost Belifante   Acda en De Munnik

