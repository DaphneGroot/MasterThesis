	Voor algemeen spiritueel gebruik 'Iconen zijn helemaal van deze tijd'
	Boven de eettafel hangen ze, negen bij elkaar. Rechts een Nikolaas en een Kazanskaja, helemaal links 'De brandende niet verbrandende braambos'. Aan een witte rails hangen ze, vastgemaakt aan plastic aders, opdat ze makkelijk te verschikken zijn zonder hinder van gaten in het behang. Niet dat het echtpaar Hogeboom er een punt van maakt, de rangschikking is goed en erg diep is daar sowieso niet over nagedacht. Het is een 'vrij flexibele ophanging', zoals meneer Hogeboom monter opmerkt.
Maar de heilige Nikolaas en de Moeder Gods van Kazan, de Kazanskaja, horen toch bij elkaar, vinden ze. Met Nikolaas en Kazanskaja begon elk jong stel in orthodox Rusland een eigen iconenwand. De wederzijdse ouders gaven hun kinderen het tweetal cadeau bij hun huwelijk. Híj beschermt tegen alle onheil, zíj is de hoedster van het gezin.
Russische iconen bezitten de Hogebooms, huisiconen uit gegoede kringen, geen kerkiconen, uit de achttiende en begin van de negentiende eeuw. Aan een andere wand straalt nog een Moeder Gods en om het hoekje nog één. Ze hebben ook een paar inklapbare metalen iconen staan, reisiconen zijn dat. En op de televisie een houten drieluikje. Een prul uit een souvenirswinkel, goedbedoeld cadeautje van een kleindochter.
Ze zijn hun verzameling begonnen met een 'nieuwe', een Griekse. Die kwam in 1974 via de PTT van Athos, op bestelling van een vriend die in de omgeving van de heilige berg op vakantie was geweest. Ze vinden hem nog steeds mooi, deze Johannes de Doper met zijn diepgroene kleed. Toch hadden ze indertijd geen flauw benul wat ze kregen.
'Maria-icoon of Pantokrator, wist ik veel', zegt Hogeboom. Nu, een dikke twintig jaar later, staat er een aardig rijtje naslagwerken in de boekenkast, is menig tentoonstelling, galerie en kerk in binnen- en buitenland bezocht, en hangt er een 'leuke Mercedes' aan de wand.
Die 'Mercedes' is de reden waarom meneer en mevrouw Hogeboom niet met hun eigen naam in de krant willen. 'Slapende honden moet je niet wakker maken.' Gaan zij zelf voor langere tijd op reis, dan worden de iconen ingepakt en verhuizen ze tijdelijk naar een kluis in de bank.
Iconen mogen zich verheugen in een hernieuwde belangstelling. Niet alleen de oude garde, die de hoogtijdagen van de jaren zeventig heeft meegemaakt, rept zich naar lezingen en exposities. Ook jongeren blijken steeds meer de weg te vinden naar kunsthistorische en aanverwante instellingen die iconencursussen aanbieden. Het zijn veelal 'zoekenden', zegt kunsthistorica Désirée Krikhaar, iconendeskundige en sinds jaar en dag vertrouwd met het galerie- en cursusezen. 'Dat klinkt nogal jehova-achtig, maar het is helemaal van deze tijd. Zelfs de boekenweek is religieus getint.'
Iconen sluiten mooi aan bij een levenshouding waarin Celestijnse beloftes, Oibibio en ijle Spaanse monnikengezangen gangbare zaken zijn en de van huis uit meegekregen christelijke bagage nog waardevol genoeg wordt gevonden om, hoe dan ook, te koesteren.
Krikhaar: 'Mensen hebben bovendien meer vrije tijd, gaan vroeger met pensioen, willen zich graag verdiepen. Het voordeel van iconen is dat er zo veel tekst aan vastzit: uit het Oude Testament, het Nieuwe Testament, maar ook apocriefe teksten en heiligenlegenden. Veel van die verhalen zijn in de Westerse liturgie gecensureerd of geschrapt.'
Opvallend is dat ook van protestantse zijde veel belangstelling voor iconen bestaat. Zo is het echtpaar Hogeboom gereformeerd en praktiserend 'tot op de dag van vandaag'. Niet met een beeldencultuur, maar met de Heidelbergse catechismus zijn ze grootgebracht. Misschien is het wel zo dat de iconen een gemis aan het visuele in het geloof opvullen, zeggen ze. Anderzijds hebben zij hun achtergrond van gedegen bijbelkennis mee bij het 'lezen' van de afbeeldingen.
Hogeboom: 'We zijn nuchtere mensen. Als ik moe thuiskom, vraag ik eerder of de borrel koud staat dan dat ik voor de iconenwand ga staan. Maar soms komt er best wel wat op je over.'
Nederland heeft zo zijn eigen iconengeschiedenis. Wie wegwijs probeert te worden in het wereldje van liefhebbers, verzamelaars en handelaren stuit overal op dezelfde namen - naast oude affaires, half uitgesproken roddels en veel, heel veel respect en eerbied voor het wonderschone cultuurgoed van de Byzantijnse kerken.
'Je verkoopt vertrouwen vandaag de dag', zegt Corrie Tóth van Tóth Ikonen, galerie in Amsterdam. 'Dat betekent: met verstand van zaken, niet pushen en een goeie icoon voor een goeie prijs.' Corrie en József Tóth - een lerarenechtpaar dat eind jaren zestig uit liefhebberij begon met verzamelen - doen uitsluitend in Russische iconen. Vanwege de homogeniteit, en omdat ze samen hebben afgesproken dat ze nooit en te nimmer concessies zouden doen aan hun eigen smaak en gevoel voor kwaliteit. De familie Toóh houdt nou eenmaal meer van Russische iconen.
In het museum van Recklinghausen in Duitsland, toonaangevend in Europa op dit terrein, hangen nu drie iconen die uit hun collectie stammen. 'Dat is voor ons een bevestiging van waar we mee bezig zijn, dat we het goed doen.' Hetzelfde geldt ook voor hun medewerking aan de expositie in het Noordfries Museum in Hoorn, die onlangs in het kader van het Peter de Grote-Jaar werd georganiseerd.
Toch zijn het geen beste tijden voor de handel. Toen de grenzen opengingen na het uiteenvallen van de Sovjet-Unie kwamen de jongelui met weekendtassen vol langs in Amsterdam. Allemaal waardeloos, provinciale kunst, volkskunst. Het is moeilijk nog aan kwaliteit te komen. De vraag neemt alleen maar toe, terwijl het aanbod afneemt. 'Toen Marx en Lenin eindelijk van de wand mochten, konden de iconen weer tevoorschijn komen, als ze al waren bewaard. Die wil niemand missen', zegt Corry Tóth. 'Tien jaar geleden had Christie's in Londen iedere twee maanden een iconenveiling, nu zijn het er nog hooguit twee per jaar.'
De iconen die Toóh verkoopt, vallen grotendeels in de prijscategorie tussen de tien- en twintigduizend gulden. Maar voor achttienhonderd gulden heb je ook al wat: een slordige kleurplaat, die wat preciezer omschreven een 'boers negentiende-eeuws icoontje' blijkt te zijn. De prijs wordt bepaald door de virtuositeit van de schilder (te zien aan kleurstelling en details als gezichten, handen, kleding en schriftrollen), door het afgebeelde thema (komt het veel voor of niet), en door de ouderdom van de icoon.
Rechtstreeks met Rusland hebben zij nooit zaken gedaan, ze zijn er zelfs nog nooit geweest. József Toth, geboren in Hongarije: 'We zijn wel eens benaderd door een ambtenaar van een staatsonderneming. Dan moest je daarheen om uit te zoeken wat je wilde hebben. Daar zijn we nooit op in gegaan. Je kon er toch donder op zeggen dat je de verkeerde spullen kreeg opgestuurd.'
Russische iconen spreken hier het meest aan, aldus kunsthistorica Désirée Krikhaar. Ze zijn ingetogener, minder exuberant en pathetisch dan de Griekse, die vooral in de Zuidelijke landen geliefd zijn. Heten de laatsten een 'lied' te zijn, dan zijn de eersten een 'gebed'. Maar het is niet alleen de volksaard die een rol speelt, Russische iconen waren in het verleden ook makkelijker te krijgen.
Krikhaar: 'In de jaren zestig en zeventig is er op grote schaal geëxporteerd vanuit Rusland. De handel verliep vooral via emigranten. Veel joden ontwikkelden bijvoorbeeld ineens een opvallende interesse in het Russisch-orthodoxe geloof, zodra ze kans leken te maken op een uitreisvisum voor Israël, en schaften iconen aan.
'Die visum-aanvragen werden destijds door de Nederlandse ambassade in behandeling genomen voor Israël. Op doorreis passeerden de emigranten steevast Wenen, en daar zaten dan de handelaren klaar, te wachten op de iconen-aanvoer. Dat waren vooral Nederlanders, Belgen en Duitsers. Zo komt het dat er juist hier, maar ook in Engeland, privé-collecties van uitzonderlijk hoge kwaliteit bestaan. We zaten in die jaren heel dichtbij het vuur. Toen de communisten doorkregen dat er veel geld viel te verdienen met iconen, gingen ze zelf in de handel. Novo Export was bijvoorbeeld zo'n staatsexportbedrijf.'
Eén misverstand is onuitroeibaar als het om iconen gaat, zo is Krikhaar de afgelopen jaren gebleken. Dat is het eeuwige misverstand van 'het plankje'. Iconen zijn ook iconen als ze niet op hout zijn geschilderd, maar in steen uitgehouwen of in metaal gegoten zijn, ja ook gravures, grafieken en houtsnedes en achterglasschilderingen kunnen iconen zijn. Als de bewerkte en gebruikte materialen maar 'natuurlijk' zijn, 'door God gegeven'. Zoals ook de hand die schildert, giet of hakt 'door God gegeven' is. Vandaar dat iconen, althans aanvankelijk, niet werden gesigneerd.
Wat een icoon tot icoon maakt, is het strakke stramien dat bepaalt hoe een heilige of een religieuze gebeurtenis afgebeeld dient te worden. Kenmerkend is bovendien de tekst: altijd wordt de naam genoemd van de afgebeelde of hetgeen is afgebeeld. Schildervoorschiften (welke pigmentmenging voor welke vorm van baard van welke heilige) werden voor het eerst in de negende eeuw vastgelegd. Die voorschriften circuleerden in kloosters en schildersateliers. Pas veel later werden ze gebundeld in canonieke boeken, die tot op heden ongewijzigd zijn gebleven. Dat wil zeggen: de eenmaal op schrift gestelde regels veranderen niet, maar er kunnen wel nieuwe heiligen bijkomen.
Jan Verdonk heeft er studie van gemaakt. Hij weet hoe je een Nikolaas hoort te schilderen en aan welke regels een 'kersticoon' (de geboorte van Christus) moet voldoen. Hij is een van de weinige beroepsiconenschilders in Nederland. Verdonk leerde het vak in Athene bij Neoklis Kolliopoulos. Kolliopolos staat aan het begin van een nieuwe stijl, een terug-naar-de bron-stijl, die de Kretenzische stijl uit de periode 1400-1600 tot voorbeeld heeft. Het is een reactie op een al te uitbundig 'Biedermeier'-maniërisme van sommige hedendaagse iconenschilders.
Driehoog woont Verdonk in Amsterdam, zijn woonkamer is zijn atelier, zijn meditatieruimte en soms ook slaapvertrek. Vandaar het verzoek om schoenen bij het betreden van de kamer uit te doen en, desgewenst, een paar slofjes aan te trekken die immer klaar staan voor bezoek. Bij Verdonk doet een Pantokrator - een Christus-icoon - uit 1997, van plusminus A4-formaat, zo'n 450 gulden. Verdonk noemt zich ambachtsman, maar hij is ook theoloog; zijn afstudeerscriptie schreef hij begin jaren tachtig op Pathmos, niet ver van de plek waar Johannes de Evangelist zijn onderkomen had.
Hij schildert rechtop, 'droog en rechtop'. Dat wil zeggen: met droge, kleiachtige tempera op een plankje dat rechtop op de ezel staat. In tegenstelling tot veel hedendaagse Russische iconenschilders, die pastelachtig en 'waterig' werken. Aquarelachtige technieken gebruiken die.
Verdonk: 'Ze leggen de plank neer en laten dan de natte verf vervloeien, uitlopen in een vlak. Met mooie transparanten werken ze, verloop van kleuren. Daar zijn de Russen meesters in.'
Als je niet gelooft, begin je er niet aan, meent hij. Een new age-behoefte avant-la-lettre dreef hem in de jaren zeventig naar Griekenland en later in de armen van de Grieks-orthodoxe kerk. In die kerk 'slaat de warmte je tegemoet'. Hij ís inmiddels orthodox, en probeert naar eer en geweten de traditionele gedragsregels van de iconenschilder in ere te houden, 'vertaald naar mijn eigen tijd, situatie en hoofd'.
Hoe hij zich precies voorbereidt om de juiste 'geestesgesteldheid van respect' te bereiken voordat hij achter zijn ezel kruipt, wil hij niet prijsgeven. Hij wil wel een getypt velletje laten zien met wat regels uit een zestiende-eeuws voorschriftenboek. 'Alvorens met je werk te beginnen, maak het teken des kruizes, bid in stilte en vergeef je vijanden.' Dat moet toch duidelijk genoeg zijn.
Maar in de verkoop van zijn werk is hij niet kieskeurig, aan Jan en alleman verkoopt hij, erop vertrouwend dat de afbeelding toch zijn werk wel zal doen. 'Iconen zijn een fantastische reclamemiddel voor spiritualiteit.'
Een typisch Griekse mentaliteit, zegt Kees van Veen van Stichting Eikonikon in Avenhorn. In de Russische traditie, waarin hij in zijn vrije tijd schildert en lesgeeft, naast zijn dagelijkse werk als onderwijzer, is het not done om zo aan de weg te timmeren. Iconen zijn geen handelswaar, in de filosofie van Eikonikon. De stichting organiseert iconen-exposities, geeft een paar keer per jaar een blad uit, Eikonikon: Nieuws rond ikonen, en houdt schildercursussen in de passende omgeving van een Benedictijner klooster.
Van Veen: 'Wat we willen uitdragen, is dat iconen meer dan een strikt kerkelijk, religieus medium zijn, voor algemeen spiritueel gebruik. We zijn geïnteresseerd in de universele aspecten, in verbanden met andere spirituele en religieuze tradities. Kunstwaarde of antiekwaarde doet er niet toe, en dus ook niet of een icoon mooi is of geslaagd of lelijk. Als hij maar juist is.'
Jan Verdonk, iconen in gereformeerd kerkelijk centrum De Bron, IJsselmuiden. Vanaf 1 februari t/m 15 maart, alleen zaterdagmiddag.
Nieuwsblad Eikonikon, verschijnt vijf keer per jaar, Drecht 14, 1633 HX Avenhorn.

