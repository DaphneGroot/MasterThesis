Hans Böhm.
Hans Böhm (Rotterdam, 15 januari 1950) is een Nederlands schaker en een expert in eindspelstudies.
Böhm werd bekend als schaker, schrijver/journalist en presentator en in al deze disciplines heeft hij zich onderscheiden. De wereldschaakbond FIDE gaf hem de titel Internationaal Schaakmeester in 1975. Hij schreef vele losse columns en vaste rubrieken en publiceerde meer dan twintig boeken, over schaken en andere onderwerpen. Sinds 2008 is hij schaakmedewerker van de Telegraaf. In de periode 1970-1985 wordt geschaakt, geschreven en ontwikkelen zich werkzaamheden voor radio en tv. Sinds 1985 is hij ook werkzaam als dagvoorzitter en spreker.
Jeugd.
Hij leerde schaken op vijfjarige leeftijd van zijn ouders Piet Böhm (1906-1974), zanger en zangpedagoog en Antoinette van Meurs (1917-) pianobegeleiding en onder andere secretaresse van Nobelprijswinnaar Professor Tinbergen. Zij trouwden in 1946 voor de Soefibeweging en kregen drie kinderen Miep (1947), Wim (1948) en Hans (1950).
De jeugdjaren van Böhm stonden in het teken van muziek en sporten. Hij volgde de muziekschool 1960-1962 en kreeg van 1962 tot 1967 vioolles. Hij was lid van voetbalclub Xerxes, tafeltennisvereniging Twenty-One-Up, schaakvereniging Overschie (van 1957 tot 1964) en schaakvereniging Rotterdam (vanaf 1964) waarmee hij 17 keer het NK behaalde en in 1999 tot erelid werd benoemd. In 1968 werd hij jeugdkampioen van Nederland en kreeg een wekelijkse rubriek in De Havenloods, een huis-aan-huisblad in de regio Rotterdam. Hij heeft een opleiding gevolgd aan de havo.
In 1969 speelde hij mee in het Europees jeugdkampioenschap te Groningen. Met Jan Timman betrok hij in 1970 een studentenflat in Amsterdam-Noord, de Zilverberg, van waaruit zij de wereld introkken en op professionele wijze de schaaksport gingen beoefenen.
Schaakprestaties.
Vanaf 2008 speelt Böhm voor SV En Passant te Bunschoten. In 2010 werd hij Senioren kampioen van Nederland.
Schrijven.
Medewerker Schaakbulletin 1968-1984; column in Schakend Nederland 1976-1980; wekelijkse rubriek in Elsevier Magazine 1977-1979; 1979-1985 vaste schaakmedewerker NRC-Handelsblad; 1985-1988 verslaggeving voor GPD-bladen; 1980-1983 rubriek in Weltwoche (Zwitserland); medewerker internationaal vakblad Schachwoche 1982-2003; vaste schaakmedewerker De Telegraaf vanaf 2008.
Radio.
Vanaf 1972 (WK Fischer - Spassky, Reykjavik) wordt Böhm gevraagd door alle omroepen om de schaaksport te verslaan. In 1977 presenteert hij 4 afleveringen op de radio: "Schaken met Hans Bohm", met Cees Buddingh, Drs. P, Freek de Jonge en Jan Timman. Van 1978 tot 1992 presenteert hij bij de KRO het programma "Man en Paard", onder regie van Jos Timmer, een programma over het wel en wee in de schaaksport. Vanwege de populariteit van 200.000 luisteraars werd deze wekelijkse halfuurshow dertien jaar lang uitgezonden. Voor het algemene sportprogramma "Langs de Lijn" van de NOS is Böhm vanaf eind zeventiger jaren tot heden de schaaksportverslaggever.
Vanaf januari 2013 heeft Böhm wekelijks een gesproken column in het actualiteitenprogramma Goedemorgen Nederland.
Langspeelplaat.
In 1979 presenteerde Böhm met Jan Timman een schaakcursus op een langspeelplaat, met een voorwoord van Max Euwe.
Persiflages.
Böhm is veel gepersifleerd vanwege zijn Rotterdamse tongval en zijn rustige spreektempo en denkpauzes door onder anderen Youp van ’t Hek, Koot en Bie, Bart de Graaff, Robert Paul en Jiskefet.
CD.
In 1993 bracht Böhm de cd ‘De Knieën van de Genieën’ uit met vijf liedjes waarin de schaaksport een rol speelt. Tekstschrijvers waren Jan Boerstoel, Han Kooreneef, Erik van Muiswinkel en Jos Timmer, met muziek van Diederik van Vleuten.
Teletekst.
Vanaf 1980 tot en met het begin van de 90'er jaren leverde Böhm wekelijks schaakstudies aan voor Teletekst.
Organisatie.
Böhm werd betrokken bij de organisaties van grote schaakevenementen zoals Interpolis 1977-1992, VSB 1987-1996, OHRA 1982-1997, KRO-tweekampen 1982-1991, Hoogovenschaaktoernooi (onder andere Guinness wereldrecord 1988). Hij is ambassadeur van De Schaakkaravaan, een basisschoolproject van het Max Euwe Centrum en ambassadeur van SLIM.nl, een KNSB-project voor alle Middelbare Scholieren. Tevens is hij ambassadeur van het Master-project van de KNSB, voor de leeftijdsgroep 50+.
Böhm Communications BV.
Vanaf 1988 is Hans Böhm als dagvoorzitter en spreker werkzaam.
