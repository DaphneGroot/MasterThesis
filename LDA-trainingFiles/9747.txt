Lelystad Airport.
Lelystad Airport, IATA: LEY, ICAO: EHLE, tot 1993 Luchthaven Lelystad'", is een vliegveld dicht bij de stad Lelystad. De luchthaven is onderdeel van de Schiphol Group. De Schiphol Group heeft toestemming gekregen om Lelystad Airport te laten groeien tot een van de grotere regionale vliegvelden van Nederland. Vanaf 2019 zou het vliegveld klaar moeten zijn om de nieuwe taken als vakantieluchthaven op zich te nemen.
Geschiedenis.
Bij het ontstaan van Flevoland waren in de provincie meerdere grasbanen aangelegd voor de vliegtuigen die nodig waren voor het droogleggen van de polder. De verschillende grasbanen waren niet efficiënt, er moest een locatie gekozen worden voor een vliegveld, dat in de toekomst zou moeten kunnen uitbreiden voor groter luchtverkeer. In 1973 werd Lelystad Airport officieel een vliegveld, maar had alleen een grasbaan. Door het relatief vele verkeer moest er een verharde baan komen. Die kwam in 1981 gereed, twee jaar na het verharden van de taxibaan. Lelystad Airport groeide in het begin goed, maar bereikte niet de zakelijke functie waarvoor het bestemd was. In 1991 werd de landingsbaan verlengd naar de huidige lengte van 1250 meter, uitgebreid met de benodigde verlichting. In 1993 werd Lelystad Airport eigendom van de Schiphol Group, waarmee het de huidige naam kreeg.
Nog steeds heeft Lelystad Airport niet de zakelijke functie die het zou moeten hebben, mede door het ontbreken van luchtverkeersleiding. De toekomst moet meer mogelijkheden bieden. Eerdere invoering van luchtverkeersleiding is eind 2008 afgewezen door de Minister van Verkeer en Waterstaat, momenteel wordt gekeken naar tijdelijke alternatieven.
Trainingsdoeleinden.
Het vliegveld staat bekend als een van de grotere trainingsvliegvelden waar verschillende vliegscholen, bijvoorbeeld de Martinair Flight Academy en AIS Flight Academy, veelvuldig gebruik van maken om toekomstige piloten op te leiden voor de grote luchtvaart. Daarnaast worden er door verschillende kleinere vliegscholen, bijvoorbeeld Vliegclub Flevo en Wings over Holland, ook privévliegers opgeleid. Er zitten ook enkele bedrijven op het vliegveld, bijvoorbeeld Heli Holland, dat vanaf Lelystad Airport helikopterpiloten opleidt en G Air Training Centre die hun piloten opleiden in Portugal.
Toekomst.
Er zijn grote plannen om van Lelystad Airport een belangrijke regionale luchthaven te maken. De start- en landingsbanen worden in 2017 verlengd naar 2700 meter, zodat ook grotere vliegtuigen kunnen landen en opstijgen. Tegelijkertijd wordt luchtverkeersleiding ingevoerd met een CAT 3 ILS ("Instrument Landing System"), zodat onder bijna alle weersomstandigheden geopereerd kan worden. De benodigde materialen voor deze ILS zijn al aanwezig, maar (nog) niet operationeel. Tevens wordt er aan de noordzijde een terminal met platform en parkeerterrein gebouwd. Een busverbinding wordt gemaakt naar het NS-station Lelystad Centrum en krijgt de luchthaven een eigen afslag van de snelweg A6. De baan en taxibanen krijgen de allernieuwste verlichtingstechniek met led, wat onderhoudsvriendelijk en duurzaam is.
Op 13 juni 2014 werd door het kabinet een concept-luchthavenbesluit voor de uitbreiding genomen en naar de Raad van State gezonden voor advies.
Op 31 maart 2015 werd officieel bekendgemaakt dat Lelystad Airport mag gaan uitbreiden. De Schiphol Group gaat de komende jaren zo'n investeren om het rond 2033 mogelijk te maken zo'n 45.000 vluchten van Schiphol over te nemen. Het kabinet trok eerder al uit voor de verbetering van de bereikbaarheid van het vliegveld. Vanuit de regio zal zo'n geïnvesteerd worden. Volgens de huidige plannen is Lelystad Airport medio 2019 klaar om de nieuwe taken als vakantieluchthaven op zich te gaan nemen. De terminal wordt gebouwd in fasen, net als de vliegtuigopstelplaatsen.
Op 17 januari 2017 is in hoger beroep door de Raad van State besloten dat er toch uitgebreid mag gaan worden. Het vliegveld mag de start- en landingsbaan verlengen van 1250 naar 2700 meter en verbreden van 30 naar 45 meter. Daarmee wordt de baan geschikt voor zwaardere vliegtuigen, zoals de Boeing 737, Airbus A320, Airbus A350 en de Boeing 787 Vanaf april 2019 gaat Lelystad dan open voor dit grotere verkeer. Er waren voor het eerste jaar 2000 vluchten gepland, maar dit wordt waarschijnlijk verhoogd tot 4000 omdat de oplevering een jaar is uitgesteld als gevolg van perikelen bij de LVNL (luchtverkeersleiding Nederland).
Aviodrome.
Sinds 2003 is het Themapark Aviodrome op Lelystad gevestigd. Oorspronkelijk bevond dit museum zich op Schiphol, onder de naam Aviodome.
In het themapark is ook het Nationaal Ruimtevaart Museum gevestigd met een expositie over bemande en onbemande ruimtevaart.
