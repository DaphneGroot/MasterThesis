Wereldbeker wielrennen.
De Wereldbeker wielrennen stond onder auspiciën van de UCI ("Union Cycliste Internationale"). In 10 belangrijke wielerklassiekers, allen eendagswedstrijden, konden wielrenners punten verdienen. Aan het eind van het seizoen werd een klassement opgemaakt. De leider in het tussenklassement was herkenbaar aan een speciale trui. De Wereldbeker bestond van 1989 tot en met 2004. Vanaf 2005 is de Wereldbeker vervangen door de UCI ProTour.
De wedstrijden waren verdeeld over voor- en naseizoen en zo veel mogelijk over belangrijke wielerlanden.
Eerder zijn er klassementen over meerdere wedstrijden geweest: in de jaren vijftig de Challenge Desgrange-Colombo en later de Super Prestige.
Beide klassementen werden opgemaakt over eendaagsen en etappe-wedstrijden. Een tijdlang was er ook nog het prestigieuze Ardennen-Weekend waarvoor de Waalse Pijl en Luik-Bastenaken-Luik telden.
Bettini was in 2003 de eerste rijder die 3 wereldbekerwedstrijden in een seizoen won. De meeste overwinningen in wereldbekerwedstrijden in totaal (11) werden gehaald door Johan Museeuw.
Samenstelling en reglement.
De eerste vijf vinden plaats in het voorjaar, de laatste vijf in het najaar.
Bij de invoering van de Wereldbeker zijn de HEW Cyclassics en de Clasica San Sebastian toegevoegd om meer spreiding van wedstrijden te krijgen buiten de traditionele wielerlanden. De wedstrijd in San Sebastian bestond toen nog maar kort en de Cyclassics is er zelfs speciaal voor in het leven geroepen. In de beginjaren werd zelfs nog geëxperimenteerd met wedstrijden in Engeland (Leeds Classic), Japan (Japan Cup) en Canada.
De puntentelling was in de laatste jaren als volgt: De winnaar van elke wedstrijd kreeg 100 punten, de nummers 2 tot 10 respectievelijk 70, 50, 40, 36, 32, 28, 24, 20, 16, en de nummers 11 tot 25 aflopend van 15 tot 1 punt. Aan het eind van ieder jaar werd het eindklassement opgemaakt, maar alleen de rijders die minimaal 6 van de wedstrijden hebben uitgereden, werden daarin opgenomen.
Er was ook een klassement voor teams, en een wereldbeker voor dames; voor beiden geldt een ander puntenschema. De dames rijden ook andere wedstrijden.
