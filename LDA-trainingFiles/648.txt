	Organisator vecht bij rechter verbod kooivechten aan
	Van onze verslaggever
DEN BOSCH
Is kooivechten een sport of een evenement? Die vraag stond centraal in het kort geding dat stichting Super Fight donderdag voerde tegen de burgemeester van Den Bosch. Super Fight wil op 2 maart kooigevechten organiseren in sporthal de Maaspoort, maar de burgemeester weigert toestemming te geven. Volgens hem is de gezondheid en veiligheid van deelnemers in dergelijke 'geweldsevenementen' niet gewaarborgd.
Of het verbod van de burgemeester rechtsgeldig is, hangt af van de definitie die de rechter toekent aan het kooivechten. De burgemeester heeft volgens de Algemene Politie Verordening (APV) alleen de bevoegdheid om evenementen te verbieden. Sportwedstrijden moet de Bossche burgemeester laten doorgaan, hoe geweldadig ze ook zijn.
Het kort geding in Den Bosch geldt als proefproces. Zolang kooivechten wettelijk niet verboden is, zoals staatssecretaris Terpstra van Sport wil, kunnen burgemeesters de free fights alleen verbieden door een beroep te doen op de APV.
In zijn betoog probeerde de advocaat van Den Bosch, mr. F. Kollen, de rechtbank te overtuigen dat kooivechten geen sport, maar een vorm van straatvechten is. Alles is geoorloofd, behalve bijten, prikken in ogen en trappen met schoenen aan.
Van fair play en respect voor de tegenstander, volgens Kollen kenmerken van reguliere sportbeoefening, is geen sprake. 'Als er zo op straat gevochten werd, zou iedereen verwachten dat de politie ingrijpt.'
Mr. L. de Jong, advocaat van Super Fight, vindt kooivechten juist topsport. Dat gevechtstechnieken als verwurging, kopstoten, haren trekken en trappen onder gordel zijn toegestaan, maakt de sport niet barbaars of onverantwoord.
Volgens De Jong zijn de deelnemers getrainde atleten. Sommigen hebben als bokser of judoka medailles gewonnen op de Olympische spelen. Blijvend letsel hebben de deelnemers aan het eerste Nederlandse kooigevecht, vorig jaar in Emmen, niet opgelopen.
De Jong vindt dat de politici en bestuurders zich als zedenmeesters opstellen. Ze vieren hun persoonlijke afkeer van kooivechten bot. Onderzoek wijst namelijk uit dat kooivechten niet gevaarlijker is dan geaccepteerde vechtsporten als boksen, judo of karate.

