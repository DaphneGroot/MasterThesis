	Vrijers vallen uit de boom op een centsprent
	Van onze verslaggeefster
Judith Koelemeijer
 AMSTERDAM
In de achttiende eeuw moeten er in Nederland miljoenen 'centsprenten' zijn vervaardigd: volks- en kinderprenten die voor een paar cent door marskramers, kermisklanten en beroepsleurders aan de man gebracht werden. Het zijn eenvoudige, snel en goedkoop vervaardigde prenten 'ter leringe en vermaak'.
De onderwerpen variëren eindeloos. Van opvoedende werkjes over de hond ('Deeze hond bijt niemand') en informatief bedoelde leerstukjes over 'groot zang en musiek van beroemde musikanten', tot ernstige levenslessen. Bijvoorbeeld in de vorm van een dramatisch verbeelde levenstrap, met een baby aan het begin, een lijk aan het eind, en de hel op de achtergrond ('Des Menschen op en ondergang, valt den eenen zoet, den ander bang').
De meeste centsprenten zijn verloren gegaan. Het waren immers gebruiksvoorwerpen, razend populair maar zonder al te veel waarde. Welke achttiende-eeuwer kon bevroeden dat verzamelaars tweehonderd jaar later bereid zijn gemiddeld duizend gulden voor zo'n prent te betalen? Of dat een vooraanstaand museum bij de Hoge Raad verzoekt of haar collectie centsprenten alsjeblieft mag worden uitgeleend - zoals onlangs gebeurde?
Het Rijksprentenkabinet, een onderdeel van het Rijksmuseum in Amsterdam, maakte onlangs bekend dat de Hoge Raad instemt met een wijziging van de voorwaarde waaronder de mecenas en verzamelaar François Waller in 1935 zijn collectie centsprenten naliet aan het museum. Waller had bij de overdracht geëist dat zijn 6710 prenten 'onder geen omstandigheid uit de lokalen voor 's Rijksprentenkabinet in het Rijksmuseum aangewezen, zullen worden verwijderd'. Maar weinig mensen zagen in die dagen de cultuurhistorische waarde van de bladen. Bang voor beschadiging, wilde Waller ze niet uitlenen.
Wallers' veto maakte het de medewerkers van het prentenkabinet behoorlijk lastig, zegt Freek Heijbroek, beheerder van de collectie centsprenten. Wanneer er een aanvraag van een museum kwam om een blad te lenen, moest eerst worden uitgezocht of het een prent van Waller was, of een die later was aangekocht.
Heijbroek: 'Omdat we vaak nee moesten verkopen, konden bepaalde exposities in musea niet worden gemaakt. Het gevolg is dat de prenten relatief onbekend zijn. We laten er soms een aantal zien op aanwinst-tentoonstellingen, maar de laatste echte expositie in het prentenkabinet is in 1976 geweest. Het was zonde. We hebben de belangrijkste en grootste collectie centsprenten in Nederland, maar er zijn maar weinig mensen die er iets van weten.'
Er is ook weinig onderzoek naar gedaan, zegt Heijbroek. Terwijl er toch nog genoeg valt te ontdekken voor Neerlandici en historici. Hoe werden bepaalde verhalen, als bijvoorbeeld de Reinaert, verbeeld? Wat zeggen de prenten over zeden en gewoonten? Over beroepen, over onderwijs?
En, nog interessanter, wat deden kinderen met die prenten? Leerden ze de afgedrukte versjes uit hun hoofd, plakten ze ze in een boek? Over het gebruik is erg weinig bekend, zegt Heijbroek. De prenten werden thuis en op school bekeken, zo veel maakt bijvoorbeeld een schilderij van Jan Steen, De School (1670) wel duidelijk. Op dat schilderij is een aantal centsprenten op de vloer te zien; een jongetje stopt er een in zijn kistje. Maar hoeveel van die bladen had dat jongetje, en wat voor waarde hechtte hij eraan?
Zeker is wel, zegt Heijbroek, dat Nederland het enige land in Europa is waar de centsprenten vanaf de zeventiende eeuw op zo'n grote schaal werden vervaardigd. Voor de vele drukkers en uitgevers moet het een lucratieve bezigheid zijn geweest.
De prenten werden in serie gemaakt, in grote oplagen. Originaliteit of actualiteit waren niet belangrijk. Veel van de achttiende-eeuwse houtsnedes zijn gemaakt naar zeventiende-eeuwse voorbeelden. Er werd een tekstje bij bedacht, of een detail veranderd naar de smaak van de tijd - veel meer niet. Het zijn stereotiepen, bekende populaire voorstellingen. Wie van de prenten hoopt af te lezen hoe achttiende-eeuwers zich kleedden, kan zich zo een eeuw vergissen.
De onderwerpen zijn onuitputtelijk. Wie een willekeurige stapel prenten bekijkt, krijgt les in vissensoorten, de twaalf maanden van het jaar, hoe je iets het beste kunt optillen, verschillende vreemde volkeren, de zintuigen, alsmede: hoe krijg ik een vrijer. 'Hier staan de boomen met vruchten behangen, daar vrijers en vrijsters naar verlangen', staat boven een prent met twee bomen. In de ene hangen vrouwen, in de andere mannen. Onder de bomen staan de smachtenden, die de boom schudden in de hoop dat er wat lekkers naar beneden valt.
Op sommige prenten worden hele stripverhalen verteld ('t leven van ons Klaas en Griet'), op andere is één heilige te zien, kat of vogel met een versje erbij. Nimmer al te verfijnd gegraveerd, en altijd voorzien van een paar kleurtjes die er in de drukkerij met behulp van sjablonen razendsnel op moeten zijn gestampt. Oranje, rode en blauwe vlekken, willekeurig aangebracht - en meestal buiten de lijntjes. Dit was geen Kunst, dit was volksverheffing en -vermaak.
De bladen kunnen in het prentenkabinet op microfiche worden bekeken. Een expositie staat tot het jaar 2000 niet op het programa, zegt Heijbroek. Maar mocht er belangstelling zijn, dan kunnen de prenten in ieder geval vanaf heden het museum uit. De wereld in, terug naar de mensen.

Foto
	Centsprent van de vijf zintuigen, collectie Waller. Ekster, uitgave Jacob Conynenburg. (1711-1723)

