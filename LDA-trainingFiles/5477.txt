New York Stock Exchange.
De New York Stock Exchange (NYSE) is gemeten naar marktkapitalisatie de grootste aandelenbeurs ter wereld. In aantal noteringen en verhandelde aandelen is het de nummer twee na de schermenbeurs NASDAQ. NYSE wordt geleid door het bedrijf NYSE Euronext. Het hoofdkantoor in New York is gevestigd op Broad Street 18 op Lower Manhattan in de stad New York in de gelijknamige Amerikaanse staat. (Dit moet niet verward worden met de gebouwen, zoals dat op Wall Street, waar de handel plaatsvindt.)
In tegenstelling tot wat het geval is bij de meer "virtuele" beurzen (zoals de NASDAQ), was er bij de handel die onder de NYSE valt altijd sprake van directe communicatie tussen personen, dus op dezelfde fysieke locatie. Er was één "podium" voor elk op de beurs verhandeld aandelenfonds. Beursleden die namens hun klanten een bepaald aandeel willen kopen of verkopen gaan naar het betreffende podium ("pit"), waar een zogenoemde "specialists" van firma's als LaBranche en Van der Moolen zorg dragen voor de transacties. Dit gaat soms gepaard met rumoer en hectiek, die weergegeven zijn in verschillende films, waaronder "Wall Street" van Oliver Stone.
Tegenwoordig hanteert de beurs een hybride model waarbij zowel handel plaatsvindt via schermen als via de specialists op de vloer. Veruit het grootste deel van de handel verloopt anno 2007 via de schermen.
Geschiedenis.
Het begin van de NYSE gaat terug tot de ondertekening, op 17 mei 1792, van het "Buttonwood Agreement", een overeenkomst getekend door 24 aandelenhandelaren onder een Buttonwood-boom voor een gebouw op Wall Street 68. Op 8 maart 1817 schreef de organisatie een eerste ruw statuut en werd de naam New York Stock & Exchange Board aangenomen, die in 1863 veranderd werd in de huidige.
De eerste centrale locatie van NYSE was een kamer op Wall Street 40, gehuurd voor $ 200 per maand in 1817.
Op 1 oktober 1934 werd de beurs erkend als nationale beurs door de "US Securities and Exchange Commission". De organisatie werd vanaf toen geleid door een voorzitter en een bestuur van 33 leden. Op 18 februari 1971 werd het huidige bedrijf gevormd, dat nog slechts 25 bestuursleden telt.
Van dinsdag 11 september tot vrijdag 14 september 2001 was de beurs gesloten als gevolg van de terroristische aanslagen van die dinsdag. De beurs was in de twee eeuwen daarvoor nog nooit eerder zoveel opeenvolgende werkdagen achter elkaar dicht gebleven.
Op 21 april 2005 kondigde NYSE aan dat ze gaan fuseren met een schermenbeurs uit Chicago, Archipelago. Hierdoor worden twee belangrijke struikelpunten binnen de beurs opgelost: ten eerste het feit dat er nog steeds gewerkt wordt met een "leden-systeem", in plaats van met aandeelhouders. Door de fusie met het aan de NASDAQ beursgenoteerde Archipelago, zal NYSE ook gelijk beursgenoteerd zijn en werken met aandeelhouders. De leden van de New Yorkse beurs krijgen na goedkeuring van de fusie, 70% van de aandelen in handen. Inmiddels is op 4 april 2007 het bedrijf gefuseerd met Euronext tot NYSE Euronext.
Een tweede punt is het feit dat NYSE nog steeds met een echte beursvloer werkt. Door de fusie met Archipelago, die werkt via een computersysteem, zal NYSE beschikken over de benodigde technologie om ook over te stappen op een systeem van handelen via computerschermen. Anno 2007 verloopt al meer dan 70% van de transacties via computerschermen, en neemt het percentage dat nog via de handelsvloer verhandeld wordt steeds verder af.
