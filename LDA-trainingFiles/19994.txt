Delhaize.
Het bedrijf is in 1867 opgericht door Jules Delhaize en zijn broers in Ransart, niet ver van Charleroi. In 1957 opende Delhaize op het Eugène Flageyplein in Elsene de eerste supermarkt met volledige zelfbediening van Europa. Sinds de jaren zeventig is de Delhaize Groep, het moederbedrijf actief in de Verenigde Staten en Azië. De De leeuw en Koninklijke Ahold NV zijn in 2016 samen gefuseerd tot Ahold Delhaize
Geschiedenis.
Zes zonen uit het gezin van Jacques Delhaize, een wijnhandelaar in Ransart, niet ver van Charleroi, liggen aan de basis van het ontstaan van twee Belgische supermarktketens: Delhaize De Leeuw en Louis Delhaize: Adolphe, Jules, Auguste, Edouard, Léopold en Louis Delhaize.
In 1867 richten Jules en Auguste Delhaize samen een winkelketen op onder de naam "Delhaize Frères et Cie" met als embleem de Belgische Leeuw. Niet veel later treden ook hun broers Adolphe en Edouard toe tot de vennootschap, evenals hun schoonbroer Jules Vieujant. Ze bouwen een heel netwerk van winkels uit waar dezelfde prijzen worden gehanteerd en alle producten worden opgeslagen in een centraal depot. Ze openen hun eerste zaak in Charleroi, al snel gevolgd door zaken in Marchienne-au-Pont, La Louvière, Bergen, Namen, Hoei en Châtelet.
De formule slaat zodanig goed aan dat de broers in 1871 besluiten om de vennootschap naar Brussel te verhuizen. Met het oog op een betere en makkelijkere distributie van hun producten, speelde het groeiende spoorwegennet en de aanwezigheid van het kanaal Brussel-Charleroi een grote rol in hun beslissing om te verhuizen.
In 1870 start hun broer Louis zijn eigen zaak op onder de naam "Louis Delhaize", maar hij beperkt zijn afzetgebied tot Henegouwen. Nog eens vier jaar later, in 1874, besluit ook Adolphe zijn eigen weg te gaan met de oprichting van "Adolphe Delhaize". Alle broers sluiten een overeenkomst met een niet-concurrentiebeding waarbij de drie ondernemingen zich ertoe verbinden om geen bijhuis te openen op minder dan 500 meter van elkaar. Bij het vertrek van Adolphe uit "Delhaize Frères et Cie" treedt de jongste broer Léopold Delhaize toe tot de vennootschap.
In 1875 wordt de naam veranderd in "Delhaize Frères et Cie: Le Lion" en wordt ook "L'union fait la force" aan de uithangborden toegevoegd. Geleidelijk aan zal de naam evolueren naar "Delhaize Le Lion / Delhaize De Leeuw".
Tussen 1883 en 1914 opent de winkelketen meer dan 500 bijhuizen over heel België. Alle filialen krijgen een identiek logo, een vitrine met aangeduide prijzen en terugkerende reclame.
Wanneer in de jaren 1930 de economische crisis toeslaat en de eerste discountzaken aan hun opmars beginnen, introduceert Delhaize De Leeuw het budgetmerk "Derby". Tegen 1939 zijn er in België meer dan 744 bijhuizen en zo'n 1 500 aangesloten winkels. Ook in Congo zijn er een aantal Delhaize-filialen.
In 1950 besluiten Delhaize De Leeuw en Adolphe Delhaize te fuseren.
De eerste supermarkt op het Europese continent.
Na een aantal werkbezoeken van de Delhaize-bedrijfsleiding aan "supermarkets" in de Verenigde Staten, wordt beslist om het concept ook in België te introduceren. In 1957 opent Delhaize De Leeuw haar eerste supermarkt met de vestiging op het Flageyplein te Elsene (Brussel). Daar kan men voor het eerst proeven van het gemak van volledige zelfbediening, voorverpakt vlees, diepvriesproducten, verse producten uit koelrekken en een afgedrukt kassaticket.
De onderneming blijft groeien en in 1962 maakt Delhaize De Leeuw haar entree op de Brusselse Beurs. Als gevolg van de economische crisis keurt de Belgische regering in 1975 de "grendelwet" goed, waardoor de opening van nieuwe supermarkten sterk aan banden wordt gelegd. Delhaize De Leeuw besluit hierdoor om zich te gaan specialiseren in drogisterijen en richt de keten DI op. Daarnaast participeert ze ook in Food Town Stores, een keten met 22 winkels in de Amerikaanse staten Noord- en Zuid-Carolina. De keten begint daar al snel aan een enorme expansie en weet in minder dan een decennium het aantal winkels te vertienvoudigen en op 226 te brengen. In 1983 worden de Food Town Stores vervolgens omgedoopt tot Food Lion.
Vestigingen.
Tegen 1992 telde de "Delhaize Le Lion / De Leeuw" 410 winkels in België, 7 in Tsjechië, 14 in Griekenland en meer dan duizend in de VS.
Tegenwoordig is de "Delhaize Le Lion / De Leeuw" actief in België, Luxemburg, Griekenland, Bulgarije, Servië, Montenegro, Bosnië en Herzegovina, Roemenië, Indonesië en de Verenigde Staten en beschikt het in totaal over 2 673 winkels, waarvan 775 in België.
De Louis Delhaize Group bestaat trouwens ook nog altijd en is actief in België, Frankrijk, Luxemburg, Groot-Brittannië, Roemenië, Hongarije, de Antillen en Guyana.
Economisch.
Bij Delhaize werken (wereldwijd) 144.000 personeelsleden, waarvan 16.000 - 2.500= 13.500 (toekomstige ontslagen) in België. Delhaize draait met een wereldwijde omzet van € 21,4 miljard, waarvan € 3,7 miljard in België.
De keten heeft wereldwijd filialen in Europa, de Verenigde Staten van Amerika en Azië.
Europa.
In België baat de keten niet alleen de Delhaize-winkels uit, maar ook de winkels onder de naam Proxy Delhaize, Shop'n Go, City Delhaize, Tom&Co en Caddyhome: in totaal zo'n 792 winkels.
Op het einde van 2005 had Delhaize 808 verkoopspunten in België. Deze zijn verdeeld over alle Belgische uithangborden (Supermarkt, City, AD, Proxy, Shop & Go, Di, Tom&Co). Daarnaast bestaat ook de thuisleveringsdienst Caddy-Home. Vanaf 10 maart 2005 nam Delhaize het Turnhoutse Cash & Fresh over (toen met 43 verkoopspunten). Cash & Fresh verloor haar naam en de winkels werden omgebouwd tot Delhaize-supermarkten. In 2007 werd Di verkocht. In 2016 werd Tom&Co - op dat moment goed voor 144 winkels - verkocht aan investeringsgroep PetSerCo.
In 2009 startte Delhaize met een eigen discountketen onder de naam Red Market. De groep was eerder in deze branche actief met de Dial-keten. De laatste van de ooit 45 Dial-winkels sloot in 1998.
In Duitsland telde Delhaize 4 winkels in Aken en Keulen. Deze zijn echter verkocht aan de supermarktketen REWE.
In Griekenland is Delhaize gevestigd onder de naam Alfa Beta en bezit een verkoopsnetwerk van ruim 300 winkels. Alfa Beta stelt 12.000 mensen tewerk.
In Servië en in Bosnië en Herzegovina is Delhaize bekend onder de namen Maxi en Tempo
In mei 2000 verwierf Delhaize een participatie in het Roemeense Mega Image. Eind 2005 bezat Delhaize 100% van de keten die uit 18 supermarkten bestaat.
Tot medio 2006 bezat Delhaize de Tsjechische keten Delvita. Delvita bestond uit 94 winkels.
Verenigde Staten.
In de Verenigde Staten van Amerika (VS) opereert Delhaize onder vier merken (Food Lion, Hannaford Bros., Sweetbay, Harveys en Bloom) in 16 staten. Bottom Dollar Food werd in november 2014 voor ongeveer 15 miljoen dollar verkocht aan Aldi.
Azië.
Eind 2005 bezit Delhaize de keten Super Indo in Indonesië. Deze keten bestaat uit 46 winkels.
Bende van Nijvel.
In de jaren 80 waren zes filialen van Delhaize het doelwit van bloedige roofovervallen van de Bende van Nijvel, waarbij in totaal 17 doden vielen.
