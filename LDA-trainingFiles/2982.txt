	Grote Magritte-tentoonstelling in Düsseldorf Aap-Noot-Mies van een vrije geest
	Van onze verslaggever
Arno Haijtema
DÜSSELDORF
Zelden zie je kunstliefhebbers zo geïnteresseerd kijken naar de naambordjes bij een schilderij als op de grote Magritte-tentoonstelling in Düsseldorf. Eerst werpen ze een vluchtige blik op het kunstwerk, dan kijken ze hoe het heet. Zodra ze geconstateerd hebben dat de naam - net als bij de voorgaande schilderijen - geen opheldering verschaft over het getoonde, aanschouwen ze het ten tweede male. En dat duurt zelden langer dan de eerste kennismaking.
Ruim honderd werken van de Belgische surrealist René Magritte (1898-1967) zijn te bezichtigen in de Kunstsammlung Nordrhein-Westfalen: zijn beroemde, verstilde schilderijen, enkele sculpturen en foto's. Het is een overdonderende hoeveelheid werk van een kunstenaar met overdonderend talent.
Misschien is het te veel Magritte in één enkel gebouw. Misschien keert de thematische opzet waarvoor de samenstellers hebben gekozen zich tegen de kunstwerken. Maar het lijkt wel alsof geen van de bezoekers de rust kan opbrengen langer dan een ogenblik stil te staan bij Magritte's werken.
Er wordt gekwetterd en gegniffeld, van enige poging tot concentratie geen teken. Wat Magritte met zijn werk beoogde, de toeschouwer ontregelen en op het verkeerde been zetten, lijkt ook de samenstellers aardig gelukt.
Het oeuvre van Magritte - en zeker zijn werk uit de jaren twintig - is een voortdurende poging de toeschouwer zijn schijnbare zekerheden te ontnemen. Hij schildert een voorwerp dat door iedereen een pijp wordt genoemd, en zet eronder: Ceci n'est pas une pipe. Een rotsblok in een vertrek met uitzicht op zee noemt hij 'de verjaardag'.
Het scheppen van onrust was geen doel op zichzelf, hoewel dat de provocerende Magritte ongetwijfeld genoegen moet hebben geschonken. De surrealist zocht een nieuwe manier van kijken, pleegde onderzoek naar de wijze waarop we de wereld om ons heen waarnemen.
Hij rebelleerde tegen de stilzwijgende afspraken die de mensheid met zichzelf heeft gemaakt. Magritte weigerde zich neer te leggen bij de mening van de meerderheid, die bepaalt dat een pijp een pijp en een appel een appel is. Zoals hij lak had aan de wetten van de zwaartekracht en het perspectief, aan de maat der dingen en hun onderlinge verhoudingen, en aan de opvatting dat het op een schilderij niet tegelijkertijd dag en nacht kan zijn.
Het streven van Magritte zou de toeschouwer koud laten, als hij er niet een meester in was geweest zijn voorstellingen een grote schijn van geloofwaardigheid mee te geven. Het realisme in zijn schilderijen vormt de trait d'union met Magritte's surrealistische denkwereld. Daarvan zijn op de expositie treffende voorbeelden te zien.
Op L'empire des lumières uit 1954 is een in duisternis gehuld huis aan het water te zien, met er boven een zomersblauwe, lichtbewolkte hemel. Dag en nacht vallen samen, en toch ervaar je het tafereel in eerste instantie als volslagen werkelijk. Hetzelfde gebeurt bij het beroemde reproduction interdite (1937). Een man staat voor de spiegel, met zijn rug naar de toeschouwer toe. Het spiegelbeeld toont niet, zoals je zou verwachten, het gezicht van de man, maar opnieuw zijn achterkant.
Magritte's schilderijen zijn op de expositie geordend naar hun belangrijkste stijlkenmerken. Een groep wordt gevormd door het werk waarin hij de woorden van hun betekenis ontdoet. Door een pijp géén pijp te noemen, een ei 'een acacia', een bolhoed 'de sneeuw' en een kaars 'het plafond' schept Magritte zijn eigen alfabet, het Aap-Noot-Mies van een vrije geest. Hier wreekt zich de thematische opzet van de tentoonstelling nog wel het meest. Alsof een chefkok tien voorgerechten heeft bereid en de tafelgasten vervolgens niet laat kiezen, maar dwingt ze allemaal te proeven.
Bij het thema 'het rijk van de lichten' doemt hetzelfde euvel op. Magritte's blauwe hemels met wattenwolken zijn zo'n sterk stijlkenmerk dat het helemaal niet nodig is om ze te groeperen. In plaats van elkaar te versterken, concurreren ze met elkaar om de aandacht van de toeschouwer. Dat verbreekt zijn concentratie.
Bij menig kunstenaar kan het zinvol zijn om zijn schilderijen naar thema te ordenen, omdat het inzicht geeft in zijn ontwikkeling, of omdat het ene werk extra betekenis kan geven aan het ander. Bij Magritte is geen van beide het geval.
Er is geen eenduidige of 'logische' ontwikkeling aan te geven in Magritte's werk. Zijn ene landschap is wat beter uitgewerkt dan het ander, zonder evenwel meer zicht te bieden op de motieven van de schilder. Bovendien had Magritte een broertje dood aan de kunstenaars en critici die schilderijen, naar de mode van het begin van deze eeuw, freudiaans wilden duiden. Dat, en de wetenschap dat hij een beroepsontregelaar was, maken het psychologisch ontleden van zijn werk tot een hachelijke onderneming.
Het is dankbaarder, want verrassender, om na te gaan in hoeverre Magritte's werk nog de kracht heeft de toeschouwer op het verkeerde been te zetten. Dat blijkt meestal nog wonderwel te lukken. Niet door de schijnbaar willekeurige namen die hij aan zijn schilderijen gaf - op den duur bekruipt je daarbij een gevoel van meligheid -, maar wel door de persoonlijke manier waarop hij de wereld bezag en de virtuositeit waarmee hij die schilderde.
Veel schilderijen brengen niet meer de schok teweeg die ze ongetwijfeld wél veroorzaakten kort na hun voltooiing. Zo moet De bedreigde moordenaar in 1927 heel wat woede hebben losgemaakt. Magritte identificeert zich op dat schilderij met de misdadiger. Hij deed dat geheel in de stijl van de surrealisten, die de burgerij shockeerden en provoceerden door moordenaars tot helden uit te roepen, omdat ze radicaal braken met de heersende conventies. Maar ook zonder dat je dat weet, blijft De bedreigde moordenaar een vervreemdend en intrigerend werk.
De tand des tijds blijkt nauwelijks van invloed op Magritte's werk. Zijn geknakte doodskist, die is neergevleid op een sofa, zijn manshoge vissen, zijn pilaren met ogen en zijn reuzenappels kunnen probleemloos figureren in een videoclip. En als je niet beter wist zou je bijna denken dat Magritte zich bij een aantal schilderijen heeft laten inspireren door de manipulatietechnieken van de videoclipmaker: een starend oog in een plak ham, een brandende tuba, een man die een vrouw creëert door haar te schilderen op het doek waar hij al op staat. Lang voordat de computeranimatie haar intrede deed, schiep Magritte al zijn virtual reality.
René Magritte. Kunstsammlung Nordrhein-Westfalen, Düsseldorf. Tot en met 2 maart. Catalogus DM 39,-.

Foto
	René Magritte: 'L'assasin menacé', 1927. 'Les idées claires', 1958. 'Ceci n'est pas une pomme', 1964.

