Johan Maurits Mohr.
Johan Maurits Mohr (Eppingen, 18 augustus 1716 – Batavia, 25 oktober 1775) was een Nederlands-Duitse predikant die zich in 1737 in Batavia vestigde. Mohrs grootste liefhebberij was de astronomie maar hij interesseerde zich ook voor de meteorologie en de vulkanologie.
Hij liet een observatorium bouwen voor een grote som geld, afkomstig van zijn tweede vrouw Anna Elizabeth van t´Hoff, dat met de beste sterrenkundige instrumenten van zijn tijd was uitgerust. Het observatorium was al in zijn tijd beroemd en werd bezocht en bewonderd door de ontdekkingsreizigers Louis Antoine de Bougainville en James Cook.
Mohr heeft onder meer de Venusovergangen van 6 juni 1761 en 3 juni 1769 en de Mercuriusovergang van 10 november 1769 waargenomen. Daarnaast verrichtte hij ook meteorologische waarnemingen en metingen van de afwijking van het kompas.
Na de dood van Mohr raakte het observatorium vanwege een aardbeving in 1780 in onbruik, en is in gebruik genomen door het VOC, eerst voor het onderbrengen van klerken, vervolgens als kaserne. Het gebouw is in 1812 afgebroken.
De planetoïde "5494 Johanmohr" is naar hem vernoemd.
