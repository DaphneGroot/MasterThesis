Annette Nijs.
Annette Dorothea Sophia Maria Nijs (Waalwijk, 16 december 1961) is een Nederlands econoom en Chinadeskundige, en voormalig Nederlands politica.
Nijs was staatssecretaris van Onderwijs, Cultuur en Wetenschap in het kabinet-Balkenende I (in functie vanaf 22 juli 2002) en kabinet-Balkenende II (in functie vanaf 27 mei 2003 tot aftreden op 9 juni 2004). Op 7 juni 2005 kwam Nijs in de VVD-fractie van de Tweede Kamer, in plaats van Laetitia Griffith, die wethouder werd in Amsterdam. Zij is lid van de VVD. In 2006 richtte Nijs als algemeen directeur het nieuwe Europe China Institute van Nyenrode Business Universiteit op.
Nijs is adviseur van diverse organisaties en bedrijven zoals de European Foundation for Management Development; de Maatschappij; FIPRA, een Europees public affairs netwerk en een aantal startende bedrijven.
Na het behalen van het diploma Gymnasium studeerde zij macro-economie aan de Erasmus Universiteit in Rotterdam, waar zij in 1987 het doctoraalexamen aflegde. Tijdens haar studie was zij werkzaam bij Unilever in Rotterdam (1985/1986). Van 1987- 1988 was Annette Nijs voorzitter van de JOVD, de onafhankelijke liberale jongerenorganisatie Van 1986 tot 1990 was zij beleidsadviseur economische zaken bij het Koninklijk Nederlands Ondernemers Verbond (KNOV). Van 1991 tot 2002 werkte zij voor Shell, in verschillende financiële en commerciële management functies, vanuit diverse locaties (onder andere Den Haag, Londen, Muscat (Oman), Houston, Texas (VS) en Manilla (Filipijnen)). Tevens gaf zij gastcolleges in e-business aan de London Business School en over leiderschap op de Said Business School van Oxford University. In 1999 behaalde zij een Executive Master of Business Administration (MBA) aan de London Business School.
Gedurende haar beide kabinetsperioden als staatssecretaris had Nijs enige aanvaringen met de minister van OC&W, Maria van der Hoeven. Zo kondigde Nijs in november 2002 aan dat een tweede studie niet langer gratis zou zijn. Van der Hoeven was het hier niet mee eens en wees Nijs terecht. Op 9 juni 2004 trad Nijs af en bood zij haar ontslag aan bij de Koningin. Dit was de dag na een spoeddebat in de Tweede Kamer over een interview met het weekblad Nieuwe Revu, waarin ze aarzelingen uitte over het vertrouwen van de minister in haar staatssecretaris en de ruimte om eigen beleid te kunnen voeren. In het Kamerdebat werd een "motie van treurnis" tegen Nijs uitgesproken door een van de oppositiepartijen, maar die werd niet aangenomen. De minister zelf drong niet aan op het vertrek van haar staatssecretaris.
Op 17 juni 2004 werd Nijs opgevolgd door Mark Rutte. Na haar aftreden werkte ze enige tijd in het bedrijfsleven. Sinds oktober 2008 is Nijs 'Executive Director Global Initiative' van de "China Europe International Business School" (CEIBS) in Shanghai s. Op 1 oktober 2009 kwam haar boek uit, getiteld "China met andere ogen".
