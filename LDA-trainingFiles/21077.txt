Stekken.
Het stekken van planten is een van de vegetatieve vermeerderingswijzen van planten.
In principe kunnen alle plantendelen hiervoor gebruikt worden. Tussen plantensoorten zijn er verschillen in welke plantendelen het best hiervoor gebruikt kunnen worden. Om een betere beworteling te krijgen wordt vaak gebruikgemaakt van een stekpoeder, waarin één of meer groeistoffen zitten. Soms lukt het stekken alleen als de luchtvochtigheid hoog is. Er wordt dan onder verneveling gestekt.
Stekleveranciers knippen hun stek van moerplanten, dit zijn grote planten met veel goede eigenschappen. Van één moerplant wordt ongeveer 3 maanden gesnoeid.
Scheutstek.
Een stengeltop wordt in de grond gestoken. Vooral bij houtige gewassen is het belangrijk dat de stek in het juiste groeistadium genomen wordt. Bijvoorbeeld het al of niet verhout zijn of het voldoende uitgerijpt zijn van de scheut is dan belangrijk.
Een ander woord voor scheutstek is stengeltop
Stengel- of takstek.
Stengel- of takstekken, een van hun moederplanten afgesneden deel van de stengels of takken, worden in de grond gestoken. Bij takstek of houtstek worden goed uitgerijpte stekken gebruikt. Een stengelstek met slechts één oog is een oogstek.
Er bestaan bedrijven die zich uitsluitend bezighouden met het leveren van ongewortelde stengel- of takstekken. Deze worden door deze bedrijven van hun moederplanten geknipt en direct op transport naar de klant gezet.
Bladstek.
Een blad wordt met de bladvoet in de grond gestoken of plat op de grond gelegd. Soms wordt het blad in stukjes gesneden en deze stukjes worden dan op de grond gelegd.
Wortelstek.
Een deel van de wortel wordt in de grond gelegd.
Afleggen.
Bij afleggen wordt een stengel of tak naar de grond gebogen en wordt op een deel ervan grond gelegd. Soms kan de plant of struik ook aangeaard worden, waarna aan de basis van de stengels of takken beworteling plaatsvindt.
Marcotteren.
Bij marcotteren, Japans afleggen of luchtafleggen wordt de stengel verwond. Dan wordt er om de wond wordt een plastic zakje met vochtig gemaakt veenmos ("Sphagnum") gebonden. Het mos moet vochtig gehouden worden totdat er wortels gevormd zijn. Soms wordt bij het afleggen ook een wond gemaakt om de wortelvorming te bevorderen.
