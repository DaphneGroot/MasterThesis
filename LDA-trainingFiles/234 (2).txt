Constantijn V Kopronymos.
Constantijn V (Grieks: Κωνσταντίνος Ε΄, "Kōnstantinos V") (718 - 14 september 775), bijgenaamd Kopronymos (= wiens naam drek is), volgde zijn vader, Leo III, op als keizer van Byzantium (741-775).
Troonwissel.
Alhoewel er aan zijn recht op de troon niet getwijfeld kon worden, kreeg hij toch onmiddellijk met een opstand van zijn zwager Artabasdos te maken. Deze viel hem opeens aan toen hij een veldtocht tegen de Arabieren hield. Artabasdos herstelde de iconenverering in Constantinopel en riep zichzelf tot keizer uit. Zelfs paus Zacharias erkende hem. Met hulp uit de oostelijke provincie ('thema') Anatolikon wist Constantijn in 743 echter de hoofdstad terug te veroveren. Hij nam flink wraak op de opstandige iconenvereerders. Patriarch Anastasius werd op een ezel gezet en het Hippodroom rondgevoerd, maar na deze openlijke vernedering mocht hij wel patriarch blijven.
Huwelijk.
Tussen 722 en 737 brak er een oorlog uit tussen de Arabieren en de Khazaren in verband met de Kaukasus. Leo III van Byzantium maakte van deze situatie gebruik om zijn zoon Constantijn uit te huwelijken met de dochter van de Khan: Tzitzak (733).
Iconoclasme.
Constantijn bleek een nog feller iconoclast te zijn dan zijn vader. In 754 hield hij een concilie in Hieria.
Tegen de Arabieren.
In het Arabische Rijk brak de derde fitna uit (743-750), die zou leiden tot de val van de Omajjaden en de opkomst (750-754) van de Abbassiden. Constantijn profiteerde ervan om een deel van zijn rijk te heroveren.
Verlies van het exarchaat van Ravenna.
Het conflict over het iconoclasme zette de patriarch van Constantinopel en de Paus van Rome tegenover elkaar. In 751 werd de laatste exarch vermoord. De rest van het Exarchaat van Ravenna, werd herschikt in het Katapanaat van Italië.
Tegen de Bulgaren.
Rond 755 keerde er rust in het Kalifaat der Abbasiden en was er van terreinwinst in het Oosten geen sprake meer. Van 755 tot 775 was er voortdurend oorlog met de Noorderburen: de Bulgaren. In 763 zond hij een vloot met cavalerie naar de monding van de Donau en stuurde over land zijn leger naar het noorden. De Bulgaren werden zo in de tang genomen en vernietigend verslagen. Toch werd Bulgarije in 770 onder Telerig opnieuw een probleem, maar in 773 werd deze ook in de tang genomen en gedwongen vrede te sluiten.
Dood en opvolging.
In 775 stierf Constantijn gedurende alweer een veldtocht tegen de Bulgaren, en liet zijn zoon Leo IV het rijk na. Constantijn had wel bereikt dat Bulgarije nu aanzienlijk verzwakt was.
Bronnen.
Jean-Claude Cheynet, Le monde Byzantin (deel II), 2006, ISBN 978-2-13-052007-8
