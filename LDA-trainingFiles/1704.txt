	DAMRAK: Vendex voorop bij geslaagde recordpoging
	Van onze verslaggever
AMSTERDAM
Het eerste beursrecord in het nieuwe jaar is al weer een feit. De AEX-index, de graadmeter van de Amsterdamse effectenbeurs sloot maandag op 652,84, 6,89 punten hoger dan vorige week vrijdag. Het vorige record van 648,24 punten dateert van 30 december vorig jaar.
Vendex was maandag de sterkste stijger. De koers ging 5 gulden ofwel 6,5 procent omhoog tot 81,80 gulden. Beleggers waren zeer te spreken over de opsplitsing van het concern en de overname van Bis, een Frans uitzendbureau.
Ook Heineken was maandag een opvallend sterke stijger, met een koerswinst van 5,60 gulden op 312 gulden. De afgelopen tijd heeft het aandeel langere tijd rond de 302 gulden gesukkeld. Maandag maakte de bierbrouwer een verdere capaciteitsuitbreiding bekend.
Na een enthousiast begin in de ochtenduren met maximale winst van 8,66 punten hing de AEX een groot deel van de dag rond de 5 punten. Na een fors hogere opening op Wall Street rukte de index verder op.
Over de hele linie werden behoorlijke koerswinsten geboekt. Akzo Nobel sloot 4,70 gulden hoger op 245,70 gulden, Koninklijke Olie verbeterde een rijksdaalder tot 302,50 gulden en Unilever trok 2,70 gulden aan tot 304,30. Hoogovens liet zich een dubbeltje afnemen op 71,90 gulden. De Boer Winkelbedrijven sloot op de lokale markt 5,50 gulden hoger op 132. De kruidenier meldde een kwart hogere omzet over 1996.
Er is weer sprake van toegenomen belangstelling voor de middelgrote ondernemingen onder de beursfondsen. De Midkap-index steeg 9,96 punten tot 1031,56. Het daarin meetellende Rotterdamse havenbedrijf Pakhoed zette een 4,2 procent (2,30 gulden) hogere beurskoers neer op 56,90. Midkap-fond Océ won een gulden op 193.
De samenstelling van de AEX en de Midkap-index wordt op 24 februari aangepast. Océ wordt als nieuw fonds opgenomen in de AEX, maar CSM verdwijnt daaruit naar de Midkap. In deze 'subtop-index' worden naast CSM ook Baan, ASM-L en Endemol opgenomen. Sphinx Gustafsberg, Gamma en Macintosh verdwijnen uit de samenstelling van beide indices. De jaarlijkse samenstelling gebeurt op basis van de omzet gedurende de afgelopen drie jaar.

