	Marco Borsato verpulvert verkooprecords
	Van onze verslaggever
AMSTERDAM
Marco Borsato lijkt een van de meest populaire artiesten uit de Nederlandse historie te worden. Zijn nieuwe cd De Waarheid is op weg om alle verkooprecords te verpulveren. Muziekuitgeverij Polydor heeft binnen twaalf uur ruim 216 duizend exemplaren verkocht aan platenwinkels. Daarmee is de cd al twee keer platina. De belangstelling is zo stormachtig dat er inmiddels 30 duizend exemplaren zijn bijbesteld.
De verkoop begon donderdag om middernacht. Duizenden fans hadden zich verzameld bij platenzaken die speciaal voor deze gelegenheid de deuren openden. Meer dan 120 winkels deden mee aan de actie. Toen zij een uur later weer dicht gingen hadden de eerste 20 duizend cd's hun weg naar de fans gevonden. Borsato was zelf aanwezig in een winkel in Rotterdam, waar honderden jongeren een handtekening van hun idool bemachtigden. Hij zong er vier liedjes van zijn nieuwe album. De winkel was binnen een uur door zijn voorraad Borsato-cd's heen.
'Met dit aantal is Marco Borsato de artiest die binnen 24 uur de meeste cd's ooit heeft verkocht', jubelt Polydor's verkoopdirecteur M. Meier Mattern. Het record was tot nu toe in handen van Michael Jackson. Van zijn album Thriller werden 15 jaar geleden 161 duizend stuks bij inschrijving verkocht. Het eerste verkoopresultaat van een cd geeft dikwijls een indruk van het uiteindelijke succes.

Foto
	Fans staan in de rij bij de firma Correct in Rotterdam voor een cd en vooral een handtekening van Marco Borsato  FOTO MARTIJN BEEKMAN

