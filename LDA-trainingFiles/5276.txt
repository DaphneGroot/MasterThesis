	Wielerploegen gaan gebruik EPO aanpakken
	Van onze verslaggever
AMSTERDAM
 Wielrenners, van wie het bloed te dik is, mogen vanaf volgend seizoen niet meer aan de start verschijnen. De 24 belangrijkste ploegen, waaronder TVM en Rabobank, zijn dat gisteren in Genève overeengekomen met de internationale wielrenunie. De UCI had tot dat overleg opgeroepen na groeiende onrust over het gebruik van de synthetische bloeddoping EPO.

'Formidabel', noemt Lon Schattenberg het resultaat van de spoedbijeenkomst. 'Onze wensen zijn voor honderd procent bewaarheid.' Schattenberg is vice-voorzitter van de medische commissie van de UCI en lid van de dopingcommissie.
Bijzonder is dat alle wielerploegen uit de eliteklasse besloten hebben zichzelf vrijwillig te controleren om de gezondheid van hun renners te beschermen. Het gebruik van EPO, dat de aanmaak van rode bloedlichaampjes bevordert, is in dopingtests niet aan te tonen; ook niet als het bloed van de renners gecontroleerd zou worden. Er is daarom ook besloten niet tot sancties over te gaan. Het startverbod gaat van de ploegen zelf uit.
De UCI en de 24 ploegleiders zijn overeengekomen een bovengrens te hanteren voor de aanvaardbare dikte van het bloed. Gebruik van EPO kan tot klontering leiden, hetgeen onder meer trombose tot gevolg kan hebben. Schattenberg: 'Vorig jaar is een gemiddelde dikte van 43 procent vastgesteld. Uitgaande daarvan zijn we op een grens van 50 procent uitgekomen.'
Niet alleen EPO, maar ook hoogtestages en trainingen in zogenoemde onderdrukkamers bevorderen de aanmaak van rode bloedlichaampjes. De UCI en de 24 ploegen maken dus geen onderscheid tussen kunstmatige en natuurlijke stimulans van de aanmaak van rode bloedlichaampjes.
Bij de vastgestelde waarde is uitgegaan van mogelijke afwijkingen. Voor de Colombiaanse renners die in eigen land veelal op hoogte fietsen, is de grens opgerekt naar 53 procent
Vanaf maart gaat een medisch team onaangekondigd tests uitvoeren bij door het lot aangewezen renners. Schattenberg schat dat er per seizoen tussen de zeshonderd en duizend tests uitgevoerd kunnen worden. Omdat het alleen de eliterenners betreft, komen alle coureurs een paar keer per seizoen aan de beurt.
De UCI trekt daarvoor een eenmalig bedrag uit van 140 duizend gulden. Het is de bedoeling dat daarna de ploegen zelf de financiering verzorgen.
De discussie over EPO werd na afloop van het vorig wielerseizoen aangezwengeld door Jean-Marie Leblanc, directeur van de Tour de France. In een open brief aan UCI-directeur Verbruggen sprak hij het vermoeden van toenemend dopinggebruik uit en de vrees voor tekortschietende tests.
Hij kreeg daarin de steun van Italiaanse wielrenners. In Italië is het vooral de gezondheid van junioren en amateurs die zorgen baart. In hun brandende ambitie zouden ze verder gaan dan goed voor ze en een vakkundige begeleiding van een teamarts ontbreekt veelal.
Het middel EPO, dat bedoeld is voor nierpatiënten, is in Italiaanse apotheken niet verkrijgbaar, maar wel in Zwitserland en ook in Vaticaanstad. De duursporter kan door gebruik van EPO meer zuurstof opnemen. Zijn benen 'verzuren' minder snel.
In een eind vorig jaar rapport van het Italiaans Olympisch Comité werd alarm geslagen over EPO-gebruik. De onderzoeker Alessandro Donati schrjft daarin dat zeker achttien (ex-)wielrenners in de afgelopen jaren overleden aan een hartkwaal, onder wie de Nederlanders Draijer en Oosterbosch. Hij legt een rechtstreeks verband met het gebruik van EPO.
Theo de Rooy, ploegleider van de Rabobank, noemt de genomen maatregel uniek. 'Zeker voor de wielersport. Het is ontstaan uit solidariteit. Eindelijk wordt er eens een beslissing genomen.' Volgens ploegarts Leinders wordt nu al het bloed van alle fietsende werknemers geregeld gecontroleerd. Geen van de renners komt in de buurt van de bovengrens van 50 procent.

