	'Ik heb geen mandaat India op te splitsen'
	Van onze verslaggever
Rob Vreeken
 NEW DELHI
'Wij hebben van onze kant geen enkele voorwaarden gesteld. Alles is bespreekbaar. Onze bedoeling is elkaars standpunten beter te leren kennen. We zijn bijzonder recht door zee: alles wat we willen is goed nabuurschap. De problemen met onze andere buren hebben we ook opgelost. Nu is Pakistan aan de beurt.'
Het is vooral het zachte, vriendelijke stemgeluid van de 77-jarige minister dat de toehoorder tot de gedachte brengt: dat zal wel goed komen met Pakistan. Maar de feiten wijzen in een geheel andere richting. De twee landen voerden al drie maal oorlog, waarvan twee keer om Kashmir. Een begaanbare middenweg tussen beider standpunten over de toekomst van het gebied lijkt onmogelijk.
In zowel India als Pakistan leeft een brede consensus over het buitenlands beleid. De centrum-linkse regering die in juni in India aantrad, heeft niets nieuws te melden over Kashmir. Toch heeft de verzoenende toon van Gujral enige hoop gewekt.
- Acht u het mogelijk dat er in de komende onderhandelingen grote vooruitgang wordt geboekt inzake Kashmir?
'Er zal tijdens deze ontmoetingen geen oplossing komen voor de kwestie-Kashmir. Het is geen gering probleem: we hebben om Kashmir twee oorlogen gevoerd.'
- Bent u bereid concessies te doen?
'Nee. Geen enkele. Twee dingen zijn voor ons ononderhandelbaar: onze nationale soevereiniteit en de seculiere democratie. Ik heb geen bevoegdheid of mandaat om het land op te delen. India kan niet nÂ•g eens worden gesplitst op grond van religie.'
- Dus dat betekent dat Kashmir eigenlijk een non-onderwerp is?
'Ja.'
- Is bemiddeling door een derde partij voor India bespreekbaar?
'Nee, nee. Dat kunnen we niet aanvaarden. Kashmir is een bilaterale kwestie, ook volgens het Shimla-akkoord tussen India en Pakistan uit 1972.'
Geen concessies wat betreft Kashmir. Geen bemiddeling. Zelfs geen serieuze discussies over de kwestie. Het valt moeilijk in te zien dat er vruchtbaar kan worden gesproken met een Pakistaanse delegatie die Kashmir bovenaan de agenda heeft staan.
Niettemin meent Gujral dat er vooruitgang valt te boeken. Hij wijst op de betrekkingen tussen India en China, die werden verbeterd ondanks territoriale geschillen langs de grens in de Himalaya. Daarover vinden nu vruchtbare gesprekken plaats, nadat eerder op andere gebieden de samenwerking op gang was gekomen.
Gujral: 'Toen Jang Zemin, de Chinese president, in Islamabad was heeft hij de Pakistani's geadviseerd de Chinees-Indiase aanpak van onderhandelen te kiezen. Eerst afspraken maken op het gebied van handel, reizen, culturele betrekkingen. Geleidelijkheid en rust - in zo'n sfeer kunnen uiteindelijk ook de moeilijke kwesties worden opgelost.'
Volgens Gujral wil India als eerste stappen zetten. 'Sinds juni vorig jaar, toen de regering van het Verenigd Front aan de macht kwam, heeft India geen enkele verklaring doen uitgaan die de betrekkingen met Pakistan zou kunnen schaden. En twee weken geleden hebben we de visum-regeling verzacht voor Pakistaanse burgers die naar India willen.'
'India is het grootste land op het subcontinent, en het heeft de grootste economie. Dus zijn wij bereid ons in te spannen voor onze buren zonder wederkerigheid te verlangen. Dat geldt ook voor Pakistan.'

Foto
	Inder Kumar Gujral FOTO REUTER

