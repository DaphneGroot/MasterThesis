	Met Linn over de vloer gaat het huis pas leven
	Tipje voor de happy few die een eigen huis bouwt: als je eenmaal weet waar je je wilt vestigen, breng dan de tijd door op de grond. Loop over de grond. Slaap op de grond. Praat met de grond. Steek je handen in de aarde en voel de grond. Als je eenmaal contact hebt gelegd met het perceel, stel je jezelf voor en leg je uit wat je plannen zijn met het stuk land. Is de Aardgeest na deze initiatie voor je gevallen, dan zal de bouw makkelijker verlopen. Daarna zal er energie - en dus geluk - door het huis stromen.
Hoeveel Nederlanders zullen zich spontaan in een bouwput storten, als ze dit lezen? Weinigen vermoedelijk, want het aantal zelfbouwers in dit volle land wordt op minder dan een procent geschat. Het initiatie-advies kan alleen maar afkomstig zijn van een Amerikaanse, in dit geval van indiaanse afkomst. Zulke mensen hebben iets met geesten en ceremonies, rituelen waarmee ze hun huis tot een thuis maken. Denise Linn, Cherokee-indiaan, heeft er haar professie van gemaakt. Ze houdt workshops waarmee ze de energie in de ruimte probeert te activeren.
Daarmee heeft ze, erkent ze, in het verleden een paar hotelmanagers tot wanhoop gedreven door voor aanvang van een workshop de zaal om te bouwen. Ze verplaatste de stoelen, wuifde met een veer in de lucht en zong indianenliederen, net zo lang tot de energie in de ruimte gemakkelijker stroomde.
Linn gaat verder dan het plaatsen van een piramide en een bol onder het bed om de aardstralen af te weren. Ze trekt met vuur, ratels en water (voor de negatieve ionen) door het huis. We kunnen niet genoeg water ons huis binnenhalen. Bij voorkeur een waterval in combinatie met een vijver - daarmee schep je een omgeving die rijk is aan negatieve ionen. Een luchtbevochtiger en een ionisator zijn ook aan te bevelen. Trek anders ook eens rond met een verstuiver, gevuld met een lavendel-essence!
Negatieve ionen? Schone lucht zit er vol van, en vooral de lucht in dennenbossen, aan zee of bij watervallen. Als het natuurlijke ionenevenwicht verstoord is, berg je dan maar: er hangt een geladen sfeer in het huis, de bewoners zijn prikkelbaar of depressief, kunnen moeilijk uit hun bed komen en zijn 's middags al weer toe aan dutje. Staat allemaal in Linn's gids 'voor puur en zuiver woongenot': Een huis vol bezieling (De Boekerij, f 32,50).
Het kost een beetje moeite om je huis van boze geesten en slome energie te bevrijden, maar met een bloesemceremonie, het zwaaien van dennentakken en het plaatsen van een kom bestraald water kom je al een heel eind. Wie een roze kaars in de slaapkamer plaatst, heeft een kinderwens; wie een rode plaatst, wil wat olie op het liefdesvuur gooien. Zo simpel is het. Gebruik niet te veel paars in het interieur; het is weliswaar net zo rustgevend als blauw, maar het heeft een 'paranormale connotatie' en werkt zo heftig op de spiritualiteit dat een gewoon mens daar wel gevoelig voor m¢et zijn.
De laden moeten opgeruimd worden, dat weert een depressie af. Maar ga nou niet meteen alle laden leegschudden, want een dergelijke chaos kan juist weer leiden tot een gevoel van hopeloosheid. Wat trouwens te doen met een verkeerd geplaatst toilet? Hou de klep dicht als je het niet gebruikt, sluit de wc-deur en plaats een spiegel aan de buitenkant om de energie om te buigen. Wie een toilet met een raampje heeft, is gelukkig af: daar moet een bolvormig loodkristal met vl facetten voor worden gehangen, om zoveel mogelijk regenbooglicht naar binnen te loodsen.
Met Linn over de vloer gaat het huis pas leven, dat is duidelijk. Ooit bezocht ze een vrouw bij wie de relaties maar niet wilden beklijven. 'Het viel me op dat haar huis aantrekkelijk was, maar erg netjes. Beeldjes stonden op gelijke afstand van elkaar, bloemen keurig gerangschikt in de vaas. Er leek geen ruimte voor iemand anders in haar leven.' Linn, niet te beroerd, greep het boeket uit de vaas, propte het weer terug zodat het slordig over de rand hing. De bewoonster voelde zich er ongemakkelijk bij, maar Linn was niet meer te stuiten. Hoewel er weinig energie viel te zuiveren, sleepte ze met meubels, gooide wat kussens op de grond en haalde een schilderij van de muur. 'Door een beetje rommel te maken, werd het circuit verbroken.'
Een paar dagen later kreeg ze een telefoontje. Mevrouw was eindelijk opgemerkt door haar mannelijke collega's en besloot nog meer rommel te gaan maken. 'Ik zei dat ze er geen janboel van hoefde te maken.' Maar de geest was uit de fles. Slot van het liedje: een heuse relatie.
Het geheim zit gewoon in vrijelijk stromende energiebanen.
Jaap Huisman

Foto
	De theetuin van Oibibio in Amsterdam, verzamelplaats van negatieve ionen. FOTO MARCEL MOLLE - DE VOLKSKRANT

