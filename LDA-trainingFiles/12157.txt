Zevenkamp (Rotterdam).
Zevenkamp is een woonwijk in het Rotterdamse stadsdeel Prins Alexander.
Geschiedenis.
Tot diep in de jaren 70 van de twintigste eeuw was de huidige Rotterdamse wijk Zevenkamp niet meer dan een polder. Op dat moment was het zelfs geen Rotterdams grondgebied, maar door een grondruil tussen Rotterdam, Capelle aan den IJssel en Zevenhuizen kwam het stuk weiland van ongeveer 220 hectare in 1978 in Rotterdamse handen. De Zevenhuizerplas werd uitgegraven en met de zo verkregen grond werd het polderlandschap opgespoten, waardoor het mogelijk werd om de slappe ondergrond te bebouwen. Op 30 maart 1979 kon dan eindelijk worden begonnen met de bouw van de eerste huizen.
Demografie.
De wijk heeft 16.708 inwoners (in 2010), ligt in de deelgemeente Prins Alexander, en wordt omsloten door de buurtschap Oud Verlaat (gemeente Zuidplas), de wijk Nesselande (gemeente Rotterdam), de wijk Schollevaar (gemeente Capelle aan den IJssel) en de wijk Ommoord (gemeente Rotterdam).
Voorzieningen.
Kunstwerk "Stalen kubussen" langs de Tochtenweg.
Zevenkamp telt twee winkelcentra, Ambachtsland (het grootste) en Nieuw Verlaat. Deze voorzieningen zijn gelegen aan de metrohaltes van dezelfde naam. In de wijk zijn verschillende voorzieningen voor jong en oud zoals het Wollefoppenpark, speeltuin "Taka Tuka Land" en volkstuinen in het noorden van de wijk. Nabij winkelcentrum Ambachtsland bevindt zich het Recreatiecentrum Zevenkampse Ring met een sporthal en een zwembad.
In 2012 ontstond onrust onder de bewoners vanwege de plotselinge sluiting van het enige postagentschap in de wijk. Na protesten werd op dezelfde locatie een nieuw agentschap gevestigd. In 2013 werd vervolgens het wijkcentrum opgeheven.
Sportpark.
In het westen van de wijk is het Sportpark Faas Wilkes gelegen. Hier speelt de amateurvoetbalvereniging XerxesDZB, ontstaan uit een fusie tussen de vroegere profclub RFC Xerxes en De Zevenkampse Boys.
Openbaar vervoer.
Tot de opheffing van de lijn op 12 december 2010 reed RET-spitsbus 28 via Zevenkamp tussen Station Rotterdam Alexander en het centrum van Capelle aan den IJssel. Daarna kwam RET-stadsbus 29 (Station Rotterdam Alexander - busstation Krimpen aan den IJssel) door Zevenkamp, tot ook deze dienst, op 11 december 2011, werd beÃ«indigd.
