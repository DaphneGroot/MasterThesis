Drachme.
De drachme of drachmon was een munt die ontstaan is in het oude Griekenland en tevens een oud medicinaal gewicht.
Munt.
Lange tijd is de drachme in onbruik geweest, maar zij werd opnieuw ingevoerd toen Griekenland in de 19e eeuw onafhankelijk werd. De moderne drachme bestond uit 100 lepta. De hedendaagse vervanging van de drachme, de euro, is onderverdeeld in 100 delen, die ook de naam lepta dragen. Eén euro is 340,75 (nieuwe) drachme waard.
De drachme komt van het oud-Griekse δραχμη "drachmè", dat "een handvol" betekent.
In het oude Griekenland was een drachme een munt, bestaande uit 4 gram zilver. Een drachme werd verdeeld in 6 "obolen". Als munten kwamen ook de didrachmon (2 drachmen), het tetradrachmon (4 drachmen) en het dekadrachmon (10 drachmen) voor. De drachme, en ook de tetradrachme, bereikte een immense populariteit, die ver over de Griekse grenzen strekte. De munten werden dankzij de Griekse kolonisatie en handel eeuwenlang gebruikt door heel Europa en West-Azië. Van het woord "drachme" en de handzame gewichtseenheid van circa 4 gram is ook onder meer de Arabische "dirham" afgeleid en de Sassanidische "drahm".
Grote geldbedragen werden in het oude Griekenland uitgedrukt in een mna, gelijk aan 100 drachmen, of in een talent, gelijk aan 60 mna, dus 6000 drachmen.
Gewicht.
De drachme is ook een oud medicinaal gewicht, één achtste van een (medicinaal) ons; dit komt overeen met ca. 3,91 gram. De drachme was zelf onderverdeeld in drie scrupels of 60 grein.
