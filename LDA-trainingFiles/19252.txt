Horzels.
Horzels (Oestridae) zijn een familie van insecten behorende tot de orde tweevleugeligen (Diptera).
De bloedzuigende dazen (steekvliegen) en de stekende hoornaars (de grootste Nederlandse wespensoort) worden in de volksmond ook vaak "horzels" genoemd. Echte horzels kunnen echter niet bijten of steken, ze hebben geen bewegende monddelen en geen angel.
Kenmerken.
Dit insect heeft een harig lichaam, slecht ontwikkelde monddelen en kleine antennen, die zijn geplaatst in kopgroeven. Ze hebben geen angel. De lichaamslengte varieert van 0,8 tot 2,5 cm.
Leefwijze.
De volwassen dieren leven niet lang en eten ook niet. De larven echter leven parasitair in zoogdieren, zoals geiten, paarden en kamelen. Als ze volgroeid zijn, worden ze uitgeniesd, maar ze kunnen zich ook door de huid naar buiten vreten en zich dan in de grond verpoppen.
Parasitaire leefwijze.
Horzels zijn schadelijk doordat de larven parasiteren in levende dieren. De enige soort die op de mens parasiteert is "Dermatobia hominis". Ook deze horzel kan niet bijten maar laat de larven door een mug transporteren naar de mensenhuid. Hier kruipt de larve meestal door het gaatje van de muggenbeet naar binnen.
In Nederland en BelgiÃ« komt een twaalftal soorten voor (2005), gelijkelijk verdeeld over drie geslachten, "Hypoderma", "Gasterophilus" en "Oestrus", waarvan de larven van de eerste in de huid, van de tweede in de maag en van de derde in de neusholte van de gastheer leven.
Voortplanting en ontwikkeling.
De larven van "Oestrus" (ook wel "dauwwormen" genoemd) komen levend ter wereld en worden door de horzel in de neus van de gastheer gespoten, terwijl de horzel voor de gastheer in de lucht zweeft. De larven van de "Hypoderma" en "Gasterophilus" worden als ei op of in de huid gelegd. Of "Gasterophilus"-larven door de gastheer worden opgelikt of zelf hun weg naar de maag vinden is niet goed bekend. Een volgroeide larve verlaat de gastheer en verpopt zich op of in de bodem; de volwassen vliegen leven maar kort (enige weken).
Verspreiding en leefgebied.
Deze familie komt wereldwijd voor op het noordelijk halfrond en in Afrika, parasitair op zoogdieren.
