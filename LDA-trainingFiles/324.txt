	KNVB mag alleen nog bemiddelen in tv-rechten
	Van onze verslaggever
NoÃ«l van Bemmel

AMSTERDAM
De KNVB werkt samen met het ministerie van Economische Zaken aan een model waarbij de voetbalbond voortaan slechts als makelaar in rechten optreedt. Beide partijen zijn het eens over dit principe, maar onderhandelen nog over de mate van bevoegdheid die het KNVB-bestuur overhoudt.

De gesprekken vinden onder grote druk plaats omdat deze week zeven zendgemachtigden een bod inleveren op de voetbalrechten. Zonder toestemming van minister Wijers kan de verkoop van voetbalrechten niet doorgaan.
Als het aan de minister ligt speelt het KNVB-bestuur straks alleen nog een bemiddelende rol bij de onderhandelingen met omroepen. Collectieve verkoop, zoals aan Sport 7, is in strijd met de mededingingsregels. De KNVB vindt een louter bemiddelende rol echter praktisch onwerkbaar en streeft naar enige vorm van mandaat. Maar tot nu toe keurde het ministerie alle voorstellen van de KNVB af omdat die niet ver genoeg gingen.
De KNVB-bestuurders hebben haast. Deze week loopt het tijdelijke mandaat af dat het demissionaire bestuur van de clubs heeft gekregen om te onderhandelen over verkoop van de voetbalrechten. Daarbij eisen Feyenoord en Ajax dat het bestuur snel tot een vergelijk komt met minister Wijers. Daarmee bedoelden zij een aanvraag van ontheffing op de regels, maar nu blijkt dat het bestuur verder gaat en met het ministerie onderhandelt over een heel nieuw bestuursmodel.
'De KNVB wordt meer een rechtenhuis', verwacht demissionair-bestuurder H. Kesler van de KNVB. Volgens hem verlopen de onderhandelingen met het ministerie voorspoedig al wil hij niet ingaan op het belangrijkste geschilpunt: de toekomstige bevoegdheid van het KNVB-bestuur. 'Ik kan alleen zeggen dat het ten koste van de kleintjes gaat als alle clubs voortaan zelf moeten onderhandelen over hun rechten.'
Een hoge ambtenaar van het ministerie van Economische Zaken bevestigt dat er wordt onderhandeld over een nieuwe constructie, maar de voorstellen gaan volgens hem nog niet ver genoeg. 'De voetbalbond mag waarschijnlijk wel als makelaar optreden. Als het maar de clubvoorzitter is die zijn handtekening onder het verkoopcontract zet.' Volgens hem zal Wijers uiteindelijk beslissen of het 'makelaarsmodel' door de beugel kan.

