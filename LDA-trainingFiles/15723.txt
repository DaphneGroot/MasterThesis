Scottish National Party.
De Scottish National Party (SNP, "Schotse Nationale Partij", Schots Gaelisch
"Pàrtaidh Nàiseanta na h-Alba") is een sociaaldemocratische onafhankelijkheidspartij uit Schotland. Ze werd gesticht in 1934 als een fusie van de National Party of Scotland en de Scottish Party. Oorspronkelijk hing ze het separatisme niet aan, maar koos voor een oplossing binnen het Verenigd Koninkrijk.
Oprichting.
De partij groeide slechts langzaam in de jaren 30, door de smet die er destijds op nationalisme kleefde door toedoen van rechtse nationalistische ideologieën als het fascisme en het nazisme. De SNP stond hier ideologisch ver links van. Tegenwoordig staat ze zelfs aan de linkerkant van Labour.
Van de jaren 30 tot ver in de jaren 50 kende de partij weinig of geen succes. Dit veranderde in de jaren 60, toen de partij electorale successen boekte in 1967. In de jaren 70 boekte de partij één derde van de stemmen.
Eerste successen.
Het linkse karakter van de SNP dwong Tony Blair na zijn overwinning met Labour in 1997 om zich enigszins te profileren op Schots gebied. Een Schots parlement werd opnieuw ingevoerd na bijna 3 eeuwen afwezigheid. De SNP bemachtigde 35 zetels. De verkiezingen van 2003 deden de partij niet veel goed: ze zakten tot 27 zetels. Deze resultaten zouden te wijten zijn aan de opkomst van de Scottish Socialist Party en de Scottish Green Party (SGP), die beide ook voor onafhankelijkheid zijn.
Op 7 mei 2015 behaalde de SNP onder leiding van Nicola Sturgeon bij verkiezingen voor het Lagerhuis 56 van de 59 Schotse zetels.
Referendum.
Tijdens de verkiezingen van 2007 steeg het aantal zetels echter tot 47 en kwam er een minderheidscoalitie met de SGP onder leiding van SNP-premier Alex Salmond. Bij de verkiezingen van 2011 steeg het aantal zetels nog verder: naar 69, een winst van 23 zetels. Hiermee haalde de partij een meerderheid in het Schotse parlement. Na deze zege kreeg het streven van de partij om Schotland af te scheiden van het Verenigd Koninkrijk concreet vorm. Salmond, opnieuw eerste minister, kondigde aan vóór het aflopen van zijn regeringstermijn in 2016 een referendum over Schotse onafhankelijkheid uit te schrijven. Op 15 oktober 2012 tekende hij met de Britse premier David Cameron een overeenkomst voor zo'n referendum in de herfst van 2014. Het referendum over de onafhankelijkheid van Schotland werd gehouden op 18 september van dat jaar.
De Schotten spraken zich uit tegen onafhankelijkheid en Salmond trad af. Hij werd vervangen door Nicola Sturgeon. Onder leiding van Sturgeon behaalde de SNP tijdens de Britse Lagerhuisverkiezingen 2015 een groot succes. Van de 59 te verdelen Schotse zetels behaalde de partij er 56.
