	PLATEN: NEDERLANDSTALIG
	Paul de Leeuw blijft steken in vals sentiment

Paul de Leeuw: Lief. Brommerpech 489008-2.
Paul de Leeuw blijft een wonderlijk fenomeen. In zijn tv-show is hij een felle, spitse, soms harde en valse gastheer. Hij aait zijn gasten met een vette grijns, en als hij trek heeft, vreet hij ze met huid en haar op.
En dan is er aan de andere kant de driestuiver-romanticus, die gevoeligheid meet aan het getril en gesnik in de stem van een vocalist en het aantal 'ik heb je liefs' in een tekst. De man die het onderscheid weigert te erkennen tussen kunst en kitscherig sentiment. De cd Lief behoort tot die tweede categorie.
Vrijwel elk lied heeft iets om je aan te ergeren. In het openingsnummer Kom wat dichterbij wordt de toon gezet met een sloom, schijnheilig kerstorgeltje. Voor nummer 2 Ja Jij is de muziek grotendeels gejat van Pijn Suzanne van Youp van 't Hek. Een tuttig songfestival-koortje vermoordt het laatste restje originaliteit. In Honderd procent horen we een serie clichs; Leegte lijkt gezongen door een of andere Andr Hazes op zijn retour; de muziek van 'k Heb je lief is zo bombastisch dat de toch al magere tekst niet meer serieus kan worden genomen.
En dan hebben we pas de eerste vijf nummers gehad. Het breekbare Mulder/ Ehlhart-lied Jaloezie blijft gelukkig overeind. Stem en begeleiding weten dan eindelijk maat te houden. Maar met de rest van dit materiaal en vooral in deze uitvoering zou een onbekende zanger worden weggehoond.
Frank Boeijen: Vaderland. Columbia 17-488818-10.
Frank Boeijen heeft in het verleden nog wel eens last gehad van wolligheid, en aanvallen van Candlelight-pozie. Een lange reis door het Verre Oosten heeft de dichter Boeijen terug op aarde gebracht. De schitterende cd Vaderland is het resultaat. Heel fijngevoelig zingt hij over de 'Mooie dame uit Hu'. In 'De Woede van de Armoede' registreert hij fel en helder, zonder de makkelijk betrokken westerse bezoeker uit te hangen. En in het titellied weet hij de grote dilemma's van elke reiziger perfect samen te vatten, met een subtiele muzikale verwijzing naar Aan de Amsterdamse grachten.
Boeijen heeft zich ondergedompeld in een andere cultuur. Heel fraai zijn de flarden terug te vinden in tekst en muziek, maar hij is niet in de val getrapt een pseudo-wereldmuziekplaat te maken.
Jasperina de Jong: Portret. Brigadoon BIS 022.
Wim Kan wilde haar in 1959 geen engagement aanbieden, want een werkelijk talent had hij niet in haar kunnen ontdekken. Bij Lurelei wisten ze wel beter. In 1961 begon bij dat spraakmakende cabaretgezelschap de lange loopbaan van Jasperina de Jong. Zelf doet ze tegenwoordig een beetje zuinig over die periode, waarin de onderwerpen van de straat het theater in werden gehaald. Die reserves van De Jong hebben veel te maken met de verstoorde verhouding met Lurelei-teksthofleverancier Guus Vleugel. Deze is op de verzameldubbel cd Portret met 11 van de 38 nummers vertegenwoordigd. Zijn opvolger Ivo de Wijs moet het doen met negen.
De carrire van De Jong is nog niet ten einde. Ze begint binnenkort met een Kurt Weill-concertserie en volgend jaar speelt ze om en om met Jenny Arean de hoofdrol in de Bannink/Schmidt-musical Heerlijk duurt het langst. Als opwarmertje staat op Portret het topnummer uit die productie, Het is over.
Ondanks die toekomstplannen is het plezierig dat er nu al een goed overzicht is van het werk van De Jong. De eerste cd legt de nadruk op het energieke cabaret, terwijl op nummer twee de luisterliedjes/chansons te horen zijn.
Terecht wordt Portret afgesloten met Om alles uit de musical Fien (De Wijs/ Stokkermans) over Fien de la Mar. Want onbewust groeit Jasperina de Jong steeds meer naar Fien toe, een van de weinige diva's die Nederland heeft gekend. Vooral de tweede cd is het schitterende bewijs dat het mogelijk is om, net als Fien de la Mar, op intrigerende wijze afstand te bewaren en toch de grote emoties te bezingen.
Herman van Veen: Alles in de wind. Polydor 537 444-2.
Alles is vergankelijk, alles verwaait als snippers in de wind. Daarom opent Herman van Veen zijn optredens bijna altijd met het kinderliedje Alles in de wind. Het lied is op een volwassen manier naef en relativerend. En dat is de toon van Herman van Veen. Daardoor roept hij een warme huiskamersfeer op, waarin op fluistertoon uitgesproken grapjes over neo-nazi's of andere vormen van menselijke kilte keihard aankomen.
Alles in de wind is het zevende Carr-album van Herman van Veen. Ook zijn laatste theaterprogramma is weer de van hem bekende combinatie van vestzaktheatercabaret, internationaal amusement en intelligent engagement van een oudere wijze man. Een boeiend gevecht tussen neerhangende mondhoeken en een opgewekte grijns.
Patrick van den Hanenberg

Foto
	Paul de Leeuw   Jasperina de Jong

