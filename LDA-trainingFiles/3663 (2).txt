Colombo (stad).
Colombo (Singalees: Kŏḷamba; Tamil: Kŏ̮lumpu) is de commerciële hoofdstad en de grootste stad van Sri Lanka. De stad is tevens de hoofdstad van de Westelijke Provincie en het gelijknamige district Colombo. De stad zelf heeft 642.163 inwoners (2001).
Colombo is een belangrijke haven en handelscentrum. Het is een multiculturele stad met onder andere Singalezen, Tamils, Sri Lankaanse Moren en Maleisiërs. Ook zijn er verschillende godsdiensten vertegenwoordigd zoals onder andere het Boeddhisme, het Hindoeïsme, het Christendom en de Islam. Door de onlusten in het noorden van het land is er wel een zekere spanning.
Door zijn grote haven en strategische positie langs een belangrijke oost-west handelsroute was de stad al 2000 voor Christus bekend, alhoewel het pas de hoofdstad van het land is vanaf 1815. Tot 1982 was Colombo tevens de zetel van regering en parlement, totdat deze functie werd overgenomen door de voorstad Sri Jayewardenapura Kotte. De oudere gebouwen herinneren aan de tijd van de Portugezen (16e eeuw), de Nederlanders (17e en 18e eeuw) en de Britten (19e en 20e eeuw). Een bekend bouwwerk uit de Nederlandse tijd is de Wolvendaalsche Kerk.
