	Een ziel met een 'body' DIDIER VAN CAUWELAERT OVER EEN LEVEN NA DE DOOD
	WAT GEBEURT ER met iemand als hij sterft? Wat gebeurt er met zijn gedachten, zijn verlangens, zijn herinneringen? Welke plaats neemt een dode in het leven in? Kan hij het leven nog benvloeden? Bestaat de mogelijkheid contact te leggen met de levenden? En wat denken de levenden eigenlijk over de doden? Gelden inderdaad die mooie woorden 'over de doden niets dan goeds'? Of is dat maar een wandspreuk die alleen in gezelschap telt? En denkt iedereen in stilte verwarder, ongunstiger of genuanceerder over de doden?
Zulke vragen rijzen bij het lezen van La vie interdite, de jongste roman van Didier van Cauwelaert, die in 1994 de Prix Goncourt kreeg voor Un aller simple (Enkele reis in de Nederlandse vertaling). La vie interdite heeft dezelfde licht-melancholieke toon, maar is ambitieuzer van opzet en heeft een wat minder modieuze thematiek.
De roman begint hilarisch, tragikomisch op een manier die je normaal slechts in Midden-Europese verhalen aantreft. Zoiets van: het menselijk lot mag dan triest zijn, de mens een beklagenswaardig wezen, op weg van het ene misverstand naar het andere, toch schuilt in dat ridicule bestaan een zekere grootheid. Langzaam vlecht Van Cauwelaert vervolgens zijn melancholie door het verhaal. Allemaal zorgvuldig gedoseerd, afgezien van het helaas onnodig sentimentele einde.
Ter beschrijving van een roman is de kwalificatie 'meeslepend' een tamelijk onbenullig clich, maar ditmaal zou ik het toch willen gebruiken. Van Cauwelaert heeft namelijk het perspectief gekozen van de ziel van een overledene, en het is wel heel opmerkelijk door een ziel te worden meegesleurd in avonturen nota bene over de grens van de dood heen. Die avonturen, hoe weinig realistisch ook, krijgen zelfs iets onontkoombaars. In hoeverre zijn de doden eigenlijk onder ons? Die vraag wordt ineens heel acuut.
De slechts 34 jaar geworden Jacques Lormeau bezat de grootste ijzerwarenhandel, of minder eerbiedig: potten- en pannenwinkel, van Aix-les-Bains. Hij was getrouwd met Fabienne, ooit een schoonheidskoningin, en nog altijd mooi, maar al jaren getekend door haar ongelukkige huwelijk. Zij had een zoon, Lucien, en een vader die zich sinds zijn vertrek uit de zaak onnuttig voelde. Vrienden waren schaars in Jacques' leven. Alleen de oude Alphonse, al 'eeuwenlang' als knecht werkzaam in de winkel, mocht aanspraak maken op die titel. Verder was er nog een zekere Odile die al sinds hun vroegste jeugd verliefd op hem was, maar van wie hij nooit iets had willen weten.
Als Jacques' ziel op een ochtend om zeven uur wakker wordt, bemerkt hij dat hij is overleden. Voor de lezer lijkt dat aanvankelijk nogal paradoxaal, zo niet tegenstrijdig, maar daaraan went hij snel. Dit perspectief krijgt zelfs iets aantrekkelijks omdat er verplaatsingen in tijd en ruimte mogelijk zijn, die een mens anders niet zo snel maakt. Bovendien wordt die ziel zonder enig metafysisch of religieus geneuzel als een bestaand en vanzelfsprekend fenomeen gepresenteerd, wat hem zelfs een zekere body geeft. (Ofschoon 'ziel' vrouwelijk is, bewaart Van Cauwelaert voor de ziel van Jacques een mannelijke gedaante.)
Vanaf het begin is hij dus niet meer weg te denken. Of juist toch? Daar ligt precies de kern van dit verhaal. Deze ziel kan zichzelf denken, de lezer kan hem ook volgen in al zijn gedachtenspinsels, maar welke rol speelt hij in de hoofden van de nabestaanden, een woord dat hij verafschuwt. 'Nabestaanden' - als hij zou kunnen, zou hij ervan kokhalzen.
Als de ziel van Jacques 's ochtends vroeg de ogen opent, zweeft hij boven zijn vroegere lichaam. Hij constateert tot zijn schrik dat Nala, zijn jonge Marokkaanse matresse, naast hem ligt te slapen. Erger nog, in de hoek van de stacaravan waarin hij zijn stoffelijk overschot aantreft, liggen twee condooms in vol ornaat te glanzen. Hoe hij ook zijn best doet, aan deze situatie blijkt hij niets te kunnen veranderen. Het is afwachten geblazen, tot het moment dat Nala wakker wordt; tot het moment dat zijn vrouw Fabienne hem al dan niet in dit compromitterende gezelschap aantreft; kortom tot de dingen die onvermijdelijk gaan gebeuren. Eerste les, begrijpt deze nog levende ziel van een niet meer levend lichaam, ingrijpen is niet langer mogelijk. Het vervolg van zijn verhaal is in handen van anderen. Dat is een pijnlijke gedachte, want als hij overweegt wat voor goeds hij de wereld en zijn naasten gebracht heeft, komt hij niet zo ver. Hoe hij voortleeft, onttrekt zich, zo constateert hij snel, geheel aan zijn invloed. Hij heeft geen stem meer.
De minuten verstrijken. In afwachting van wat komen gaat, begint hij zijn geschiedenis door te nemen vanaf zijn eerste herinneringen aan zijn vader en moeder, vanaf de eerste conflicten en teleurstellingen. Tussen de gebeurtenissen die zich voltrekken, zal Van Cauwelaert steeds draden van Jacques' geschiedenis blijven weven. Zo manifesteert zich hoezeer onze versie van ons verhaal verschilt van die van die anderen.
Als hij na enkele uren dood wordt aangetroffen en de goede Alphonse tot zijn geluk de condooms vakkundig heeft weggemoffeld, begint zijn naleven. Hij 'beleeft' het verdriet van zijn familieleden en vrienden. Hij volgt de aflegging en het hilarische echec van zijn begrafenis - de oude, tandeloze priester ziet zijn lijk namelijk voor dat van een ander aan.
Nauwgezet bestudeert hij wekenlang de ruimte die hij inneemt in de hoofden van 'zijn' mensen. Hij ziet hoe zijn dood zijn gedrag verandert en hoe iedereen als het ware een nieuwe rol, een nieuwe plek, een nieuw leven krijgt.
Er zijn er die hem met veel meer warmte gedenken dan hij voor mogelijk had gehouden. Anderen spreken, onverwacht, kwaad over hem. De ziel van Jacques wordt ten slotte de angstige getuige van zijn langzame verdwijnen. Gaandeweg herneemt zich het leven, zij het voorgoed veranderd, en gaandeweg neemt zijn aanwezigheid af. Hij moet zich verzoenen met de loop der dingen en zijn heil dus elders zoeken.
Met La vie interdite heeft Van Cauwelaert een kunststuk van de eerste orde verricht. Zelden werd zo fraai en geestig verbeeld hoe intiem, eenzaam en machteloos (men in) de dood is. De doden spreken waarschijnlijk niet, maar bij Van Cauwelaert krijgt de dood toch iets welsprekends.
Henk Prpper
Didier van Cauwelaert: La vie interdite.
Editions Albin Michel, import Nilsson & Lamm; 373 pagina's;  53,30.
ISBN 2 226 08879 2.

Foto
	Didier van Cauwelaert FOTO ADINE SAGALYN

