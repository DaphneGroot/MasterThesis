	Over Menenis Grippa en hoe hij het plebs weerstond
	De vwo'ers met Latijn in hun pakket konden zich vrijdag opmaken voor een examen over het werk van Livius, nu niet bepaald de meest toegankelijke auteur onder de klassieken. De leerlingen konden punten scoren op twee onderdelen: tekstverklaren en vertalen.
Dorien Dijkhuis (18) was niet blij met de keuze van Livius als examenonderwerp. 'Ik had bijvoorbeeld liever Ovidius gehad, die schreef van die aardige sprookjes over Orpheus en Eurydice bijvoorbeeld. De teksten van Livius gaan me te veel over oorlogen.'
'De vragen bij de teksten uit Ab urbe condita waren redelijk eenvoudig te beantwoorden', vertelt Dijkhuis. Meer moeite had ze met het vertalen van de tekst over Hannibal. Voor dit laatste onderdeel van het examen konden de leerlingen 45 punten binnenslepen.
Docent klassieke talen Karl Lutterkort was te spreken over het examen. De vragen lagen wat hem betreft voor de hand. Hij erkende wel dat Livius 'taaie kost' is. 'Hij laat zich niet makkelijk vertalen. Het is bijvoorbeeld lastig de constructie van zijn lange zinnen vast te houden. Met het woordje voor woordje vertalen kom je er in ieder geval niet uit', legt hij uit.
De samenstellers van het examen hadden niet de meest ingewikkelde fragmenten uit het werk gevist. De eerste vier teksten gingen allemaal over hetzelfde onderwerp: Het verhaal van Menenis Grippa, onderhandelaar van de Romeinse senatoren. Grippa moest bereiken dat het opstandige plebs ervan overtuigd raakte dat het niet de enigen was die hard werkte. Om dat duidelijk te maken, vergeleek hij de staat met het menselijk lichaam. Het volk dacht dat 'de buik' (de senaat) niets anders deed dan van geschonken genoegens genieten. 'Maar de maag wordt niet meer gevoed dan hij zelf voedde, door aan alle delen van het lichaam dat terug te geven, waardoor wij leven en krachtig zijn.'
Jeannine Westenberg

