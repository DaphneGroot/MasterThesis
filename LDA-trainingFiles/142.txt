	Rechtbank Alanya schort vonnis op in verkrachtingszaak
	ANP
ALANYA
De rechtbank in de Turkse badplaats Alanya heeft woensdag geen uitspraak gedaan in de heropende zaak rond het moord- en verkrachtingsdrama waarbij drie Nederlandse vrouwen zijn betrokken. Het was de tiende zittingsdag sinds begin 1995. Een uitspraak wordt nu opvrijdag 17 januari verwacht.
De rechtbank maakte de beslissing bekend tijdens een tumultueus verlopen ochtend in het stadhuis. Vanwege de grote belangstelling werd de zitting daar gehouden. De slachtoffers en familie toonden zich zeer teleurgesteld over het uitblijven van een vonnis.
De twee hoofdverdachten, Hakan K. en Gazi K., werden in januari vorig jaar veroordeeld tot levenslange gevangenisstraf, waarvan 22 maanden eenzame opsluiting. Zij stonden terecht voor verkrachting van drie Nederlandse vrouwen en een Georgische vrouw, en de moord op het Georgische slachtoffer en de Nederlandse Marijke van Dijk. De andere twee daders, Yusuf C. en Ali G., kregen ieder 36 jaar cel.
Tegen de veroordeling tekende zowel het Openbaar Ministerie als de verdediging hoger beroep aan. Volgens het Hof van Cassatie, het hoogste rechtscollege in Turkije, heeft de rechtbank enkele steken laten vallen. Zo achtte het hof in tegenstelling tot de rechtbank de verkrachting van Marijke van Dijk wel bewezen. Bovendien had de rechtbank de ontvoering, verkrachting en beroving beschouwd als één feit, terwijl dat volgens het hof meerdere feiten zijn.
Formeel zou dit tot een forse verhoging van de celstraf leiden, maar de Turkse Wet op de strafvoltrekking verbiedt het onbeperkt stapelen van straffen. Over een mogelijke schadevergoeding van twintigduizend gulden voor de slachtoffers is nog niets bekend.


