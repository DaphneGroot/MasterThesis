	Met Mr. Bean wordt alles vanzelf een grote puinhoop
	Bean, The Ultimate Disaster Movie van Mel Smith. Met Rowan Atkinson, Peter MacNicol, Burt Reynolds. In 105 theaters, waaronder Tuschinski 1, Movies 1 en Cinema 1 Amsterdam, Tuschinski 2 en Metropole 1 Den Haag, Path 1 en Cinerama 1 Rotterdam.
Mr. Bean werkt met zijn IQ van 007 als suppoost bij de National Gallery in Londen. Het wakend toezichthouden is niet zijn sterkste punt, want hij valt voortdurend in slaap. Bean moet eruit van de staf, maar om wonderlijke reden wordt hij beschermd door de baas van het museum.
Om toch van hem af te komen wordt hij naar de Verenigde Staten gezonden, zogenaamd als expert, die de onthulling zal begeleiden van het befaamde Amerikaanse schilderij Wistler's Mother, voor vijftig miljoen aangekocht door een steenrijke generaal (Burt Reynolds). Een galeriemedewerker ontvangt de beroemde expert thuis en natuurlijk wordt het een grote puinhoop. Nog erger: Bean verknoeit het schilderij en de grootste rampen dienen zich aan.
Hoe zal Bean zich eruit redden? Dat is een geheim dat alleen het publiek mag weten van de eerste lange film met Rowan Atkinson in zijn vertrouwde creatie van Mr. Bean, wereldkampioen stoethaspelen. De fans van Bean kunnen in zoverre tevreden zijn dat hun antiheld voldoende ruimte krijgt voor zijn bekende gekluns. Het is voor het eerst dat er behalve wat vaag gegorgel ook enkele op zinnen gelijkende woordverbintenissen uit zijn mond vallen.
Omdat de hele figuur van Bean gebaseerd is op situatiegrappen (wat dat betreft lijkt hij nog het meest op Jacques Tati), zijn het de mooie momenten waar de film het van moet hebben. Die zijn er genoeg, hoewel ook weer niet overdreven veel en het verhaal dat de momenten aaneen moet rijgen is aan de heel magere kant en houdt bijna vanzelfsprekend nogal op.
Het is leuk Rowan Atkinson weer eens op een groot bioscoopscherm te zien. Voor het laatst was dat in Four Weddings and a Funeral, waar hij een kostelijk priestertype neerzette. Ook toen: n goed nummer. Bean is geen karakter voor de lange adem en een echt goede film is Bean, The Ultimate Disaster Movie niet. Maar hij gaat wel in een recordaantal van 105 bioscopen.
PvB

Foto
	Rowan Atkinson en Peter MacNicol in Bean, The Ultimate Disaster Movie.

