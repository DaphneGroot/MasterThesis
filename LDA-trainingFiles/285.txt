	Onenigheid in coalitie over besteding meevaller groeit
	Van onze verslaggever
DEN HAAG
VVD en D66 willen al in de tweede helft van dit jaar alle burgers een belastingverlaging van 800 miljoen tot een miljard gulden geven. De PvdA voelt daar niets voor. Deze partij wil dat geld gebruiken voor speciale maatregelen voor de inkomens op het minimum.
Gisteren bleek in Den Haag de onenigheid te zijn gegroeid na nieuwe discussies over de besteding van de extra belastinginkomsten die minister Zalm van Financiën verwacht. Zalm denkt dat over 1996 circa 4,5 miljard gulden meer binnenkomt dan geraamd.
'Wij willen in juli een belastingverlaging die iedereen, mensen met een uitkering en werkenden, ten goede komt', zegt VVD-kamerlid Hoogervorst. Hij zegt 'op de achterkant van een sigarendoos' te hebben berekend dat voor een verlaging van het belastingtarief in de eerste schijf (het tarief over de eerste 47 duizend gulden) met 0,5 procent 800 miljoen gulden nodig is.
Ook D66-kamerlid Ybema denkt aan een vergelijkbare verlaging van de belastingen. Hij noemt het een 'lastenverlichting over de hele linie'. Volgens Ybema is er een miljard nodig. 'Dat is veel efficiënter dan een beetje huursubsidie meer of een beetje koudetoeslag erbij.' Juist die maatregelen zijn voorgesteld door de PvdA en door PvdA-minister Melkert van Sociale Zaken.
De financiële specialist van de PvdA-fractie, Van der Ploeg, is het dan ook niet eens met zijn coalitiegenoten. 'Het is nog nooit vertoond dat halverwege het jaar de belastingtarieven zijn gewijzigd. We kunnen beter wachten tot 1998', meent der Ploeg. Pikant is dat VVD en D66 steun krijgen van oppositiepartij CDA.
De specialist van de CDA-fractie Terpstra denkt ook aan een lager tarief voor de eerste schijf. Terpstra: 'Dat moet dan wel via lagere premies voor de sociale verzekeringen, bijvoorbeeld een lagere ziekenfondspremie.'

