	Borst wil elf bloedbanken in regio sluiten
	
Van onze verslaggeefster
DEN HAAG
Minister Borst van Volksgezondheid wil elf van de twintig regionale bloedbanken in 1998 sluiten. Zij heeft gisteren bekend gemaakt in welke negen plaatsen straks een bloedbank gevestigd zal zijn. Of de elf op te heffen banken worden gesloten of gaan fungeren als filiaal van één van de negen banken die blijven, wordt pas na 1 januari 1998 beslist.
De negen bloedbanken worden in principe gevestigd in plaatsen waar een academisch ziekenhuis is: Groningen, Nijmegen, Amsterdam, Leiden, Rotterdam, Utrecht en Maastricht. Daarnaast zal ook in Eindhoven en Zwolle een bloedbank zijn gevestigd. Dit omdat de belangrijkste 'afnemers' van de bank de hartklinieken in Zwolle en Eindhoven zijn.
De minister meent dat een bloedbank jaarlijks tenminste 50 duizend donaties moet kunnen verwerken. Jaarlijks staan ongeveer 700 duizend donoren meer dan een miljoen zakjes bloed af. De donoren zullen niets merken van de concentratie bij de bloedbanken. Zij kunnen vanaf 1998, net als nu, terecht bij zeshonderd afnamepunten.
De plannen van minister Borst, waarover het College voor de Bloedtransfusie van het Nederlandse Rode Kruis nog moet adviseren, zijn het gevolg van de enkele jaren geleden genomen beslissing om de bloedbanken voortaan onder overheidsverantwoordelijkheid te brengen. De achtergrond daarvan is, dat de doelmatigheid en de kwaliteit van de bloedvoorziening onvoldoende gegarandeerd konden worden.
De twintig regionale banken en het Centraal Laboratorium van het Rode Kruis konden het niet eens worden over een nieuwe opzet van de bloedvoorziening. Daarom gaan alle regionale banken en het Centraal Laboratorium op in één nieuwe landelijke organisatie onder toezicht van de overheid.
De negen regionale banken moeten duidelijk maken op welke manier zij de ziekenhuizen in hun rayon in acute noodsituaties binnen een uur bloed kunnen leveren. Volgens directeur M. de Bruijn van de Federatie van Nederlandse Rode Kruis Bloedbanken zal dat niet altijd mogelijk zijn. Daarom denkt ze dat de elf bloedbanken die hun zelfstandigheid kwijtraken daarbij van nut kunnen zijn.


