	Een keer halen, twee keer betalen bij de Postbank
	Bij de Postbank kan het voorkomen dat iemand in december twee keer rente en aflossing betaalde voor zijn hypotheek. De bank schrijft de termijnbetalingen voor de hypotheek altijd halverwege de maand af van de rekening van de klant.
Een lezer van deze krant wilde zijn Postbank-hypotheek een week na die afboeking verhogen. De notaris legde hem een akte voor waarin die laatste termijn nogmaals in rekening werd gebracht.
Na zijn protest maakte de notaris een nieuwe akte op. Toch boekte de Postbank de reeds betaalde termijn later alsnog van zijn rekening af.
'In deze tijd van automatisering weet de rechter hand nog steeds niet wat de linker doet', stelt de hypotheeknemer. Eerst liet de Postbank hem enkele weken pendelen tussen het kastje en de muur. Toen beloofde de bank terugstorting van het bedrag. Maar een week later was dat nog steeds niet gebeurd.
De Postbank legt uit dat de automatische incasso wordt gedaan met magneetbanden. Zodra een hypotheek is afgelost, wordt deze band vernietigd waardoor de incasso wordt geblokkeerd.
Als nu een hypotheekbedrag wordt verhoogd, wordt de oude hypotheek 'afgelost' met het bedrag van de nieuwe, verhoogde hypotheek. In dat geval wordt de magneetband dus vernietigd, waarna meteen een nieuwe wordt aangemaakt. Als de betaling echter al heeft plaatsgevonden, komt het voor dat de maandelijkse aflossing tweemaal wordt ge√Øncasseerd.
De Postbank brengt de aflossing voor de maand waarin de nieuwe hypotheek wordt afgesloten, namelijk standaard in rekening bij de notaris. 'Om te voorkomen dat er een ongedekte vordering ontstaat', zegt een woordvoerder.
Snelle beslissers moeten bij de Postbank alert zijn. 'Daar voorziet het systeem niet in. Als ze niet tijdig aangeven dat ze een extra hypotheek nemen, kan het voorkomen dat ze dubbel aflossen.' De woordvoerder verzekert dat het dubbel betaalde bedrag zal worden teruggestort.

