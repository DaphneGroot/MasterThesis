	Volkshuisvesting in de knel
	ER ZIJN onderwerpen waarvan iedereen verstand heeft, zoals het parkeerprobleem, moderne architectuur en de uitbreiding van Schiphol. Dit zijn dan ook dankbare gespreksonderwerpen in de bedrijfskantine, de forensentrein en op recepties. Aan visies op dergelijke vraagstukken is blijkbaar geen gebrek, maar van praktische betekenis zijn al deze beschouwingen toch niet.
Daarom heeft de Wiardi Beckman Stichting, het wetenschappelijk bureau van de PvdA, een aantal deskundigen gevraagd hun visie op de ruimtelijke inrichting van Nederland eens op te schrijven en deze bespiegelingen verzameld in de bundel Land in zicht!. Het is niet verwonderlijk dat juist de Wiardi Beckman Stichting de discussie over dit onderwerp nieuw leven probeert in te blazen. Zij sluit daarbij aan bij een beleidstraditie die in de oude SDAP en de naoorlogse PvdA diep was geworteld.
Nederland is ontstaan door menselijke ingrepen. Het landschap is het resultaat van bedijken, bemalen, ontginnen en bebouwen. Maar dat wil nog niet zeggen dat met al die ingrepen ook bewust naar een eindresultaat toe is gewerkt. In het verleden werd over dit soort ingrepen vooral op lokaal niveau beslist. In de loop van de negentiende eeuw raakten de lokale economien steeds meer met elkaar vervlochten.
De moderne verbindingen zoals spoorwegen kregen steeds meer een nationaal karakter. Daardoor ging de ruimtelijke ordening steeds meer deel uitmaken van een nationaal beleid. Tussen de twee wereldoorlogen ontstond vooral in socialistische kring, maar zeker niet alleen daar, een groot vertrouwen in de mogelijkheden van de nationale overheid om het land in te richten naar de behoeften en mogelijkheden van een moderne samenleving.
Een belangrijke impuls daartoe vormde het volkshuisvestingsbeleid, dat in de Woningwet van 1901 een fundament had gekregen. Na de Tweede Wereldoorlog braken er hoogtijdagen aan voor de ruimtelijke ordening. De IJsselmeerpolders vormden uitgelezen proeftuinen waar kon worden getoond hoe een landschap moest worden ingericht. In het hele land kwamen uitbreidingsplannen tot stand, overal verrezen nieuwbouwwijken.
Maar geleidelijk aan ebde het enthousiasme voor de planmatige aanpak weg. De moderne maatschappij bleek zo snel te veranderen dat de plannen kort nadat ze waren uitgevoerd, alweer een verouderde indruk maakten. Het denken over de volkshuisvesting had geen rekening gehouden met de geweldige welvaartsstijging die de periode na 1960 kenmerkt.
De opkomst van de auto als massa-artikel had een vergaande invloed op woonpatronen en vrijetijdsgedrag, die niet was voorzien. Het plannen maken raakte uit de mode en werd vervangen door het geloof in de werking van de markt. Ingrepen in de landinrichting worden steeds meer verdedigd met een beroep op de noodzaak bij te blijven bij de mondiale economische ontwikkelingen. De burgers laten zich alleen nog horen als ze denken dat hun directe partile eigenbelang wordt geschaad.
In Land in zicht! komen mensen aan het woord die zich bij deze ontwikkeling niet wensen neer te leggen. In vijftien essays - sommige van niet meer dan enkele bladzijden, andere langer en doorwrochter - ontvouwen zij een cultuurpolitieke visie op de ruimtelijke inrichting van Nederland. Daarbij komt zo'n grote diversiteit aan onderwerpen aan de orde dat de bundel toch wat in goede bedoelingen is blijven steken.
De schrijvers hebben zich niet altijd gerealiseerd dat wat tijdens een gesprek nog een rake inval is, eenmaal opgeschreven en gedrukt algauw de indruk maakt slechts een pretentieuze zeepbel te zijn. Die indruk wordt nog versterkt door de modieuzige reclametaal waarin verschillende bijdragen zijn gesteld.
In een bundel als deze valt ook op dat de verschillende visies nogal eens op ongelijksoortige uitgangspunten berusten en tot tegenstrijdige conclusies leiden. De vroegere Haagse wethouder A. Duivesteijn wil ons weer allemaal ons eigen huis laten bouwen en verwacht dat dit tot architectonische hoogstandjes zal leiden. Maar de Tilburgse docent in de vrijetijdswetenschappen H. Mommaas maakt zich juist zorgen over een al te dicht bij de eenvoudige consument staande vormgeving, want die zou de projecten van stedelijke vernieuwing 'een kleinburgerlijke wending kunnen geven'.
Gelukkig verwijderen niet alle stukken zich zo ver van de alledaagse politieke werkelijkheid. De Amsterdamse stadssocioloog G. Anderiesen geeft in zijn bijdrage een zakelijk overzicht van de dilemma's waarin het volkshuisvestingsbeleid gevangen zit.
In de eerste plaats gaat het daarbij om de vraag welk aandeel de sociale sector in de totale woningvoorraad moet hebben. Het is duidelijk dat bij het huidige consumptieniveau de meeste huishoudens voor hun woning wel de volle prijs kunnen betalen. Tegelijk is duidelijk dat er ook huishoudens zijn, en altijd zullen zijn, die geen fatsoenlijke huisvesting kunnen vinden buiten de sociale sector.
In de tweede plaats is een belangrijke vraag hoe wij d¡e huishoudens in de sociale woningbouw krijgen voor wie deze huizen ook bedoeld zijn. Een woningbouwpolitiek die ertoe leidt dat (te veel) woningen in de gesubsidieerde sector worden bewoond door mensen die er geen recht op hebben, verliest onherroepelijk aan politiek draagvlak.
Ten slotte is er nog het probleem van de plaats van de sociale bouw in het geheel van de woningvoorraad. Doordat de Woningwet in het verleden door iedere gemeente naar eigen inzicht is uitgevoerd, zijn er wel voldoende goedkope woningen, maar deze zijn zeer ongelijk over de stadsgewesten verspreid.
Ruwweg gezegd komt het erop neer dat de woningwetwoningen in de steden staan en dat de middeninkomens in de randgemeenten terecht kunnen. Dit leidt tot vormen van sociale segregatie die niemand heeft voorzien of gewenst. Een volkshuisvestingspolitiek moet ook aan dit aspect aandacht besteden, wil deze sociale segregatie althans op de langere termijn verminderen.
Anderiesens bijdrage vormt een goed uitgangspunt voor een verdere discussie over de volkshuisvestingspolitiek in Nederland. Ook in de andere stukken zijn zeker bruikbare gedachten en ideen te vinden, maar als geheel is de bundel toch te visionair en te vrijblijvend om van veel praktische betekenis te kunnen zijn.
Hans van Amersfoort
Maarten Hajer & Femke Halsema (redactie): Land in Zicht! - Een cultuurpolitieke visie op de ruimtelijke inrichting.
Bert Bakker/Wiardi Beckman Stichting; 240 pagina's;  39,90.
ISBN 90 351 1904 5.

