	Jongerenbende perst scholieren af
	ANP
EDE
Ongeveer twintig kinderen van de Prins Constantijnbasisschool in Ede zijn de afgelopen weken afgeperst door een groep nog onbekende jongens. De jongens wachtten de kinderen uit de groepen 6, 7 en 8 in de buurt van hun school op en dwongen hen geld en spullen af te geven.
De moeder van een van de kinderen deed aangifte bij de politie. Tijdens klassengesprekken op school bleek dat nog veel meer kinderen slachtoffer waren van de afpersers. De schoolleiding heeft de kinderen geadviseerd voorlopig via een andere weg naar school te komen.
Eind vorig jaar speelde een soortgelijk geval in Harderwijk, waar vier leeftijdgenoten de zeventienjarige scholier Christiaan Houtman afpersten. Het slachtoffer dook uit angst voor hen zelfs enige tijd onder. De politie pakte de vier op. Zij bleken meer slachtoffers te hebben gemaakt.
In november arresteerde de politie in Best acht jongens tussen de veertien en zeventien jaar. Ze hadden leeftijdgenoten voor in totaal zestigduizend gulden afhandig gemaakt. Ze deinsden er ook niet voor terug volwassenen te terroriseren. Zij persten een vijftigjarige man uit Best twintigduizend gulden af.

