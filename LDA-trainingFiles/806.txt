	Wereldreis per ballon eindigt na zes uur met een noodlanding
	Reuter, AFP, AP
CHATEAU D'OEX
De poging van een Zwitserse dokter en een Belgische zakenman om als eersten per ballon om de wereld te vliegen, is mislukt. Zes uur na vertrek kregen de twee mannen ademhalingsmoeilijkheden als gevolg van kerosinedampen die de high-tech cabine waren binnengedrongen.
De ballon, de Orbiter, maakte vervolgens een noodlanding in de Middellandse Zee, dertig kilometer ten zuiden van de Franse badplaats Montepellier. Een Franse reddingsboot pikte Bertrand Piccard en Wim Verstraeten op. De Zwitser en de Belg verkeren in goede gezondheid, maar zijn volgens hun sponsor 'terneergeslagen'.
Het Europese duo deed het met zijn reisje van zes uur slechter dan de schatrijke Britse zakenman Richard Branson, die vier dagen eerder zijn poging de aarde rond te vliegen na negentien uur moest opgeven en in de Algerijnse woestijn belandde.
De veertigduizend kilometer lange ballontrip om de wereld wordt gezien als de laatste grote uitdaging van het luchtruim. De Amerikaanse miljonair Steve Fossett maakt zich nu in St. Louis, Missouri, gereed voor zijn poging, die binnen enkele dagen moet plaatsvinden. Branson heeft aangekondigd dat hij het in november opnieuw zal proberen.
De 38-jarige Piccard en de een jaar oudere Verstraeten waren geen beginnelingen in de ballonvaart. In 1992 wonnen zij een transatlantische race. Piccards grootvader was de eerste man die ooit in een ballon de stratosfeer bezocht. Verstraeten kan bogen op vijftien jaar ballonervaring.
Het tweetal wilde binnen drie weken de reis om de wereld voltooien, daarbij gebruik makend van de seizoensgebonden oostelijke straalwind die stroomt tussen dertig en veertig graden noorderbreedte. Het duo zou over Turkije, China, de Stille Oceaan en de Verenigde Staten terugvliegen naar Europa. Maar na drie uur drongen de eerste kerosinedampen al de cabine binnen. Waarschijnlijk was een kapot ventiel de oorzaak van het lek.
Het grootste probleem voor de ballonvaarders is dat er geen vergelijkingsmateriaal bestaat. Pogingen als die van Branson en van de Belg en de Zwitser zijn niet meer dan tests voor de ultieme ballontrip. 'Dit is een totaal nieuwe technologie', verklaarde Branson na de noodlanding van zijn concurrenten. 'Niemand heeft tot dusverre meer dan elfduizend kilometer in een ballon gevlogen. Wij proberen daar veertigduizend kilometer van te maken.'

