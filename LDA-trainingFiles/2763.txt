	'Het lijkt alsof de varkenspest niet heeft bestaan voor PvdA en VVD'
	Van onze verslaggever
Thom Meens
DEN HAAG
Landbouwer en D66-politicus P. ter Veer begrijpt er niets meer van. En dag voordat de Tweede Kamer zich buigt over het kabinetsplan om de varkensstapel met een kwart te verkleinen, onthouden PvdA en VVD hun steun aan het plan. Omdat het CDA ook tegen is, kan Van Aartsen niet rekenen op voldoende steun van de Kamer.
Ter Veer spreekt over muiterij van PvdA en VVD. 'Tot nu toe hebben ze de minister nooit laten weten dat zijn plan onaanvaardbaar was. Van Aartsen is zelfs twee keer teruggegaan naar de ministerraad omdat hij politieke dekking wilde. '
Van Aartsen wil de varkenssector met een kwart inkrimpen. In 1998 moeten veehouders 15 procent van hun varkens afstaan, twee jaar later 10 procent. Boeren die na de eerste sanering voldoen aan nieuwe strenge regels op het gebied van dierenwelzijn, kunnen de tweede ronde ontlopen.
De PvdA kwam maandag met een eigen plan. Woordvoerder S. Huys stelt voor boeren 5 procent te korten en een deel van hun varkensrechten af te nemen. De boer krijgt de rechten terug als hij voldoet aan de nieuwe milieu- en gezondheidsregels. De VVD wil meer geld om de boeren tegemoet te komen.
Ter Veer: 'We hebben afgesproken dat er 475 miljoen gulden beschikbaar is. De VVD moet nu niet om extra geld vragen. Sinterklaas komt steeds vroeger, maar wij hadden de afspraak dat hij niet voor de varkenssector zou komen.'
- U bent straks de enige coalitiepartij die het kabinet steunt.
'Onbegrijpelijk. De VVD laat haar eigen minister in de kou staan op misschien wel zijn belangrijkste wetsvoorstel. De PvdA zet de eigen milieuminister De Boer voor schut. Ik zou me diep schamen als ik haar was. De sanering is ook bedoeld voor het milieu. D66 is nu ineens de meest extreme partij in de coalitie. '
- Misschien vinden ze het gewoon een slecht plan.
'Die kritiek slaat nergens op. De tijd is rijp voor een ingrijpende sanering. Dat vonden PvdA en VVD ook. Als je nu niet doorzet, doe je niets meer v¢¢r de verkiezingen. Wie weet wat voor coalitie er dan zit. Een gemiste kans.
'Dat het CDA tegen is, verbaast me niets. Maar dat PvdA en VVD ook zo denken. Het lijkt wel alsof de varkenspest niet heeft bestaan. We hebben vier miljard gulden uitgegeven aan die ziekte. Er zijn absoluut te veel varkens en ze zitten veel te dicht op elkaar.
'Als VVD en PvdA niet tot inkeer komen, hebben we een groot probleem. Voor D66 is elke andere uitkomst dan het plan van de minister onaanvaardbaar. Er k¢mt gn extra geld. Dat spelen we hoog.
'Ik eis dat de Tweede Kamer het kabinet steunt. Ik kan me niet voorstellen dat PvdA en VVD het kabinet cht voor het blok zetten. Ik stem ook niet in met uitstel. De minister en de boeren hebben recht op duidelijkheid. Vandaag.'

Foto
	P. ter Veer FOTO DIJKSTRA

