	Prof. Schepens vond alarm over giftige stof noodzakelijk 'Feiten brengen is onze taak'
	
Van onze verslaggever
DEN HAAG
De Vlaamse verslaggeefster staart verbouwereerd naar haar aantekeningen van een week geleden. Lange gesprekken voerde ze met de Antwerpense toxicoloog prof. dr. P. Schepens, over zijn onderzoeken naar de oorzaak van veesterfte in Hollandse veenpoldergebieden.
'Gebied niet/nooit meer bruikbaar', staat er in haastige hanenpoten. En 'Problemen vrouwen'. En 'Foetussen, niet langer stilblijven'.
Even daarvoor heeft de Vlaamse hoogleraar in het Haagse perscentrum Nieuwspoort zijn visie uiteengezet op de raadselachtige sterfte, de laatste jaren, van vee op een aantal bedrijven in Noord- en ZuidHolland, Groningen en Friesland. Omzetting van natuurlijke oliesporen in de oude zoute veenbodem produceert de chemische verbinding koolstofdisulfide (CS2). Die stof veroorzaakt volgens de handboeken vergroeiingen, blindheid en abcessen bij vee. Een van de afbraakproducten van CS2 veroorzaakte bij de ramp in Bhopal blindheid onder veel mensen.
Na de persconferentie, kondigt Schepens aan, zal hij zijn rapport aangetekend doen toekomen aan de Nederlandse minister-president. Met het verzoek om de zaak serieus nader te laten onderzoeken. 'Ons groeit het boven het hoofd.'
Maar gevaar voor de volksgezondheid, benadrukt de hoogleraar, is er niet. Alleen boeren die stelselmatig melk, kaas of vlees van zieke dieren zouden nuttigen, kunnen gevaar lopen, zegt Schepens. 'Zuivelfabrieken elimineren melk van zieke dieren direct. Die schift. Die koopt u nooit in de winkel.'
De verslaggeefster van de Gazet van Antwerpen noteert het met scepsis. 'Ik dacht dat hij een bom had', zegt ze later. 'Maar dit is een zacht verhaal. Een paar boeren die moeten oppassen, uw minister-president ziet hem komen.'
Is Schepens teruggekomen op een eerder rampenscenario? De hoogleraar ontkent het. 'Neen. Alleen, als het aan de specifieke bodem blijkt te liggen, denkt u vanzelf het eerst dat het in een groot gebied moet opgaan. Het blijft echter een kwestie van dosering, zoals altijd in de toxicologie. Op de ene plek kan het aan de orde zijn, en elders hoeft dat niet zo te zijn.'
- U zegt dat Nederlandse instellingen uw analyse nu nader moeten onderzoeken. Wat moet er worden onderzocht?
'Wij vinden een mechanisme dat de bekende ziektegevallen kan verklaren. Het is een hypothese. Nederlandse deskundigen zullen in kaart moeten brengen hoever dit probleem reikt. Geologen. Petrologen. Veterinairen. Interdisciplinair. Er moet naar aanwijzingen voor CS2 worden gespeurd.'
- Wordt de veesterfte in Nederland stilgehouden?
'Ik kan u vertellen dat er rapporten uit 1995 zijn over kalveren die binnen drie weken dood zijn als ze melkpoeder uit de betreffende gebieden krijgen. Als ik die kan krijgen, kunnen Nederlandse toxicologen dat ook.'
- Waarom hebt u niet eerst de Nederlandse autoriteiten op de hoogte gebracht van uw vermoedens?
'Ik heb het ministerie van Volksgezondheid vorige week vrijdag mijn rapport gezonden. Ik heb er niets op teruggehoord.'
- Als u er met uw hypothese naast zit, veroorzaakt u onnodige schade en paniek.
'Het was ethisch en moreel niet langer verantwoord dit voor ons te houden. Het is de taak van een universiteit de feiten te brengen, of die welgevallig zijn of niet. Ik ben hier begonnen met de opmerking dat ik liever ook niet zou vertellen wat ik te vertellen had. Maar de feiten dwingen me. Zo is het.'
- Zou u kaas of melk uit de Hollandse polders consumeren?
'O, jawel. Mits niet overdadig, kan dat geen kwaad. Het punt is vooral dat ik zelden melk gebruik.'
- Klopt het, dat u enkele weken geleden besloot in de openbaarheid te treden toen u zich realiseerde dat ook de menselijke foetus in gevaar zou kunnen zijn?
'Dat was een belangrijke reden. Er zijn geruchten over problemen van vrouwen in deze gebieden. Dat moet uitgezocht. Ik sta slechts voor mijn analyse, dat is al. Er is geen andere verbinding dan CS2 die alle gevonden symptomen in het vee veroorzaakt. Uw uitstekende universiteiten kunnen dat zeker precies uitzoeken.'

Foto
	Prof. dr. Schepens FOTO ANP

