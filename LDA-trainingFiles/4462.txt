	Zuurstoftank en vuilnisbelt
	BEGIN JAREN tachtig werd de Nicaraguaanse Gioconda Belli (1948) voorgesteld aan de directeur van Peter Hammer Verlag. Naar verluidt was deze Duitse uitgever, die Belli's erotisch getinte gedichten kende, zo gefascineerd door haar verschijning dat hij prompt besloot met haar in zee te gaan. Toen Belli hem vertelde dat ze geld nodig had voor de opvoeding van haar kinderen, spoorde hij haar aan snel een roman te schrijven. Belli toog aan het werk en enkele jaren later verscheen De bewoonde vrouw nog voordat de Spaanstalige editie uitkwam, in het Duits. Dit verhaal over een architecte die betrokken raakt bij een revolutionaire beweging, kreeg in Duitsland de status van 'cultboek'. Er werden achthonderdduizend exemplaren van verkocht.
In 1992 verscheen De bewoonde vrouw in het Nederlands, maar hier kreeg het boek een minder enthousiast onthaal. Vooral Belli's vertelstijl vormde een bron van kritiek. Een enkele criticus sprak zelfs van een 'damesroman'. Dit heeft uitgeverij De Geus er niet van weerhouden nieuw werk van Belli uit te brengen. Enige tijd geleden verscheen Dochter van de vulkaan en inmiddels ligt Belli's derde roman, Waslala, in de boekwinkel. Met Waslala heeft Belli een ambitieus werk willen schrijven. Ze liet zich inspireren door tal van actuele onderwerpen, waaronder het 'einde der utopien', de milieuvervuiling, vitual reality en de handel in drugs en kinderen. Als decor koos ze 'Faguas', een denkbeeldig, door oorlogen verscheurd Latijns-Amerikaans land, en ze kruidde haar verhaal met ingredinten uit onder meer de liefdes- en de avonturenroman.
Een veelbelovende cocktail zou je denken, maar die veronderstelling vervliegt al gauw. Wanneer de twee hoofdpersonages, de Latijns-Amerikaanse Melisandra en de Noord-Amerikaan Raphael hun opwachting maken, hangt er nog een zeker mysterie tussen de regels en bedient Belli zich van een tamelijk sobere, potische stijl. Maar dat verandert als het tweetal op zoek gaat naar Waslala, een legendarisch oord dat herinneringen oproept aan de commune die Belli's landgenoot Ernesto Cardenal ooit stichtte op het eilandje in het meer van Managua.
Stelt Belli de lezer aanvankelijk nog in staat zijn verbeelding te laten werken, naarmate het verhaal vordert wordt haar beschrijving van de personages en hun handelingen explicieter. Ook als ze zwijgen voegt zij nog aanduidingen toe als 'tactvol'. Nadat Melisandra en Raphael door de pijlen van Cupido zijn getroffen, begint Belli bovendien een ergerlijke vorm van mooischrijverij te bedrijven: 'Zijn gebaren waren lief, maar naarmate de intimiteit een grotere nabijheid eiste, werden zij een beetje onbeholpen. Raphaels binnenrivieren waren bezaaid met dijken', laat ze Melisandra zwijmelen.
Tijdens hun reis wisselen momenten van tederheid en quasi-diepzinnige gesprekken over de 'toestand in de wereld' elkaar af. In de tijd waarin het verhaal zich afspeelt (ergens in de nabije toekomst), is die situatie erbarmelijk, en ook Faguas vormt daarop geen uitzondering. Het land is in handen van maffiosi en wordt door het rijke Noorden als 'zuurstoftank' en vuilnisbelt gebruikt. Vertegenwoordigde de geharde journalist Raphael eerst nog een generatie noorderlingen die aan 'misantropie, onanie en zelfvoorziening' lijdt, dankzij de gesprekken met Melisandra gaan zijn ogen als bij toverslag open. Belli probeert de spanning er in te houden door zoiets als een innerlijke tweestrijd bij Raphael te suggereren, maar diens gedachtenkronkels vol open deuren laten er geen twijfel over bestaan dat hij uiteindelijk overstag zal gaan.
Intussen kabbelt het verhaal kalmpjes voort. Nadat met radioactief afval besmette mensen twee lokale maffialeiders hebben vermoord, onderneemt Melisandra pogingen Faguas uit het slop te halen. Haar zoektocht naar Waslala, die ze was begonnen om haar ouders terug te vinden, zou door deze kunstgreep een diepere betekenis moeten krijgen, maar de geloofwaardigheid van het verhaal wordt er verder door aangetast.
Storend is dat Belli ook de 'boodschap' van haar relaas zo expliciet mogelijk wil overbrengen. Met de val van de Berlijnse Muur mag het tijdperk van de 'pragmatici' zijn aangebroken, de utopie blijft een belangrijke functie vervullen voor de mensheid, zo valt in de slotpagina's tot vervelens toe te lezen.
In plaats van zo'n drammerige roman te schrijven had ze beter bij de Uruguayaan Eduardo Galeano te rade kunnen gaan. Die formuleerde in zijn boek Dolende woorden in n alinea een aanzienlijk eleganter pleidooi voor het voortbestaan van de utopie: 'Zij staat op de horizon. (. . .). Hoe ver ik ook loop, ik zal haar nooit bereiken. Waartoe dient de utopie? Daartoe dient zij: om te lopen.'
Sander de Vaan
Gioconda Belli: Waslala.
Uit het Spaans vertaald door Dick Bloemraad.
De Geus; 445 pagina's;  44,90.
ISBN 90 5226 382 5.

