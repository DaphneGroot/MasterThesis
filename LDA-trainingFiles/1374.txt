	Geleend beleggen
	Rente op een beleggingskrediet is niet langer zonder meer aftrekbaar voor de inkomstenbelasting. Dit komt door de beperking van de renteaftrek.
Rente die wordt betaald over kredieten voor beleggingen met belaste inkomsten blijft binnen de nieuwe regels onbeperkt aftrekbaar.
Maar de onbeperkte renteaftrek komt in gevaar als het krediet wordt gebruikt voor een belegging zonder belaste inkomsten. Aandelenopties zijn een voorbeeld van een belegging met onbelast rendement. Volgens de fiscus is de rente dan niet onbeperkt aftrekbaar.
Bij aandelenopties koopt de belegger vaak in één transactie de aandelen en de putoptie. De fiscus toetst de hele transactie dan aan het rendementscriterium, en daar is de renteaftrek dan van afhankelijk.
Bij beleggen in beleggingsfondsen met geleend geld kan de onbeperkte renteaftrek ook in gevaar komen. Veel beleggingsfondsen keren geen dividend uit, maar geven de aandeelhouders onbelast rendement door de waardestijging van het aandeel. Het fonds houdt de beleggingswinsten in kas. Het vermogen van het fonds groeit hierdoor. Aangezien er geen vermogen aan het fonds onttrokken wordt voor dividenduitkeringen, leidt die vermogensgroei tot een stijging van de waarde van de aandelen en daardoor van de aandelenkoers.
Voor de beoordeling van de renteaftrek toetst de fiscus de beleggingen van het fonds op het risicogehalte. De rente blijft onbeperkt aftrekbaar als de beleggingen van het fonds voor tenminste 70 tot 80 procent risicodragend zijn. Als dit niet het geval is, valt de rente op het effectenkrediet binnen de nieuwe regels van de beperkte aftrek. Beleggingen in aandelen worden in beginsel wel als risicodragend aangemerkt. Alleen denkt de fiscus er hardop over na of zekere aandelen, zoals die van de grote Nederlandse multinationals, misschien als niet-risicodragend beschouwd moeten worden.
De fiscus wil maximaal voordeel halen uit de nieuwe regels. Afspraken vooraf over de renteaftrek worden door de fiscus niet gemaakt. Het risico wordt bij de belegger gelegd. Beleggers met voldoende stalen zenuwen zullen de reikwijdte van de nieuwe regels dus door de rechter moeten laten vaststellen.
Ewoud Lietaert Peerbolte
De auteur is fiscaal jurist en uitgever.

