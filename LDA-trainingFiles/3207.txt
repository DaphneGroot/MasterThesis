	In Qin-opera valt heel wat Mozart en Gluck te ontdekken
	Tragedie aan het Westmeer, door het Shaanxi Qin-operagezelschap. Amsterdam, Muziektheater (13/3).
Op de westerse toeschouwer zal de dramaturgie van de Chinese opera Een tragedie aan het Westmeer, die deze week te zien was in het Muziektheater, een enigszins van de pot gerukte indruk hebben gemaakt. (Booswicht: 'Mijn eigen lof zingend doorklief ik de baren'.)
Maar aan de andere kant: Placido Domingo hebben we nog nooit een zesvoudige achterwaartse salto zien doen. Noch hebben we Cristina Deutekom in Turandot ooit de kunst van het vuurspuwen zien perfectioneren. En naeve libretti, die hebben we hier ook zat.
Een theater- en muziekcultuur die in een tijd van twintig jaar zo gemaltraiteerd is door de autoriteiten dat er een Onderzoeksinstituut voor nodig is om de scherven aan elkaar te lijmen - dat is het lot van (onder meer) de Qin-opera, een kunst die ontstond in de Chinese provincie Shaanxi. Het genre werd tijdens de Culturele Revolutie verboden. De spelers verdwenen naar de rijstvelden of naar de andere wereld, vanwaar ze niet vermochten terug te keren om - gelijk het meisje Li Huiniang in Het Westmeer - als vuurspuwende geest wraak te nemen op hun beulen.
Met hun tragedie over gebroken levens en vergeefse trouw, begeleid door klepper, fluit en schalmei, en door pipa's, trommen en Chinese violen-plus-westerse-contrabas en pauk, veranderde het Shaanxi Qin-gezelschap het Muziektheater in een Muqiektheater, waar men van enkele zaken paf kon staan.
Misschien valt er in China nog wat te twisten over de euroklanken die in het arrangement zijn doorgesijpeld, of over de laserstralen waarin Li, onthalsd door de schurk Jia, haar eerste geestendans danst.
Voor de westerse operatoeschouwer had de voorstelling de verdienste niet alleen kleurige plaatjes te bieden zoals bekend van de restaurantkalender. Ze gaf ook een lesje in het herkennen en relativeren van wat we zelf gewend zijn te slikken. Analogien met de geestenballetten in Glucks Orfeo, of de grote afwijs-aria in Mozarts Cos, lagen als het ware voor het oprapen. Zij het dat het falsetzingen hierin niet zo'n hoge vlucht neemt als in de precieuze partijen van Li en haar geblankette minnaar Pei.
Het wachten is alleen nog maar op een Siegfried die zich op de strijd voorbereidt met een choreografie voor paardenstaart. Het goede voorbeeld gaf Li Xiaofeng (Pei), die zijn staart kon laten roteren als een wentelwiek, en in samenspel met het muzikale ritme op borst en rug liet klappen.
Ongemeen spannend is de synchroniteit van beweging en klank in de Qin-opera. Het motorische werk van de klepper en andere percussie, met hun steeds weer opduikend geratel in accelerando-stijl van taktaktak-trrrrr-pang!, waarbij de beweging van een zanger stolt in een secondenlange pose. Maar ontroerd waren we ook over het afscheid van de meisjesgeest, gezeten op een rijdende pioenroos.
Roland de Beer

