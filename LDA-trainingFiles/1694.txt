	Toyota dreigt Britten met vertrek om Euro
	Reuter
LONDEN
De Britse regering is boos op Toyota. De Japanse autofabrikant liet woensdag weten zijn investeringen niet langer in Groot-Brittannië te doen als dat land besluit buiten de EMU, de Economische en Monetaire Unie van de EU, te blijven. Een woordvoerder van premier John Major liet daarop weten dat de regering die uitlatingen niet over haar kant zal laten gaan.
Vorig jaar heeft Toyota een investering van 200 miljoen pond sterling (bijna 600 miljoen gulden) aangekondigd voor uitbreiding van zijn fabriek in Derbyshire. Volgens de woordvoerder is dat een bewijs van vertrouwen in Groot-Brittannië.
De Britse minister van Handel, Ian Lang, betoogde woensdag dat de regering zich altijd achter de Japanse auto-industrie heeft geschaard als die zich in zijn land wilde vestigen. Ze heeft er altijd voor gezorgd dat de daar gefabriceerde Japanse auto's geen strobreed in de weg worden gelegd in de Europese Unie, aldus de bewindsman.
Lang poogde olie op de golven te gooien. Hij zei dat er nog geen beslissing is gevallen over al dan niet meedoen met de EMU. 'We hebben duidelijk laten weten dat we pas een besluit nemen als we alle feiten kennen.' Of hij de Toyota-topman daarmee aan zijn kant krijgt, is onzeker.

