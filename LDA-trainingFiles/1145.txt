	Avonturiers gered met belastinggeld
	Reuter
OTTAWA
Ballonvaarders en zeilers die de Atlantische Oceaan oversteken, vinden zichzelf heel flink totdat ze in moeilijkheden komen. Dan is het de belastingbetaler die voor de kosten opdraait. Een Canadese regeringsinstelling, het Halifax Rescue Coordination Centre, heeft deze week bepleit dat avonturiers de kosten die aan hun redding zijn verbonden, deels zelf gaan betalen.
'Bij incidenten op zee zijn deelnemers aan ballonwedstrijden betrokken geweest, evenals roeiers, solo-vliegers en solo-zeilers', schrijft het centrum in een rapport. 'Veel van deze avonturiers menen dat zijzelf de enigen zijn die gevaar lopen en dat ze dus met rust gelaten moeten worden. Ze staan niet stil bij de kosten van een reddingsoperatie, of bij de risico's die de mensen van de reddingsteams lopen.'
Soms wekt het verontwaardiging wanneer schatrijke avonturiers op gemeenschapskosten worden geholpen, maar volgens Gary Sidock van de Canadese reddingsorganisatie hebben de 56 staten die de Convention on Search and Rescue hebben ondertekend, zich verplicht voor hun acties geen geld te vragen. Wel kan meer worden gedaan aan het voorkomen van ongelukken.
Een voorbeeld van een dure reddingsoperatie deed zich januari 1996 voor, toen twee helikopters, een transportvliegtuig en een vaartuig van de kustwacht werden ingezet om miljonair-ballonvaarder Steve Fossett op te sporen wiens poging om rond de wereld te vliegen in zee was geëindigd. Vorige week probeerde Fossett het nog eens en dit keer kwam hij tot in India en vestigde daarmee een record.
Het rapport herinnert ook aan de prestigieuze Europe 1 Star solo-race over de oceaan die vorig jaar zomer werd gehouden. 'Van de 58 schepen die aan de start verschenen, moesten er 17 opgeven of waren in nood geraakt.'
De deelnemers veronachtzaamden een van de eerste regels van het zeezeilen: door alleen te varen, konden ze niemand op de uitkijk zetten als ze sliepen of niet aan dek waren, aldus het rapport. Gesuggereerd wordt, om organisatoren van wedstrijden te verplichten op strategische punten langs de route schepen te leggen die in geval van nood hulp kunnen bieden.
De afgelopen drie weken hebben de marines van Argentinië, Chili en Australië lang gezocht in het Zuidpoolgebied naar solo-zeilers die deelnamen aan de Vendee Globe race om de wereld en die waren omgeslagen. Gerry Roufs uit Canada wordt nog steeds vermist. Gary Sidock wijst erop dat, nog afgezien van de kosten, de levens van de redders in gevaar worden gebracht bij zulke operaties en dat de vliegtuigen en schepen al die tijd niet elders kunnen worden ingezet.
'Volgens de internationale overeenkomsten kunnen we in echte noodgevallen geen rekening presenteren', zegt hij. 'Maar we willen in de eerste plaats voorkomen dat incidenten überhaupt ontstaan, zodat er ook geen kosten worden gemaakt en geen risico's worden gelopen.'

