	Vijftiende Tocht der Tochten ijzig en gevaarlijk
	Van onze verslaggever
Wio Joustra

LEEUWARDEN
Het grootste schaats-, hos- en drankfestijn in de Nederlandse geschiedenis is vannacht en vanochtend in elf Friese steden van start gegaan. Terwijl tienduizenden mensen zich vrijdagavond vanaf een uur of tien vermaakten in het centrum van Leeuwarden en andere Friese steden, hadden de meeste van de 16.372 deelnemers aan de Elfstedentocht een onrustige nacht. Niet de afstand van tweehonderd kilometer leek het grootste probleem, maar de snerpende kou en wind. Slechts de tocht van 1963 lijkt die van vandaag in zwaarte te overtreffen.
De vijftiende editie van de Tocht der Tochten is een ijzige en gevaarlijke onderneming. Jan Zijlstra, de medisch begeleider van het bestuur van de Vereniging 'De Friesche Elf Steden', waarschuwde gisteren voor een gevoelstemperatuur van min 28 graden.
'Het is verantwoord de tocht te laten doorgaan', aldus Zijlstra, 'maar we hadden liever wat minder wind gehad.' De meeste rijders zijn vanochtend vertrokken met een temperatuur van min 8 graden en een krachtige noordoostenwind, windkracht 6.
Weliswaar neemt de wind in de loop van de dag af en loopt de temperatuur iets op, maar de gevoelstemperatuur komt niet boven min 8 graden. Zijlstra drong aan op goede bescherming van gezicht en vooral ogen, knieën en tenen. Langs de route zijn 65 EHBO-posten opgesteld, één op elke drie kilometer.
Ook het Rode Kruis heeft een viertal noodvoorzieningen langs de route ingericht. Alle ziekenhuizen langs het parkoers, in Leeuwarden, Harlingen, Dokkum en Sneek, zijn op sterkte voor eventuele calamiteiten.
Aan de feestgangers die zich in de nacht van Leeuwarden begaven, waren al die adviezen niet besteed. De Leeuwarder Courant sprak van 'een topdag in het Nederlandse volksleven', en volgens het Friesch Dagblad 'is de Elfstedentocht het leven zelf'.
De deelnemers moesten aanvankelijk handmatig worden ingeschreven, omdat de computer het begaf. Er neemt een recordaantal van 16.372 schaatsers aan de Elfstedentocht deel.
Een kleine drie miljoen Nederlanders zit vanochtend bij de start aan de buis gekluisterd om de verrichtingen van ruim driehonderd wedstrijdrijders en de duizenden toerrijders gade te slaan.
De bevolking van Friesland verdubbelt vandaag waarschijnlijk naar zo'n 1,2 miljoen mensen. Alleen al in Leeuwarden werd een kwart miljoen bezoekers verwacht, bijna een verdrievoudiging van het inwonertal (een kleine negentigduizend). Burgemeester H. Apotheker noemde enkele factoren die maken dat de tocht van 1997 die van 1985 en 1986 verre in belangstelling overtreft: het feit dat de tocht voor het eerst in de moderne tijd in het weekeinde en aan het einde van de kerstvakantie wordt gehouden; het gegeven dat veel jongeren over een OV-jaarkaart beschikken. 'En ook de mediahype is vele malen groter dan in de jaren tachtig', aldus Apotheker.
Volgens de burgemeester van Leeuwarden is bewust gekozen voor vertier als openbare-ordemaatregel. De binnenstad is verdeeld in zes secties waar grote tenten en theaters verwarming, onderdak en amusement konden bieden aan in totaal honderdduizend mensen. Een aantal sporthallen, EHBO- en Rode-Kruisposten was speciaal ingericht om mensen met onderkoelingsverschijnselen te behandelen. Voor de ontnuchteringsgevallen was de grote parkeergarage onder het Zaailand in de binnenstad opengesteld, met een constante temperatuur van 12 graden boven nul.
Vanaf drie uur gistermiddag begon het verkeer rondom de Friese hoofdstad vast te lopen. Om een uur of vijf zat Leeuwarden vol. Toeschouwers en schaatsers konden toen nog alleen met het openbaar vervoer naar de stad komen. Ongeveer duizend deelnemers hebben gebruik gemaakt van het aanbod van particulieren in Leeuwarden en directe omgeving om er de nacht door te brengen.
Belangstellenden kunnen vandaag op een combikaart de hele dag tussen de elf steden pendelen. In steden als Franeker en Dokkum en in het Elfstedendorp bij uitstek, Bartlehiem, zijn extra faciliteiten ingericht om de horden mensen onderdak en vertier te bieden.

Foto
	Twee schaatsers rusten uit op de houten oversteekplaats die over de Bonkevaart is aangelegd op enkele honderden meters van de finish (rechts). FOTO BERT VERHOEFF - DE VOLKSKRANT

