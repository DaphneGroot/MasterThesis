	De juiste mensen op de juiste plaats   'Hard op de inhoud, zorgzaam op de relatie'
	NOG EVEN BEN IK hoofd van de kaderdivisie Cabinepersoneel bij KLM. Ik heb ongeveer 1360 pursers en assistent-pursers onder mijn hoede en stuur een management-team van 28 mensen aan.
'Onlangs hebben wij met alle 28 leden van ons team vrijwillig een assessment gevolgd. We deden dit omdat de dienst in een explosieve fase van groei en ontwikkeling verkeert, en dat vraagt om bijzondere kwaliteiten.
'Wij zitten met een sterk veranderende organisatievorm. In 1972 werkten we met twaalfhonderd bemanningsleden, nu zijn dat er 6500. Het moet behap- en beheersbaar blijven, we moeten iedereen kunnen geven wat ze nodig hebben. Het assessment-center maakte duidelijk wat onze competenties zijn en waarin iedere manager nog kan groeien.
'We zien allemaal de toegevoegde waarde, omdat ook leidinggevenden aan hun vaardigheden moeten blijven werken. Het werk is nooit af. Niet meer ontwikkelen, is stilstaan. Bovendien vond ik het geweldig dat we het assessment met zijn allen deden. Ik ervoer het als cultuur-doorbrekend om je ten opzichte van je collega's kwetsbaar op te stellen. Je moet op zo'n dag ook elkaar beoordelen. Het heeft ons gestimuleerd onderling meer te praten over ontwikkeling. Het zou fantastisch zijn als dat in meer management-teams zou gebeuren.
'Het assessment heeft mijn zelfvertrouwen enorm versterkt, te meer omdat het geen eenvoudige opgave was. Het profiel dat ik van DWARS/PBO over mezelf kreeg, was bevestigend. In de simulaties en de presentatie scoorde ik boven de norm. Het is ook een heerlijke vorm van aandacht en feedback, zeker omdat het op zo'n directe en confronterende manier gaat. Daarvan ben ik persoonlijk een warm voorstander, want d t is pas zorgzaam.
'Wat ik mensen zelf leer is dat je hard moet zijn op de inhoud, maar zorgzaam in de relatie. Dat is de eerste prioriteit. Vaak hebben mensen helemaal niet door dat die twee elkaar niet hoeven te bijten. Velen worden wel ziek van relaties, maar niet van inhoudelijk commentaar op hun werk.
'Deze zomer heb ik besloten mijn loopbaan buiten de KLM voort te zetten. De hoge score in het assessment was voor mij een extra steun in de rug om voor mezelf te beginnen. Die heeft me laten inzien dat ik echt iets wil en kan doen met mijn kwaliteiten. Dat zou ook binnen KLM kunnen, maar daar kies ik niet voor. Ik wil uit de tredmolen stappen, vrij zijn om in mezelf te investeren.
'Met een aantal mensen hebben we een nieuwe organisatie opgezet. Congruent Management Support is een franchise-netwerk van ondernemende professionals. Onafhankelijke adviseurs, trainers en managers, die zich verbinden aan dezelfde kwaliteitsnormen, faciliteren leer-, werk- en veranderingsprocessen in organisaties.
'Ik ga me onder meer bezighouden met trainingen en externe coaching. De leden van ons netwerk ondersteunen elkaar met feedback, maar ook met feedforward. Het is als ondernemer de kunst zaken v¢¢r te zijn. In deze tijd dekt de span of control de lading niet meer. Span of support doet dat wel. Assessment kan voor managers in die support-ontwikkeling absoluut een toegevoegde waarde zijn.'

Foto
	Trudy Berkhout (39), hoofd kaderdivisie Cabinepersoneel bij KLM. FOTO'S MARCEL MOLLE - DE VOLKSKRANT

