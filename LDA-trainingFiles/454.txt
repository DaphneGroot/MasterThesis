	Eindniveau basisschool is nooit naar wens
	Van onze onderwijsredactie
AMSTERDAM
Kerndoelen, streefdoelen, eindtermen. Allemaal onderwijsjargon van de laatste jaren voor iets dat maar niet wil lukken: vastleggen wat een kind na de basisschool ten minste moet kunnen en kennen op alle vakgebieden. De Onderwijsraad noemde het afgelopen dinsdag 'onaanvaardbaar' dat de jongste voorstellen voor kerndoelen worden ingevoerd. Ze zijn óf te globaal, óf te gedetailleerd, en onduidelijk is of de scholen de geformuleerde eisen zinvol en haalbaar vinden.
Daarmee is de Onderwijsraad de zoveelste in een lange rij van critici die zich hebben uitgesproken over een plan uit 1989 dat op zichzelf nuttig lijkt: het omschrijven wat leerlingen nu eigenlijk in die acht jaar op de basisschool aan kennis moeten opdoen. Een mooi handvat, zodat ouders, overheid en ook leerkrachten zelf kunnen controleren of de basisschool wel aan de eisen des tijds voldoet. Maar iedere poging verzandt, simpelweg omdat er altijd wel wat op de formulering van de eisen valt aan te merken. Daarmee bevindt Nederland zich overigens in goed gezelschap. In Groot-Brittannië is er een permanente oorlog over het national curriculum, waarover onderwijzers, overheid en belangengroepen elkaar voortdurend in de haren vliegen.
Precies zo lijkt het sinds 1989 in Nederland te gaan. Zo zal voor de een de formulering bij geschiedenis te globaal zijn als er staat: 'Leerlingen kunnen conclusies trekken uit historische bronnen.' Terwijl de ander bijvoorbeeld 'kennis van het proces van bestuiving, bevruchting, zaad en vruchtvorming' weer veel te gedetailleerd vindt. En desondanks is er de behoefte om ten minste iets vast te leggen, want tot 1989 was er eigenlijk helemaal geen enkele omschrijving van wat de basisschool nu eigenlijk moest doen.
Daardoor onstond de behoefte aan 'eindtermen'. De Wetenschappelijke Raad voor het Regeringsbeleid gaf de aanzet tot de ontwikkeling van zo'n omschrijving. Maar in het basisonderwijs wilde men uit angst voor een soort eindexamen basisonderwijs niets weten van duidelijke eisen, omdat die geen rekening houden met enorme verschillen tussen kinderen.
Omdat bovendien het CDA - tot vóór de vorming van het paarse kabinet eigenlijk een allesbepalende factor in het onderwijs - uit angst voor een soort staatspedagogiek niets voelde voor een al te strikte omschrijving, kwamen er 'streefdoelen'. Een globale omschrijving van wat het merendeel van de leerlingen in groep acht onder de knie moet hebben. Een omschrijving bovendien waar de scholen bij het opstellen van hun programma enig houvast aan hebben.
De eerste versie die de Stichting Leerplan Ontwikkeling in 1989 presenteerde, was ronduit bedroevend. In twintig boekwerkjes was tot in detail vastgelegd hoe de twaalfjarige er uit moest zien, alsof het onderwijs vergelijkbaar was met de Russische planeconomie. Voor gymnastiek werden zelfs touwtjepringen en de handstand als streefdoel omschreven. 'Zo kan het niet in de wet', zei de toenmalige minister Deetman meteen.
Vanaf dat moment is er voortdurend herschreven en herzien, en blijft de uitkomst blijkbaar onbevredigend. De pas in 1993 vastgelegde kerndoelen zijn onder invloed van alle kritiek alweer in revisie. De Onderwijsraad vindt zelfs die operatie onaanvaardbaar.
Natuurlijk heeft de Onderwijsraad gelijk als hij zich er over verwondert dat de Stichting Leerplan Ontwikkeling bij het opstellen van de kerndoelen slechts één school heeft geraadpleegd. Aan de andere kant zou men zich kunnen afvragen of het vastleggen van een eindniveau van de basisschool met zijn zeer gevarieerde bevolking überhaupt mogelijk is en alle partijen, zoals overheid, leerkrachten en ouders, ooit tevreden kunnen worden gesteld.
Toch lijkt de behoefte bij de overheid en de onderwijsplaneconomen om dat te doen haast onuitroeibaar. Er wordt al gesproken over 'tussendoelen' om ook voor bijvoorbeeld zesjarigen vast te leggen wat zij kunnen en kennen, zodat elke achterstand direct zichtbaar wordt.
Docenten in het basisonderwijs kijken in het algemeen wat verbaasd naar al dat papieren geweld dat over hen wordt uitgestort. Want een vaag idee van wat de basisschool na acht jaar moet opleveren mag dan handig zijn, zij weten uit de praktijk dat die overvloed aan eisen lang niet voor alle kinderen haalbaar zijn.
Robert Sikkes

