	'Provinciebeambte moet verkeersboete kunnen opleggen'
	Van onze verslaggever
ARNHEM
Provincieambtenaren zouden de mogelijkheid moeten krijgen om zelf verkeersboetes op te leggen voor overtredingen op provinciale wegen. Op die manier kan de verkeersveiligheid worden vergroot zonder dat de politie zwaarder wordt belast.
Dat voorstel deed de Overijsselse commissaris van de koningin J. Hendrikx vrijdag in zijn nieuwjaarstoespraak. Handhaving van verkeersregels is nu de verantwoordelijkheid van de politie. Hendrikx stelt voor dat provinciale ambtenaren die belast zijn met het beheer en onderhoud van wegen, een deel van die taak overnemen. De politie, die volgens Hendrikx de handen vol heeft aan de bestrijding van de criminaliteit, wordt op die manier ontlast.
De meeste doden in het verkeer vallen door overtredingen als te hard rijden en rijden onder invloed. Vooral op 80-kilometerwegen wordt vaak te hard gereden. Deze wegen worden veelal beheerd door de provincie. Overijssel telt veel provinciale wegen.
Volgens een voorlichtster van de provincie denkt Hendrikx aan een overdracht van taken zoals dat eerder is gebeurd bij het handhaven van parkeerregels. Dat wordt nu gedaan door gemeentelijke parkeerdiensten. Provincieambtenaren zullen wel bijscholing moeten krijgen voordat ze boetes kunnen gaan uitdelen. Daarnaast wil Hendrikx uitzoeken of het mogelijk is zogeheten Melkertbanen in te zetten voor verkeerstoezicht.

