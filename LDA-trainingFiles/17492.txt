 INHAALSLAG LEVENSVERZEKERINGEN BIJ STAD ROTTERDAM. 
 ROTTERDAM, 21 aug (Reuter) - Verzekeraar Stad Rotterdam zegt dat de productie in levenpolissen in de eerste zes maanden van dit jaar iets tegenviel, maar dat de maand juli een inhaalslag is geleverd. 
 Vorige week bracht de middelgrote verzekeraar naar buiten dat de toename van levensverzekeringen in het eerste halfjaar ruim acht procent bedroeg. 
 "Dat viel iets tegen," zei voorzitter van de raad van bestuur Carlo de Swart in een interview. "In juli zaten we echter al weer boven de 12 procent," zei hij over de groei van de productie in levenpolissen. 
 Hij zei het waarschijnlijk te achten dat Stad Rotterdams winst op levensverzekeringen, in de schadehoek en bij de overige activiteiten in de tweede helft van 1996 gelijke tred zal houden met de stijging in de eerste zes maanden. 
 Het resultaat bij levenproducten groeide in het eerste halfjaar met 7,1 procent, in de schadehoek nam het resultaat met 28,8 procent toe en bij de overige activiteiten, zoals de SR-Bank, ging het resulaat met 14,9 procent omhoog. 
 "Ik acht het waarschijnlijk dat we dat weer halen," zei De Swart. "Dat zou prima zijn." 
 Volgens de directievoorzitter is het resultaat in het tweede halfjaar meestal iets beter is dan in de eerste zes maanden. 
 De Swart zei dat Stad Rotterdam overweegt om in het najaar met een actie te komen om de productie in hypotheken en levenproducten extra op te voeren. 
 "We bekijken eerst de productie in augustus," zei hij. 
 "Begin september beslissen we of we tevreden zijn over de ontwikkeling," aldus De Swart. 
 - Wendy Braanker, redactie Amsterdam +020 - 504 5000. 
 (c) Reuters Limited 1996. 
