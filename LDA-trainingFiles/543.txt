	Coalitiepartijen raken steeds meer verdeeld over minimumloon
	Van onze verslaggevers
DEN HAAG/ROTTERDAM

De meningsverschillen tussen de coalitiepartijen PvdA, VVD en D66 over het minimumloon nemen toe. VVD en D66 vinden het wetsvoorstel van PvdA-minister Melkert om tijdelijke ontheffing van het minimumloon mogelijk te maken niet ver genoeg gaan. Daarnaast trekken Pvda en D66 samen ten strijde tegen de VVD, die in de toekomst het minimumloon nog meer wil aantasten.

Vandaag stuurt minister Melkert van Sociale Zaken en Werkgelegenheid zijn voorstel naar de Tweede Kamer. Daarin staat dat langdurig werklozen een baan moeten aanvaarden die maximaal twee jaar een loon onder het minimum (tot minimaal 70 procent daarvan) oplevert. De werkgever moet na die twee jaar de werknemer nog minstens twee jaar in dienst houden tegen betaling van het wettelijk minimumloon, en moet hij hem bovendien scholen.
Kostwinners en alleenstaande ouders met een uitkering hoeven zo'n baan niet te aanvaarden. Zij zouden dan anders onder het sociale minimum komen en aangewezen zijn op een aanvullende uitkering. Maar die vrijstelling is D66 een doorn in het oog. 'Dan krijg je ongelijke behandeling van bijvoorbeeld mannen of vrouwen of andere leefvormen', zegt kamerlid Bakker.
Volgens Bakker verhoudt dat zich niet met het internationale recht over gelijke behandeling. 'De commissie gelijke behandeling zal het niet pikken, laat staan het Europese Hof van Justitie.'
Pvda-kamerlid Van Zijl noemt het wetsvoorstel van Melkert echter 'de uiterste grens.' 'Ons uitgangspunt is dat niemand onder het sociaal minimum mag komen.' Bakker: 'De dispensatie is verplicht voor iedereen, of voor niemand.' Van Zijl: 'Dat laatste is ook bespreekbaar.'
Pvda en D66 zijn het wel eens over handhaving van het minimumloon, met de uitzondering van de voorgestelde, tijdelijke dispensatie. Afgelopen weekeinde stelde VVD-fractievoorzitter Bolkestein een permanente verlaging door een volgend kabinet opnieuw aan de orde. Hij wil wel de werkenden die een lager loon krijgen, een aanvullende uitkering uit de bijstand geven, zodat ze toch 10 tot 15 procent boven het sociaal minimum uitkomen.
'Er zal wel weer een discussie over komen tijdens de verkiezingen', aldus Bakker, 'maar de kans dat D66 het minimum wil verlagen of afschaffen acht ik niet groot.' Ook de Pvda is fel tegen. 'Het gaat goed met de economie en het terugdringen van de werkloosheid. Waarom haalt de VVD die oude plannen weer uit de kast? Dat begrijpen we niet. Blijkbaar is die tijdelijke dispensatie voor de VVD niet voldoende.'
Melkert wees gisteravond tijdens een partijbijeenkomst in Rotterdam de plannen van Bolkestein van de hand. 'Ik wil niet naar een toeslagenmaatschappij.'
Melkert maakte wel duidelijk dat een werkplicht wellicht niet meer voor iedereen soelaas biedt: 'We slagen er niet in iedereen op korte termijn het perspectief op werk te geven. We moeten erkennen dat er mensen zijn die voorlopig aangewezen zijn op vrijwilligerswerk.'

Pagina 9: Commentaar

