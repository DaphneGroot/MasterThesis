	FBI onderzoekt herkomst tijdig gevonden bommen
	Van onze correspondent
WASHINGTON
Na de vondst van zeven in pakketjes verstopte bommen, die waarschijnlijk zijn verstuurd uit het Egyptische Alexandrië, onderzoekt de Amerikaanse federale politie (FBI) of er een verband bestaat met de aanslag op het Wereldhandelscentrum in New York.
Vier explosieven waren geadresseerd aan het Washingtonse bureau van de Arabische krant Al Hayat en drie aan een ambtenaar van de gevangenis Fort Leavenworth in Kansas. In Leavenworth zit Mohammed Salameh een levenslange straf uit wegens zijn rol bij de aanslag op het Wereldhandelscentrum. Salameh behoort tot een groep van fundamentalistische moslims.
Al Hayat is eigendom van de Saudische prins Khalid bin Sultan, een neef van koning Fahd. De Saudische koninklijke familie wordt vanwege de goede relaties met de VS scherp bekritiseerd door fundamentalistische organisaties in het Midden-Oosten.
De eerste bombrieven werden ontdekt door de Washingtonse correspondenten van de krant en medewerkers van een postkantoor. In de loop van de dag werden in het kantoor van Al Hayat nog twee bommen in enveloppen ontdekt.
Donderdag en vrijdag werden nog drie bommen ontdekt in de postkamer van de gevangenis in Kansas. Direct na de ontdekking waarschuwde de FBI de gevangenissen waar de andere daders van de aanslag op het Wereldhandelscentrum straffen uitzitten.
Volgens een FBI-woordvoerder zouden de bommen zeker zijn afgegaan bij het openen van de enveloppen. Alle pakketjes hadden hetzelfde formaat en poststempel en waren op 21 december 1996 verstuurd vanaf een postkantoor in Alexandrië.
In gesprekken met Amerikaanse media heeft de hoofdredacteur van Al Hayat, Jihad al-Khazin, gezegd dat zijn redactie zich niet laat intimideren. Er zullen wel maatregelen worden genomen om correspondenten en redacteuren te beschermen.

