Vlaanderen Vlagt.
Vlaanderen Vlagt (Vl2) was een Vlaamsgezinde vereniging, gesticht door Ivan Mertens (Hasselt 29 november 1935 - Beerse 4 november 2010)
Vlaggen.
De vereniging bestond uit vrijwilligers (zo'n 35 vaste en 100 sporadische) die Vlaanderen wilden promoten door op sport- en andere evenementen (bijvoorbeeld de Vredefeesten te Sint-Niklaas en de Night of the Proms in Londen) te gaan vlaggen met de Vlaamse leeuwenvlag. Hiermee sloten zij aan bij de praktijk in Friesland, Ierland, vele mediterrane landen, Baskenland en Bretagne en dergelijke om met plaatselijke of nationale vlaggen evenementen als volksfeesten op te luisteren als uiting van het nationale gevoel.
Soms leek het erop dat de vereniging een enorm ledenaantal kent door het grote aantal vlaggen. De vereniging deelde echter gratis vlaggetjes en petjes uit aan passanten en verkocht vlaggen. Ook werd frequent met andere Vlaamsgezinde groeperingen en personen samengewerkt, zoals de VVB.
Vlaanderen kleurt.
Eind 2010 werd de rol van voorzitter overgenomen door Lode Van Dessel, oud-N-VA-burgemeester van Nijlen.
Na het overlijden van Ivan Mertens werd de vzw ontbonden. Een belangrijke reden hiervoor was de teruglopende activiteit van de voornamelijk gepensioneerde vrijwilligers.
Controverse.
Vl2 was niet onbesproken. Ze gebruikte voornamelijk de Vlaams-nationalistische geel-zwarte vlag van de Vlaamse Beweging. De tegenstanders hekelden de Vl2-vlaggen omwille van de politieke betekenis hiervan, de belemmering van het zicht voor de kijkers en het hinderen van de deelnemers aan de sportevenementen.
In 2003 kreeg veldritrijder Ben Berden een vlaggenstok in zijn gezicht; hij hield er een gebroken neus aan over. Het meest bekende voorbeeld van dit laatste vond plaats tijdens Parijs-Roubaix 2004 toen de ontsnapte renner Leif Hoste hinder ondervond door een vlag die in zijn wiel draaide.
