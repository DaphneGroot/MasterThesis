Hoevelaken.
Hoevelaken is een plaats in de Gelderse Vallei met circa 10.000 inwoners. Hoevelaken valt onder de gemeente Nijkerk, in de Nederlandse provincie Gelderland. Het was tot het jaar 2000 een zelfstandige gemeente. De grens tussen de voormalige gemeenten Hoevelaken en Hoogland werd bij wet van 18 december 1824 vastgesteld.
Geschiedenis.
Hoevelaken was binnen het Kwartier van de Veluwe een zelfstandig ambt, dat geen deel uitmaakte van het Landdrostambt van de Veluwe. In de Franse tijd kwam het onder de provincie Utrecht te vallen. Op 1 januari 1812 werd het gebied uitgebreid met Stoutenburg. Op 19 september 1814 ontstond de merkwaardige situatie dat het dorp Hoevelaken onder Gelderland ging vallen,terwijl Stoutenburg bij Utrecht bleef. Hierdoor lag de gemeente dus in twee provincies. Aan deze situatie kwam een eind op 1 januari 1818 toen Stoutenburg weer een zelfstandige gemeente werd. Op 1 januari 2000 werd Hoevelaken bij de gemeente Nijkerk gevoegd.
In 1132 werd een moerasgebied ontgonnen en daar kwam Hoevelaken te liggen. In 1800 gaf Napoleon Bonaparte opdracht om de Dorpsstraat te verharden. Later raakte die in onbruik door een nieuwe autosnelweg die later de A1 werd. In de tweede helft van de 20e eeuw is Hoevelaken snel gegroeid. Dit komt mede door de tv- en radiostudio's in Hilversum. Na 1950 maakte Hoevelaken een explosieve groei door. in deze periode werden het gemeentehuis (1954), het Groene Kruis-gebouw (1954) en het winkelcentrum "De Wiekslag" (1967) gebouwd.
De geschiedenis van het dorp is beschreven in de uitgave "Hoevelaken 1132 - 1982", geschreven door mr. Aart Veldhuizen, geboren in Hoevelaken en notaris in Amersfoort; verschenen als deel 8 in de Amersfortia Reeks, ISBN 90 6109 322 8.
Geografie.
Ten westen van Hoevelaken ligt Amersfoort, waar Hoevelaken qua voorzieningen zeer op gericht is.
Hoevelaken heeft een dorpscentrum dat in 2003 door de gemeente is opgeknapt. Door het centrum loopt de Westerdorpsstraat met aan de noordzijde het dorpsplein De Brink en aan de zuidzijde de Wiekslag. Op De Brink staat Dorpshuis De Stuw, met daarin zalen, Grand Caf√© "De Haen", het gemeenteloket, Jongerencentrum Blits en Fitness Centrum Hoevelaken. Het oude gemeentehuis is veranderd in een appartementencomplex. Hoevelaken heeft een aantal basisscholen en een middelbare school; verder heeft Hoevelaken drie kerken. Iets ten noorden van Hoevelaken is de voormalige kunsthoeve Hoeve "Sparrendam" gevestigd. Tegenwoordig in gebruik als locatie voor mensen die iets te vieren hebben.
Hoevelaken heeft 4 industrieterreinen: De Hogebrink, Overhorst, Horstbeek en De Wel.
Op sportgebied bezit Hoevelaken een voetbalverening (SC Hoevelaken), een volleybalvereniging (V.V. Surf) en een tennis-, hockey- en korfbalveld (KV Telstar), twee sporthallen en een zwembad.
Verkeer en vervoer.
Hoevelaken ligt vlak bij het gelijknamige knooppunt, dat een kruising is tussen de A28 en de A1, en heeft op de A1 ook een afslag. Door Hoevelaken loopt de buslijn 102 (Amersfoort, Hoevelaken, Zwartebroek, Terschuur, Voorthuizen, Apeldoorn) en langs Hoevelaken loopt de spoorlijn Amersfoort-Apeldoorn.
Sinds 8 december 2012 heeft Hoevelaken een station, Station Hoevelaken, waar treinen van Connexxion sinds de ingang van de nieuwe dienstregeling 2013 op 9 december 2012, elk kwartier stoppen. Vanuit dit station gaan stoptreinen in de richting Barneveld - Ede-Wageningen en in de richting Amersfoort. De Intercity tussen Amersfoort en Apeldoorn stopt niet op dit station; voor de richting Apeldoorn moet dus overgestapt worden in Amersfoort.
Landgoed Hoevelaken.
Aan de westzijde van Hoevelaken ligt Landgoed Hoevelaken, een bos met daarin het kasteel Huize Hoevelaken. Het kasteel is sinds 1963 eigendom van Bouwfonds, een voormalige semi-overheidsorganisatie die in het leven was geroepen om mensen met een kleine beurs een koophuis te kunnen laten kopen, tegenwoordig een vastgoedontwikkelaar en financier. Het grootste gedeelte van het bos is aangekocht door het Geldersch Landschap. Huize Hoevelaken stamt uit 1928 en is gebouwd door C.J.K. van Aalst die directeur was van de Nederlandsche Handel-Maatschappij, tegenwoordig ABN AMRO-concern.
De familie van Aalst heeft een nieuw landhuis op het landgoed gebouwd, omdat het oude uit de zeventiende eeuw was verouderd en te weinig ruimte bood voor de aanzienlijke kunstcollectie van Van Aalst.
Daarnaast stond er tot 1936 nog een tweede landhuis te Hoevelaken genaamd Weldam; tegenwoordig is dit villapark Weldam. Huize Weldam is gesloopt in 1936.
Trivia.
De naamsbekendheid van Hoevelaken heeft een flinke impuls gekregen door de carnavalskraker "Polonaise Hollandaise" (een grote hit in 1982) van zanger Arie Ribbens. Daarin komt de inmiddels gevleugelde kreet "Bij Hoevelaken linksaf" voor. Ook in het nummer "E35" van Roek Williams wordt het Knooppunt Hoevelaken genoemd.
