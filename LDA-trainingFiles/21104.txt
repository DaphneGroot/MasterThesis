Mexx.
Mexx is een Nederlands modemerk dat is ontstaan in 1986 door het samenvoegen van Moustache (voor mannen) en Emmanuelle (voor vrouwen). Rattan Chadha was de oprichter van het kledingmerk. De twee merken bestonden sinds 1980, het samenvoegen was een strategie om meer naambekendheid te krijgen. De reclamecampagne 'Everything should be XX' uit 1986 sloeg aan en Mexx werd populair. Het XX-symbool staat voor positief en eigentijds denken, en de XX-stijl werd doorgetrokken in winkels en advertenties.
Mexx werd uitgebouwd tot een internationaal merk in vrouwen-, mannen- en kinderkleding met verkooppunten in meer dan 50 landen. Met een productie van 40 miljoen stuks behoorde Mexx in 2010 bij de top dertig grootste merken van Europa. Sinds het tweede kwartaal van 2008 kampt Mexx echter met teruglopende verkopen en heeft het verkooppunten moeten sluiten. In 2001 werd Mexx door het Amerikaanse Liz Claiborne (LCI) opgekocht, dat het in het najaar van 2011 verkocht aan een joint venture met de Gores Group.
Van 1985 tot 2008 was het bedrijf gevestigd in Voorschoten, in de voormalige zilverfabriek van Koninklijke Van Kempen & Begeer. Tegenwoordig is het hoofdkantoor gevestigd in het voormalig Europees hoofdkantoor van Nissan in de Amsterdamse Riekerpolder.
Op 4 december 2014 werd een drietal holdingvennootschappen van het concern door de rechtbank Amsterdam failliet verklaard.
In februari 2015 maakte Mexx een doorstart onder de vleugels van het Turkse kleding- en retailbedrijf Eroglu. De nieuwe eigenaar zou het merk behouden en acht winkels in Nederland (her)openen.
