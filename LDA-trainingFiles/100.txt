	Fietsers en voetgangers na ongeval beter beschermd
	Van onze verslaggever
DEN HAAG
 Voetgangers, fietsers en passagiers van motorvoertuigen krijgen een betere rechtsbescherming als ze slachtoffer worden van een verkeersongeval waarbij een auto of motor is betrokken. Het kabinet wil dat ze schade altijd vergoed krijgen. Volgens de verzekeraars stijgt de jaarpremie voor autoverzekeringen daardoor met gemiddeld vijftig tot honderd gulden.

Het kabinet wil de risico-aansprakelijkheid leggen bij de eigenaar of houder van het motorvoertuig. Slachtoffers van een ongeval krijgen schade vergoed, mits er geen sprake is van grove schuld, roekeloosheid of opzet.
De wijziging van de regels is nodig na een uitspraak van de Hoge Raad. Het kabinet wil nog wel advies van de Raad van State over de aanpassing. Met belangenorganisaties als ANWB, Verbond van Verzekeraars, Fietsersbond, Voetgangersvereniging en de Stichting Kinderen Voorrang is al overlegd.
In de huidige situatie kan het soms lange tijd duren voor voetgangers die slachtoffer zijn van een ongeval hun schade vergoed krijgen, zeker indien zij zelf (mede) schuld hebben. Het kabinet verwacht dat die termijnen flink kunnen worden bekort indien de automobilist altijd aansprakelijk is, ongeacht de schuldvraag.
De verzekeraars en minister Sorgdrager van Justitie verschillen van mening over de te verwachten premieverhoging. Sorgdrager zei vrijdag dat de premie voor een autoverzekering waarschijnlijk 25 gulden per jaar hoger wordt.
Voor de verzekeraars maakt de nieuwe regeling per saldo niet uit; er moet uiteindelijk toch betaald worden. Als de uitkeringen voor autoschade stijgen, dalen de kosten voor andere verzekeringen zoals bijvoorbeeld voor wettelijke aansprakelijkheid.
De nieuwe regeling voor risico-aansprakelijkheid bestaat al enkele jaren in BelgiÃ« en al ruim tien jaar in Frankrijk. De fietsersbond ENFB verwacht niet dat fietsers roekelozer gaan rijden: 'Geen enkele fietser of voetganger wil de kans lopen blijvend invalide te worden.'

