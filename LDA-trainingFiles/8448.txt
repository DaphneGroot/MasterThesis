Hanzestad.
Nederlandstalige kaart van de verschillende grote en kleine Hanzesteden en de handelsroutes. Hierop ontbreekt Oldenzaal.
Hanzesteden zijn lid van het Hanzeverbond. Dit was van oorsprong een samenwerkingsorganisatie van kooplieden uit Duitse steden rond de Oostzee en aan de Noordzee. Daaronder waren ook steden uit de Lage Landen (het huidige België en Nederland), Denemarken, Noorwegen en Zweden begrepen. De grote Hanzesteden, "Gemeene of Principaalsteden" genoemd, zochten hun machtsbereik uit te breiden over kleinere steden en dorpen in hun achterland. Hun voor de tijd moderne handel baseerden zij op gezamenlijke erkende rechten op het verhandelen van bepaalde producten, de juridische vorm van de handelscontracten en het nakomen van de daaruit voortvloeiende verplichtingen, eventueel af te dwingen via gezamenlijk erkende rechtbanken. Deze rechtsvormen werden aan andere steden overgedragen, zoals het Lübecker Recht of het Maagdenburger Recht (beide varianten binnen het zogenaamd Duits Recht) en de steden die zo'n recht kregen toegekend moesten dan bij geschillen het hoogste beroep indienen bij het gerechtshof van hun 'moeder'stad.
In belangrijke West-Europese steden die geen lid van het verbond werden, zoals Londen en Antwerpen, werden kantoren met diplomatieke status geopend, die voor de belangen van handelaren uit de wel aangesloten steden opkwamen.
Lijst van historische Hanzesteden.
Dit is een regionaal gestructureerde lijst naar Dollinger van steden alwaar kooplieden tussen de 14e en 16e eeuw Hanzevoorrecht werd verleend (een deel slechts kort). Ongeveer 70 van de ongeveer 200 hier weergegeven steden bedreven een actief Hanzebeleid. De meerderheid van de Hanzesteden liet zich (zoals in de Hanzedagen) door een grotere naburige stad vertegenwoordigen.
Hanzekantoren.
Een Hanzekantoor was in de middeleeuwen een vestiging van Hanzekooplieden in het buitenland.
Er waren in totaal vier Hanzekantoren, het Hanzekantoor van Brugge (later verplaatst naar Antwerpen vanwege de verzanding van het Zwin), Tyskebrygge in Bergen, Peterhof in Novgorod en Stalhof in Londen. Tyskebrygge is het enige bewaard gebleven Hanzekantoor.
De Schra van Novgorod is de enige volledig bewaarde verzameling bepalingen over de interne reglementen van de vier Hanzekantoren.
