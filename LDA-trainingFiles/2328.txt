	BART VOSKAMP
	HEERLIJK, zo'n rustdag. Rugnummer 109 heeft eindelijk tijd om het parcours van de volgende dag te verkennen. De klimtijdrit in St. Etienne wordt 's ochtends door de TVM-ploeg 'proefgereden'. Al doende vraagt Bart Voskamp zich af hoe lang Jan Ullrich vandaag over die 55 kilometer gaat doen.
'Een uur en een kwartier? Anderhalf uur?' Geen onbelangrijke vraag want rugnummer 109 wil graag weten hoeveel tijd hij mag verspelen op de (zijns inziens) zekere winnaar van n de tijdrit n de Tour.
Nee prima, zo'n rustdag. Eindelijk heeft 109 gelegenheid gezien zich te ontdoen van zijn vlasbaardje. Pas nu hij eenmaal tijd heeft gehad voor een grote wasbeurt valt op hoezeer het lichaam is getekend met korsten van opgedroogd bloed.
Donderdag, hotel Acropole in La Ricamerie. TVM houdt zijn gebruikelijke 'mosselparty', de nieuwe oogst schijnt binnen te zijn en ploegleider Priem is nu eenmaal een Zeeuw. 'Leuk om zoveel blije gezichten te zien', zegt Bart Voskamp. 'Normaal gesproken zie je dat alleen als je ploeg een etappe heeft gewonnen.'
Ha, daar hapt UCI-lid Anton Geesink een mosseltje weg. Waar is Relus ter Beek, TVM-gast van deze week, trouwens gebleven?
Heus, geweldig zo'n rustdag. Voskamp kan eens langer met het thuisfront bellen. 'Een vrouw beleeft een zwangerschap intenser, maar ik wil wel alles weten.' Tsja, hoe verlopen die telefoongesprekken zoal? Precies hetzelfde als de gesprekken van de volgers van de Tour.
'Hoi, hoe is jouw dag geweest? Nog wat meegemaakt? Meestal is zij het meeste aan het woord. Nee, over de koers praten we nooit. Ik vind het juist leuk om over huiselijke dingen te praten. Ik ga echt niet met haar de wedstrijd nog eens analyseren.'
Bart Voskamp (29) leerde Marjan een jaar of negen geleden kennen. 'In een discotheek in Arnhem. In mijn ene hand had ik een pilsje en in mijn andere een sigaret. Ach, voor die tien keer per jaar dat je als renner eens uit kunt gaan.' Hij wil maar zeggen dat Marjan niet voor de sportman Voskamp is gevallen.
'Welnee! Ze heeft interesse in mij als persoon. Wielrennen zegt haar helemaal niks. Of ik nou morgen uit de Tour stap of dat ik doorrijd tot Parijs, ze vindt het allemaal best.'
Wat een uitvinding, zo'n rustdag. Zouden ze vaker moeten doen. Hoezo is het ergelijk dat rugnummer 109 niks te melden heeft over de prachtige wielersport? RUSTDAG! Als Voskamp vertelt over Marjan ziet hij er nog stukken gelukkiger uit dan op 18 juli van het vorig jaar, toen hij in Hendaye een Tour-etappe won.
Marcel van Lieshout

