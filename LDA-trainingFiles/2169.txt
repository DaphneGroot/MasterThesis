	Zusjes uit Rouveen zijn de schrik van het vrouwenpeloton 
	DE VOORDEUR van de boerderij in Rouveen ligt verscholen in de donkere nacht. Een bel is onvindbaar. Bij de familie Smit loopt het volk gewoon via de keuken naar binnen. Dat kan nog in de gemeente Staphorst. 'Ach, de voordeur ligt helemaal aan de verkeerde kant van het huis', zegt mevrouw Smit. 'Daar komt nooit iemand.'
In onvervalst dialect ratelen de zusjes Smit korte tijd later kinderlijk eerlijk door elkaar heen. Marjanne (18), de jongste van de drie, kan zich nauwelijks verstaanbaar maken in het stemgeweld van haar zussen Jenita (22) en Gretha (21).
De oudste twee verhalen dan ook enthousiast over hun skeeler-avontuur in Amerika, in september vorig jaar. Hoe ze, nauwelijks de Engelse taal machtig, arriveerden op het vliegveld in Washington. Gretha: 'Ze hadden ons gezegd: als je een taxi nodig hebt, steek je gewoon je hand in de lucht. Dus wij de handen in de lucht, stoppen er vier taxi's.'
In steenkolen-Engels legden de zussen uit dat het toch echt niet de bedoeling was om in twee verschillende taxi's naar het hotel te rijden. 'Maar toen kregen die grote zwarte kerels ruzie met elkaar en kwam de politie erbij. En wij stonden daar maar. Werd die ene vent toch hellig. Hij sodemieterde zo de koffer weer uit de auto.'
Jenita: 'Het hotel stond in een achterbuurt. Vreselijk smerige troep, grote kettingen op de deur en vieze zwervers buiten. Achteraf was het machtig mooi, maar soms knepen we hem wel. Wij zijn ook van die boerenkinkels, we zijn niks gewend in Rouveen.'
De kronkelige landweggetjes tussen de uitgestrekte weilanden zijn de best denkbare oefenpaden voor de fanatieke skeeleraars. Het was dan ook nauwelijks een verrassing dat alle drie zussen ruim tien jaar geleden werden aangestoken door de skeelerrage die door de Veluwe en Overijssel woedde.
Gretha was de fanatiekste, de durfal, en in haar enthousiasme sleepte ze haar zussen mee. Jenita: 'Gretha kon direct al meekomen met de eerste jongens, maar ik kwam altijd achteraan. Oh god, wat was ik bang. En toen zei ze dat ik gewoon een keer moest meegaan naar voren en dat ging nog goed ook. Dus zo is het aan de gang gekomen.'
Gretha: 'Het is zo makkelijk. Je stapt het huis uit, je knoopt je skeelers onder en je rijdt weg. In de stad kost dat toch meer moeite. Door al die stoplichten kun je niet eens snelheid maken.' Marjanne: 'In de stad zie je alleen maar funskeelers. Dat is voor macho's.'
De ontwikkeling op skeelergebied snelde Nederland vooruit. Sleepten de 'Smitjes' bij het WK in 1992 nog vier medailles in de wacht, tegenwoordig kan Nederland geen potten meer breken op internationale toernooien.
Na twee strenge winters staat skeeleren dan ook op een laag pitje in huize Smit. Het marathonschaatsen stal de harten van de twee oudste zussen. Pas twee seizoenen geleden maakten ze de overstap van het langebaanschaatsen naar de marathon, maar nu al zijn ze de schrik van het vrouwenpeloton. Marjanne volgde trouw. Samen vormen ze - met Erik Hulzebosch (vriend van Jenita) en Henk van Benthem - de ploeg Buiter Beton.
Jenita: 'We deden altijd wel mee aan de NK afstanden, maar om echt goed te worden moet je twee keer op een dag trainen. Gretha en ik hebben een baan en we wilden daarnaast iets aan sport doen. Voor marathonschaatsen is een uurtje training per dag voldoende. Dan kun je aardig meekomen.
'Het langebaanschaatsen wordt zo overdreven benaderd. Sportdrankje hier, hartslagmeter daar. Met de marathon trek je gewoon je pak aan, je doet er een zeem onder, vaseline op je gezicht en gaan. Niks geen gezeur over bramen onder je schaatsen of massage.'
Dat de boerendochters een ijzersterke mentaliteit bezitten, werd al in hun eerste wedstrijd op natuurijs duidelijk. De angst dat ze niet met het peloton mee konden komen was ongegrond. Bij het Nederlands kampioenschap op het Ermerzand kwam Gretha als eerste over de finish.
Gretha: 'Er lag allemaal zand op het ijs, dus ik zeg halverwege tegen mijn vader: ik kan echt niet meer, ik moet er maar mee stoppen. Hij zegt: vooruit, iedereen heeft stompe schaatsen. Dus ik denk nou ja, dan maar doorbeulen. Toen ik de volgende dag mijn schaatsen wilde slijpen, kreeg ik ze niet eens meer in het blok. Zo krom waren ze.'
Jenita: 'We hadden nog nooit een wedstrijd over zestig kilometer gereden. Op skeelers wel, maar op schaatsen nooit.' Gretha: 'We hadden wel de hele zomer klassiekers geskeelerd over honderd kilometer, dus het is niet zo dat we ongetraind aan de start kwamen. Maar je weet niet hoe hoog het tempo ligt en hoe ze daar van start gaan.'
Jenita: 'Als je er nog nooit voor getraind hebt, dan kom je echt niet mee. En al helemaal niet in een Elfstedentocht. Het komt vooral op karakter aan. Als je tussen Franeker en Bartlehiem helemaal alleen zit, dan kon je best eens van je verstand afraken. Dat is echt vreselijk. Als ik daar allenig was geweest, dan was ik afgestapt.'
Geen van de zusjes stapte echter af. Zelfs Marjanne, die volgens haar zussen 'wat sneller de kop laat hangen' niet. Ook al zat ze na tien kilometer al met een kapotte knie bij een EHBO-post. 'Die lol gunde ik ze niet.' Zeven uur later en vier kilo lichter ('zo'n tocht kan niet goed voor je zijn') werden Gretha en Jenita gehuldigd als de nummers twee en drie.
EEN PAAR dagen na de huldiging moest Jenita haar medaille echter inleveren. Televisiebeelden wezen uit dat Boukje Bron als derde over de finish was gekomen. Jenita: 'Ik heb de medaille weer in het doosje gedaan en heb gezegd, feliciteer Boukje maar van mij. Ik voelde me voor joker staan. Ik was heus niet op het podium geklommen als ik had geweten dat ik vierde was. Zo ben ik niet. Als ik niet terecht derde ben, dan wl ik er ook helemaal niet staan.
'Het is een domme fout van de jury. Ze letten gewoon niet op. Ik vind het sneu voor Boukje dat ze niet gehuldigd is in de Frieslandhal. Ik heb haar echt niet voorbij zien komen. Na 200 kilometer zie je niet meer wat voor en achter je rijdt. Je denkt maar aan n ding: als ik straks maar over de finish ben.'
Na de Elfstedentocht was het met de motivatie gedaan. Het zware seizoen eiste zijn tol. Op de Weissensee stapten ze halverwege de wedstrijd uit omdat een tweede tocht over 200 kilometer in n maand te veel van het lichaam eiste.
Jenita: 'Tweehonderd kilometer is eigenlijk iets te ver voor vrouwen. Het hoort bij een Elfstedentocht, maar op de Weissensee kun je beter een wedstrijd over 100 kilometer houden voor de vrouwen. Dan komen er meer aan de start en krijg je vanzelf een spannender wedstrijd.
'Op zo'n manier ga ik nooit meer naar de Weissensee. Ik ben nog nooit uitgestapt. Je doet je best, maar je kunt gewoon niet meer. Toen ben ik maar gaan skin met Erik, je moet toch wat. Maar eigenlijk vind ik er niks aan, want ik kom om te schaatsen, niet om te skin.
Gretha: 'Je probeert jezelf nu een beetje goed te praten.'
Jenita: 'Ach het was ook wel mooi. Erik zegt tegen me: kijk, een mooi springbultje, dus ik erover heen. Nou ik heb me toch een doodsmak gemaakt. Ik kan helemaal niet skin, ik ga gewoon in een rechte streep naar beneden.'
Gretha: 'Weet je wat ze tegen Erik zei? Wil oe mie kwiet of zo?'
NOG TWEE wedstrijden om de KNSB Cup en dan is het marathonseizoen voorbij. Het mooie is er niettemin allang vanaf, want voor een marathonschaatser bestaat er maar n hoofdprijs: de Elfstedentocht. Jenita: 'Degene die straks de Cup wint, staat met hele kleine lettertjes in de krant. Dat zegt geen mens wat, dat is makkelijk zat. Daar hoef je je niet druk om te maken.'
Gretha: 'Ik kan me wel voorstellen dat het publiek het niet leuk vindt om naar een marathon op kunstijs te kijken, want vijftig ronden achter elkaar aan schaatsen is ook niks aan.' Jenita: 'Wij proberen tenminste nog te demarreren, ook al weet ik wel dat het niet altijd even slim is. Ik wil een beetje actie.'
Marjanne: 'Op natuurijs is de wedstrijd altijd anders. Je weet niet hoe het parkoers eruit ziet, of er veel scheuren in het ijs zitten, hoe het weer is. Je kunt alles tegenkomen, dat vind ik nou net het mooie.'
Met de successen op de marathon is het skeeleren naar de achtergrond verdrongen. Al zullen de zusjes in de zomer zeker weer fanatiek strijden voor een overwinning in een van de klassiekers. Jenita: 'Skeeleren is een goede training voor de marathon, maar schaatsen staat voorop. Met de marathons op natuurijs wil ik leuk voorin mee blijven rijden. En natuurlijk een keer een Elfstedentocht winnen.'
Gretha: 'Jij ook? Dan moeten er nog wel twee komen.'

Foto
	De zusjes Smit: Jenita (links), Marjanne (midden) en Gretha. FOTO HARRY COCK

