	Doden bij aanslag Kashmir
	Reuter, AFP
SRINAGAR
Vijf personen zijn gedood bij een bomaanslag in de Indiase deelstaat Jammu en Kashmir. De bom ontplofte vrijdag in een scooter-taxi voor het huis van de deelstaatpremier in Srinagar, de zomerhoofdstad van het roerige Jammu en Kashmir in het noorden.
De premier, Farooq Abdullah, was niet aanwezig. Een militante afscheidingsbeweging, Jamait-ul-Mujaheddin, liet aan plaatselijke media weten de aanslag te hebben uitgevoerd en kondigde nieuwe acties aan tegen pro-Indiase politici.
Abdullah, leider van de Nationale Conferentie partij, won de verkiezingen in september. Tijdens de campagne overleefde hij enkele aanslagen op zijn leven.
De deelstaat, de enige in India waar de meerderheid van de bevolking moslim is, wordt sinds 1990 geteisterd door separatistisch geweld, waarbij naar schatting 20 duizend mensen de dood vonden. Woensdag werd een onder-minister onder vuur genomen en ontplofte een krachtige bom bij het hoofdkwartier van het Indiase leger in Srinagar.

