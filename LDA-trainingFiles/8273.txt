Westerscheldetunnel.
De Westerscheldetunnel is een tunnel van 6,6 kilometer lang in de N62 onder de Westerschelde tussen Ellewoutsdijk en Terneuzen en is daarmee de langste tunnel voor het wegverkeer van Nederland.
Beschrijving.
De Westerscheldetunnel is 6,6 km lang en heeft aan de zuidkant, over een lengte van 1200 meter, een weggedeelte met een hellingsvlak van 4,5%. De maximale doorrijhoogte is 4,30 meter. Het diepste punt bereikt de tunnel onder de Pas van Terneuzen, 60 meter onder waterniveau.
In de tunnel geldt een maximumsnelheid van 100 km/u. Dit wordt gecontroleerd door middel van trajectcontrole over een afstand van ruim 8 km. De tunnel is niet toegankelijk voor voetgangers en fietsers.
De Westerscheldetunnel is een geboorde tunnel en bestaat uit twee buizen met een diameter van 11 meter die met een tunnelboormachine gegraven zijn. Elke buis heeft ruimte voor twee rijstroken. Een vluchtstrook ontbreekt. Om de 250 meter zijn de tunnelbuizen aan elkaar gekoppeld door dwarsverbindingen. Normaal zijn de deuren naar de dwarsverbindingen vergrendeld, bij een calamiteit worden de deuren automatisch ontgrendeld. Het verkeer op de linkerrijstrook in de andere tunnelbuis wordt dan stilgelegd zodat mensen veilig de andere tunnelbuis in kunnen lopen.
De tunnel is geopend op 14 maart 2003. Sindsdien zijn de autoveerdiensten Vlissingen – Breskens en Kruiningen – Perkpolder van de Provinciale Stoombootdiensten in Zeeland opgeheven.
Exploitatie.
De bouw van de tunnel en de aanleg van de toeleidende wegen kostte 750,8 miljoen euro (excl. BTW). De tunnel zal sinds de ingebruikneming in 2003 voor een periode van dertig jaar (tot 2033) worden geëxploiteerd door de N.V. Westerscheldetunnel. Sinds 1 juli 2009 is de tunnel eigendom van de Provincie Zeeland. Voorheen was de NV voor 95,4% eigendom van het Ministerie van Verkeer en Waterstaat (als aandeelhouder van de Nederlandse staat) en voor 4,6% van de provincie Zeeland. Op 17 juni 2008 werd bekendgemaakt dat het ministerie van Verkeer en Waterstaat de 95,4% van de aandelen aan de provincie Zeeland zou verkopen.
Sinds 1 juli 2009 zijn alle aandelen in handen van de Provincie. Op 14 maart 2033, wanneer de tolrechten eindigen, verkoopt de provincie de tunnel voor 1 Euro aan het Rijk.
Voor de exploitatie van de Westerscheldetunnel is op 1 oktober 1998 de Tunnelwet aangenomen. Hierin staat onder andere beschreven voor welke periode er tol geheven wordt en worden er regels gegeven voor het vaststellen van de tarieven.
Tol voor deze tunnel wordt geheven in Borssele voor beide rijrichtingen.
Tarieven.
Van 2012 tot en met 2020 gelden de volgende tarieven.
Hulpdiensten en militaire voertuigen zijn vrijgesteld van tol.
T-tag en m-tag.
Voor een snelle doorgang zijn de t-tag en de m-tag ontwikkeld. Met de t-tag rijdt men zonder stil te staan door de tollaan. De t-tag is een klein apparaatje welke bevestigd dient te worden tegen de voorruit. Voor motorfietsen is er de m-tag. Dit is een pasje dat door de tolgaarder gescand wordt, waarna het bedrag van het tegoed wordt geïncasseerd. Een dochteronderneming van de Zeeuwse tolmaatschappij N.V. Westerscheldetunnel verzorgt de inning.
Bus.
Lijn 50 rijdt alleen in het weekend naar Gent. Vier maal op zaterdag en vier maal op zondag. Tijdens de zomerdienstregeling ook op andere dagen en vaker.
Fiets en bromfiets.
Fietsen en bromfietsen worden niet toegelaten in de tunnel, maar kunnen tegen betaling worden meegenomen in de buslijnen. De busmaatschappij raadt aan hiervoor te reserveren en stelt dat op sommige tijden zelfs verplicht. Verder heeft Westerschelde Ferry BV twee schepen in dienst die een pontveer-verbinding onderhouden tussen Vlissingen en Breskens die alleen voetgangers en (brom)fietsers meenemen.
