	Causeur zoekt erkenning
	'Ik kan niet zeggen dat ik met hart en ziel aan de TROS verknocht ben. Daarvoor lijkt de club te weinig op het bedrijf waar ik zeven jaar geleden zo enthousiast over was', zegt Ivo Niehe resoluut. Zijn TV-show is het vlaggenschip van de TROS. Wekelijks zien ruim 1,3 miljoen mensen hoe causeur Niehe publiekslievelingen uit binnen- en buitenland ontvangt.
Er is te weinig tegenwicht bij de programma's van de TROS, meent de 50-jarige Niehe. 'Vroeger was er een veel grotere balans tussen Op volle toeren aan de ene kant en een kwaliteitsserie als Guy de Maupassant van Jan Keja aan de andere kant. Tegenwoordig zit er maar weinig bijzonders tussen.' Op Nederland 2 welteverstaan, want Nederland 1 en 3 zijn 'behoorlijk bezig', vindt Niehe.
'De TROS staat niet meer voor een publieke omroep. De identiteit die er een beetje was, is verdwenen doordat andere omroepen de rol van de TROS binnen de publieke omroep op commercile manier perfect zijn gaan uitbouwen. Wat RTL nu is, was de TROS een aantal jaren geleden.'
De TROS moet pittiger programmeren en een duidelijkere identiteit uitstralen, aldus Niehe. Volgens hem zet je een identiteit niet neer met een slogan als 'de grootste familie van Nederland'. 'Zo'n goedbedoelde poging heeft slechts een vage identiteit tot gevolg.' De TROS moet iets doen met eigen gezichten als Jack van Gelder, Linda de Mol en Jaap Jongbloed. 'Dat zijn koppen waar je wat mee kunt. Zelfs zonder dat je een keiharde identiteit hebt, kan je bij de kijker met die koppen een duidelijk beeld neerzetten.'
Toch is weggaan bij de TROS geen optie voor Niehe. 'Ik heb bij die omroep altijd alle vrijheid gekregen en heb van alles kunnen experimenteren. Ik vind dat ik daar loyaliteit voor terug moet geven.'
'Ik ben momenteel het enige programma dat hoog scoort bij de TROS, zeg maar de laatste der kijkcijfermohikanen. Een paar jaar geleden was er nog Medisch Centrum West, had Linda de Mol een groot programma en was het minder belangrijk als ik een keer wat wilde doen dat niet bestemd was voor een groot publiek. Ik snap dat die kijkcijfers belangrijk zijn voor de TROS, maar eigenlijk wil ik verder. Een bijna veertig minuten durend interview op prime time met schrijver Hugo Claus wil ik veel vaker doen.'
Zijn TV-show is daarom vaak een compromis, legt hij uit. Inhoudelijk wil hij er dieper op ingaan, maar voor de kijkcijfers is een hele kermis met video's en filmpjes nodig. 'Maar, als er weer meer succesprogramma's zijn, krijg ik gegarandeerd de ruimte inhoudelijk verder te gaan.'
Niehe is sinds 1974 aan de TROS verbonden. Hij begon een blauwe maandag als omroeper en ging al na anderhalve dag verder met TROS Aktua. Eind jaren zeventig werd hij hoofd amusement. In 1983 begon hij als freelancer een eigen productiebureau. 'Het was nooit mijn bedoeling om producent te worden. Op een dag kwam echter de producer van Op volle toeren binnen met de mededeling: ''We hebben een probleem, de nieuwe single van Vader Abraham is niks''. Toen dacht ik, heb ik daar acht jaar Frans voor gestudeerd? En ben ik weggegaan.'
Met Ivo Niehe Producties maakt hij programma's als Heb ik dat? (RTL 4) en het Nationale Songfestival (NOS). Verder is hij bezig met een documentaire over Richard Krajicek en maakt hij een serie over de 'beste artsen van de wereld'.
Al zeventien seizoenen presenteert Ivo Niehe de TV-show, de laatste jaren afgewisseld met de TV-show op reis. Het strikken van celebrities gaat hem steeds makkelijker af. 'Als je zowel moeder Teresa als Giscard d'Estaing hebt genterviewd, willen ze wel in het buitenland.' Hij overdrijft niet. Overal in zijn bedrijf hangen bewijzen: foto's van Ivo met Stevie Wonder, met Jos Carreras, met Michael Douglas, met Dame Edna, met Jimmy Carter.
Kijkers heeft hij genoeg, evenals venijnige critici. 'Ik verwijt me zelf wel eens dat ik niet meer stelling neem. Ik zie me zelf veel meer als een programmamaker van aangename televisie dan als iemand die keihard journalistiek bezig is. Ik zit in een hoek waar kritisch benaderen maar betrekkelijk interessant is. Moet ik Sting of Phil Collins kritisch benaderen? Waarom? Het zijn leuke, interessante mensen van wie ik liever iets van de idiotie van hun leven naar buiten breng dan dat ik ze persoonlijk ergens op aanspreek.'
Voor Niehe heeft een gesprek meer weg van een conversatie dan van een interview. 'We zijn een programma voor een groot publiek en ik begin een portret daarom vaak bij nul. Inderdaad, dat is soms frustrerend en dat is ook wat me steeds verweten wordt.'
Zo omschreven Koot en Bie hem ooit als 'Nivo Nihil' en gaf NRC-Handelsblad-recensent Frits Abrahams hem er onlangs van langs naar aanleiding van een interview met John Cleese. Volgens Abrahams heeft Niehe nog steeds geen id hoe hij moet interviewen.
Enigszins aangeslagen: 'Ik heb die kritiek van Abrahams gelezen en ga dan toch behoorlijk twijfelen.' Even is hij stil. 'Maar moet ik dan al die buitenlandse brieven op tafel gooien die vol lof staan en waarin ze zich afvragen hoe ik die interviews voor elkaar heb gekregen?'
In een enkel geval is de kritiek op zijn persoon 'gewoon onwaar'. Zo bestempelde Gerard Reve hem ooit als 'een plastieke lul met apenhaar', een kreet die Niehe te pas en te onpas teruglas. 'Vorig seizoen kwam Reve in de TV-show en ik wilde wel eens weten hoe het zat. Reve zei: ''Dat kan ik nooit gezegd hebben. Ik zou iets zeggen als: met getrokken degen, want het woord lul heb ik nog nooit in de mond genomen.'' Hij had het dus nooit gezegd. Sterker nog, hij zei zelfs: ''Ik vind u voor het soort dat ervan houdt nog steeds een buitenkansje.'''
'Hoe graag ik het ook zou willen, ik zal nooit de erkenning van iedereen krijgen. Publicist Hugo Camps zei eens tegen me: ''De waardering voor jou is zo enorm groot geworden.'' Maar hij voegde daar direct aan toe: ''Ze zien nu pas dat de echte rotzooi ergens anders wordt gemaakt.'' Dat vind ik nou een prachtige quote.'
Ellen van den Boomgaard

Foto
	Ivo Niehe FOTO XANDER REMKES

