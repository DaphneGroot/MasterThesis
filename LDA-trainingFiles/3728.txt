	In de tussenruimten blijft plaats voor het geluk
	OP EEN OCHTEND in een Oostblokland neemt een vrouw rond acht uur de tram. Wanneer ze uitstapt, is het bij tienen. Nog enkele minuten en ze is op haar bestemming, het bureau van de geheime politie. Om tien uur precies wordt ze daar verwacht. Maar de vrouw loopt niet hard genoeg, ze wordt afgeleid. Die dag zal ze voor het eerst niet voor haar ondervraging verschijnen.
Voor de Duits-Roemeense schrijfster Herta Mller (1953) zijn de twee uur van de tramrit voldoende voor een hele roman: Heute wr ich mir lieber nicht begegnet. Zij wil laten zien wat zich gedurende de tocht met de tram in het hoofd van de vrouw afspeelt. Aan het einde van de rit kent de lezer niet alleen alle medepassagiers van de vrouw, maar ook haar leven. Dat wil zeggen, de brokstukken waaruit ze, al pratend met zichzelf, een samenhangend geheel van dat leven probeert te maken. De lezer is de getuige van een geluidloos gevoerd gesprek, een gesprek van de vrouw met zichzelf, een 'zelfgesprek'.
Zulke 'zelfgesprekken' hebben bij Mller een bijzondere betekenis. Ze zijn de gespreksvorm van de eenzaamheid, haar specialiteit. Om daarvoor begrip op te kunnen brengen, is het van belang te weten dat zij opgroeide in een Duitstalige minderheid in de Roemeense Banaat. Het was een gesoleerde bevolkingsgroep, gedoemd om te verdwijnen.
In haar debuut Niederungen (1982) beschrijft ze de gevolgen van dit isolement op het persoonlijke vlak. Met elkaar praten en naar elkaar luisteren was in die afgesloten, door niemand meer gehoorde samenleving, weinig vanzelfsprekend. De taal kwijnde weg. De mensen werden naast elkaar levende monaden, die zichzelf niet langer verdroegen, maar de ander evenmin. Wat belangrijk was, moesten ze tegen zichzelf zeggen. Sommigen baden, anderen scholden en klaagden aan. Uit die elementen ontstond het voor Mller zo kenmerkende 'gesprek van de eenzaamheid'.
Wat er in haar geboortestreek gebeurde, zag Mller weerspiegeld in de gehele maatschappij. In een onderdrukte samenleving waarin niet openlijk gesproken kan worden en ieders lot door willekeur wordt bepaald, heerst angst. In haar essaybundel Der Teufel sitzt im Spiegel (1991) heeft Mller dit thema, het centrale thema in haar werk, uitgediept. In de kern gaat het bij haar altijd over het onvermogen om in een door en door van angst vervulde samenleving een identiteit te verwerven. Ze had zelf aan den lijve ervaren hoe de angst observaties vervormt en de eigen stem uiteen doet vallen in verschillende stemmen.
In 1987 emigreerde Mller naar de toenmalige Bondsrepubliek. Ze dacht daardoor in een ander literair spoor te kunnen treden. Bij het verschijnen van Reisende auf einem Bein (1989), waarin ze haar ervaringen als emigrante te boek stelde, zei ze in een interview dat haar nieuwe levensomstandigheden haar anders zouden doen schrijven. Niet meer over Roemeni, hoogstens nog in de vorm van flashbacks, of als bijkomstigheid. Maar de werkelijkheid is anders gebleken. Al haar boeken sindsdien gaan over Roemeni. Of ze het land nu met name noemt of niet, telkens weer probeert ze het leven onder een dictatuur gestalte te geven. In die zin is ze de gevangene van haar eigen thematiek.
Herta Mller schrijft in een weerbarstige, potische stijl vol eigenaardige beelden. Menige criticus heeft daarvan gezegd dat ze het lezen vertragen, maar dat ze haar geschriften ook hun kracht en betekenis verlenen. In Heute wr ich mir lieber nicht begegnet is dat opnieuw het geval. Toegegeven, niet alle beelden zijn even mooi. Soms kloppen ze gewoon niet en soms lijken ze wel erg vergezocht. Misschien, zou je kunnen zeggen, is Mllers stijl te veel een automatisme of te dwangmatig geworden. Maar dat neemt niet weg dat ook deze roman weer een opvallend boek is geworden.
Het verhaal ontroert, vooral door de naef-kinderlijke blik van het ik-personage, een volwassen vrouw, die de grootst mogelijke moeite heeft het leven te begrijpen. Met grote, door angst en onzekerheid opengesperde ogen moet ze de dingen om haar heen zien en interpreteren, hoe kwellend dat ook voor haar is. Ze zou wel willen 'dat de dingen zelf en grijpbaar in haar hoofd zouden staan in plaats van de gedachten, waarin je zonder einde wroet. (. . .) Het zou een ordening aanbrengen: midden in mijn hoofd staat Paul, en niet mijn vasthaken en wegduwen in dezelfde liefde. Langs mijn slapen lopen de stoepen, zolang als ze willen, en op mijn wangen staan misschien de winkels met hun etalages, niet mijn zinloze doelen in de stad.' Louter vaste zaken zou ze willen hebben, die in haar hoofd slechts zoveel ruimte innemen als ze nodig hebben om te staan. 'En in de tussenruimten blijft plaats voor het geluk.'
Geluk is iets waarvan Mllers personages denken het niet te verdienen of het niet ongestraft te mogen bezitten. Gebrek aan identiteit en zelfrespect gaan hier hand in hand. Mensen met wie het gezag omspringt alsof ze oud vuil zijn, of een beest, gaan zich uiteindelijk zo voelen. Heel extreem is het verhaal van de grootouders, die tijdens communistische onteigeningsprocedures naar een strafkamp worden gedeporteerd. De oma wordt kort na aankomst gek en meent een paard te worden.
Maar het gebeurt ook subtieler. Met de titel van haar boek verwijst Mller naar de geringe eigenliefde van haar hoofdpersoon. Het geluk dat deze voelt met haar man Paul verstopt ze het liefst, het is haar 'omgekeerde geluk' waarvan ze bang is dat het haar ook niet gegund zal zijn. Het is een geluk dat ze bijvoorbeeld ervaart als ze achter op Pauls rode Jawa door een bloeiend bonenveld rijdt. Als Paul op een dag opzettelijk door een vrachtwagen wordt geschept, blijft er van dit 'geluksvoertuig' niet veel meer over dan schroot. Het geluk is inderdaad broos.
Toch blijft de vrouw zich, koppig als een kind, verzetten tegen het verbod om iets van het leven te mogen verlangen. Iedereen wil een beetje geluk. 'De een van God, de ander van een lege hemel. Van wie dan ook, soms eindigt het goed. (. . .) Soms schots en scheef zoals bij mij. Of vroeg of laat, of zo of anders, je hebt het geprobeerd.'
Van haar opa had ze al vroeg geleerd dat het leven kort is: een begin, een einde en een scheet ertussenin. Een snel vervlogen wind waarvoor het niet de moeite waard is je schoenen aan te trekken.
Ingrid Paulis

Herta Mller: Heute wr ich mir lieber nicht begegnet.
Rowohlt, import Nilsson & Lamm; 240 pagina's;  55,70.
ISBN 3 498 04389 7.

Foto
	Herta Mller

