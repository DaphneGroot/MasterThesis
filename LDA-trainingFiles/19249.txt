Guus Zoutendijk.
Guus Zoutendijk (Den Haag, 12 september 1929 â€“ Oegstgeest, 29 januari 2005) was een Nederlands wiskundige, politicus en topman van Delta Lloyd. Ook was hij medeoprichter van het Republikeins Genootschap.
Biografie.
Zoutendijk werd geboren als zoon van Leendert Zoutendijk en Maria Catharina Alida Habraken. Hij volgde de Nutsschool aan de Laan van Poot en het gymnasium. Daarna studeerde hij wiskunde aan de Rijksuniversiteit Leiden en vervolgens kwam Zoutendijk in dienst van Shell. In 1960 promoveerde hij op een onderzoek naar lineair en niet-lineair programmeren. In 1964 werd hij hoogleraar numerieke wiskunde aan de Rijksuniversiteit Leiden. Hier zorgde hij voor de vernieuwing van het informatica-onderwijs door de vervanging van de X1 door een IBM-360 en de invoering van 1 in plaats van Algol-60.
Eind jaren zestig was hij korte tijd lid van D'66 en vervolgens werd hij lid van de VVD. In 1971 werd hij namens deze partij lid van de Eerste Kamer. Hij zou dat tot 1987 blijven, waarvan de laatste zeven jaar als fractievoorzitter en woordvoerder onderwijs en wetenschappen, economische zaken, sociale zaken en Antilliaanse zaken. Met Haya van Someren-Downer was hij de enige VVD'er in de Eerste Kamer die voor de onafhankelijkheid van Suriname stemde. In 1975 werd hij lid van de raad van bestuur van Delta Lloyd. Hij bleef dit tot 1992. Vanaf 1983 was hij voorzitter van de raad van bestuur.
Zoutendijk was jarenlang voorzitter van Gehandicaptensport Nederland (NebasNsg), een Nederlandse organisatie voor gehandicaptensport. Op 28 juni 2003 trad hij af als voorzitter. Hij werd toen tot erelid benoemd. Wegens zijn verdiensten voor de gehandicaptensport werd de Guus Zoutendijkprijs ingesteld. Daarnaast was Zoutendijk lid van Leiden-Oost van Rotary, en speelde hij een belangrijke rol bij Rotary Doctors Nederland. Vanaf 2000 gaf hij leiding aan vrijwilligerswerk dat door artsen en tandartsen werd uitgevoerd in Kenia en Suriname.
Eerbewijzen.
In 2000 werd Zoutendijk voor zijn wiskundige bijdrage aan de besliskunde onderscheiden met de "Founder's Award" van de Mathematical Programming Society. Verder was Zoutendijk Commandeur in de Orde van Oranje-Nassau, Ridder in de Orde van de Nederlandse Leeuw en Officier in de Orde van het Britse Rijk.
Zoutendijk was gehuwd met Aleida Meijs. Het paar had twee dochters. Zoutendijk overleed op 75-jarige leeftijd te Oegstgeest.
