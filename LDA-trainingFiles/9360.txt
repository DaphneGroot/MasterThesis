Olst-Wijhe.
Olst-Wijhe () (Nedersaksisch: "Olst-Wieje") is een gemeente in de Nederlandse provincie Overijssel aan de IJssel tussen Deventer en Zwolle. Op 1 januari 2001 werden de toenmalige gemeenten Wijhe en Olst opgeheven en samengevoegd tot de nieuwe gemeente Olst. Op 26 maart 2002 werd de naam van deze gemeente gewijzigd in Olst-Wijhe.
De buurtschappen Marle en Welsum liggen aan de westzijde van de IJssel. Het totale inwoneraantal is (, bron: CBS). De gemeente heeft een oppervlakte van 118,50 km² aan land en nog 2,52 km² aan water. In de dorpen Olst, Wijhe en in de buurtschap Marle staan goed onderhouden molens. Tussen Olst en Wijhe ligt ook nog, aan weerszijden van de N337, het dorpje Den Nul.
De gemeente Olst-Wijhe is bekend vanwege het natuurreservaat Duursche Waarden dat deel uitmaakt van het Natura 2000-gebied IJssel uiterwaarden. Vooral rond de ruïnes van voormalige steenfabrieken zijn natuurgebieden ontstaan die in beheer zijn bij Staatsbosbeheer. Een sculptuur dat bedoeld is als baken van de provincie Overijssel staat in Olst, aan de oever van de IJssel.
De gemeentelijke economie drijft voornamelijk op landbouw en vleesverwerkende industrie, hoewel die laatste categorie sinds de jaren zeventig van de twintigste eeuw met name in Olst sterk verminderd is. In Wijhe is nog steeds een grote vleesverwerkende fabriek gevestigd. Van oudsher waren ook de tuinbouw, de machinebouw en de steenfabrieken van belang, maar hiervan rest alleen nog een machinefabriek in Olst.
De provinciale wegen N337 (Deventer-Olst-Wijhe-Zwolle) en N348 (Deventer-Wesepe-Raalte-Ommen) doorkruisen de gemeente, evenals de spoorlijn Zwolle - Deventer. Zowel Olst als Wijhe heeft een NS-station waar de trein tweemaal per uur stopt. De gemeente kent twee veerponten over de IJssel: Wijhe-Vorchten en Olst-Welsum.
Fusie.
Hoewel Olst en Wijhe sinds 2001 één gemeente vormen, bestaat er een aantal ideologische verschillen tussen beide plaatsen. Wijhe is van oudsher vooral een enigszins conservatieve boerengemeente terwijl Olst meer industrieel was en qua politieke voorkeur bij de Wijhenaren bekendstond als de 'rode' gemeente. Olst was meer op de 'rode' stad Deventer gericht terwijl Wijhe georiënteerd was op het meer conservatief-liberale Zwolle. Het verenigingsleven is in Wijhe sterker ontwikkeld dan in Olst en ook het kerkleven heeft in Wijhe langer een belangrijke rol gespeeld.
Zetelverdeling gemeenteraad.
De gemeenteraad van Olst-Wijhe telt 17 zetels. De huidige coalitie bestaat uit 3 partijen: CDA, Gemeentebelangen Olst-Wijhe en de VVD. Zij hebben gezamenlijk 11 van de 17 zetels.
