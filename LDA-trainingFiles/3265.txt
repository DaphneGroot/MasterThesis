	Het oog van de wereld
	Meer dan ooit tevoren is het oog van de wereld gericht op het individu. Op het leven van mens en dier als ongeboren vrucht (knap gefotografeerd door de Zweed Lennart Nilsson) en op het leven dat de mens te wachten staat nadat hij de veilige baarmoeder heeft moeten verlaten. Als de ruim vijftig fotografen wier werk werd uitverkoren voor de veertigste World Press Photo tentoonstelling tezamen fungeren als het oog van de wereld, ziet dat veel slachtoffers en weinig daders. Het kijkt met meer belangstelling naar de enkeling dan naar de massa, liever de eenzame sporter dan het team.
Het oog blikt bovendien met meer interesse naar de gevolgen van dramatische gebeurtenissen dan naar de drama's zelf. Het ziet de juichende zwemster in het bad van Atlanta, niet de inspanning die aan haar gouden medaille voorafging. Het oog focust liever op het gewone volk dan op zijn leiders. De in 1996 herkozen presidenten Clinton en Jeltsin acht het (goed, allebei n foto dan) nauwelijks een glimp waardig. En het oog heeft, zodra het zich afwendt van de Olympische stadions van Atlanta, een blinde vlek voor vertedering, humor en vervoering.
De Nieuwe Kerk in Amsterdam fungeert sinds maandagavond, toen staatssecretaris Nuis van Cultuur World Press Photo officieel opende, als het netvlies van de wereld. Hier komt voor de bezoeker de wereld dichtbij, op posterformaat. Hij ziet hoe een schedel in Liberia uit elkaar spat. Hij aanschouwt verminkte kinderen, die steunend op het ene resterende been en twee krukken schuifelen door de spookstraten van Kuito in Angola - n van deze foto's van de Italiaan Francesco Zizola werd uitgeroepen tot World Press Photo 1996. De bezoeker ziet de kaalgeschoren pubertjes die spelen met tankwrakken in het kapotgeschoten Grozny en het hoofd met afgerukte neusvleugel van een dood Hutu-jochie in een rivierbedding.
De mensheid is, door de spreekwoordelijke stortvloed aan beeldinformatie die via kranten en televisie over haar wordt uitgestort, gewend geraakt aan gruwelbeelden. Hongerbuikjes en kapmessen in Afrika, bussen vol mensenvlees in Tel Aviv, publieke ophangingen in Afghanistan - we zijn wel wat gewend intussen. En toch wendt de bezoeker van de Nieuwe Kerk het hoofd bij een paar bloedovergoten foto's liefst zo snel mogelijk af.
Zoals bij de beelden van de Amerikaanse Corinne Dufka, die in april en mei 1996 de burgeroorlog in Liberia versloeg. Zij laat de gruwelijke executie zien van een man die zich, alvorens zijn hoofd aan flarden wordt geschoten, naakt heeft moeten uitkleden. Ze toont het man-tot-man gevecht, waarbij de twee met elkaar lijken te dansen, ware het niet dat slechts een van hen een mes in zijn handen heeft, en de ander al met bloed is besmeurd.
Dufka's foto's zijn de - letterlijk - sensationeelste en indringendste die in de Nieuwe Kerk hangen. Haast bij wijze van uitzondering komen op Dufka's werk menselijk handelen (geweldpleging) en het gevolg daarvan (de dood) samen. Op veel andere foto's wordt dat verband niet zichtbaar. Het lijkt erop dat de meeste persfotografen - ¢f de leden van de World Pressjury - niet meer zoeken naar de bloederigste en tegelijkertijd vaak onthullendste aanzichten van een oorlog. Ze hebben zich neergelegd bij het feit dat de mensheid murw is voor gruwelfoto's en zoeken - om te voorkomen dat de lezer verveeld of walgend doorbladert naar de volgende krantenpagina - naar beelden die de lezer nog wel tot zich wenst te nemen. Het is een geruststelling voor de krantenlezer, maar verhult de werkelijkheid wel.
De persfotograaf zoekt naar beelden die dramatisch nieuws vastlegt, zonder de volle omvang van die drama's te tonen - want daarmee vervreemdt hij de toeschouwer van zijn foto's. Magnum-fotograaf James Nachtwey is met zijn beelden van spelende kinderen in het aan flarden geschoten centrum van Grozny onderscheiden met de derde prijs in de categorie 'hard nieuws'. Dat is veelzeggend, want ze laten alles zien, totale verwoesting, een verloren generatie oorlogskinderen, huilende vluchtelingen, maar geen geweld. De foto's zijn geschoten n  het harde nieuws.
De meeste door de jury geselecteerde foto's tonen een afgeleide van de gruwelijke werkelijkheid. Niet de doden van de Isralische vergeldingsactie 'Druiven der Gramschap' in Libanon, maar de man die, met een verbijsterde blik op zijn gezicht, uit de puinhopen van zijn huis wordt gered. Niet de naamloze massa's vluchtelingen in Zarese kampen, maar de angstige enkeling.
World Press Photo roept bij de bezoeker ambivalente gevoelens op. Wanden vol 'Dufka-foto's' zou onverdragelijk zijn, maar zoveel van het harde nieuws afgeleide fotografie is dat eigenlijk ook. Die fotografie onthult de treurige werkelijkheid van oorlog voor gewone burgers, maar ontneemt tegelijkertijd ieder zicht op de veroorzakers van de ellende. Geen schietende Russische soldaat in Grozny te zien, geen Isralisch vliegtuig dat zijn bommen boven Libanon laat vallen, geen moordenaars in Zare.
De slachtoffers hebben een gezicht gekregen en, in het fotobijschrift, dikwijls ook een naam. De daders, de politieke en de militaire leiders, zijn uit het zicht verdwenen. Na een bezoek aan de Nieuwe Kerk zou je bijna de indruk krijgen dat oorlogen natuurverschijnselen zijn.
World Press Photo, Nieuwe Kerk, Amsterdam. Tot en met 14 juni. Bijbehorend boek 29,90. Foto-cd 49,95.
John McConnico, Puerto Rico.
Corinne Dufka, Monrovia, Liberia.
James Nachtwey, Grozny.
Lennart Nilsson, varkensembryo.

Foto
	Varkensembryo. FOTO LENNART NILSSON  Reddingsoperatie in Puerto Rico. FOTO JOHN MCCONNICO  Grozny. FOTO JAMES NACHTWEY  Monrovia, Liberia FOTO CORINNE DUFKA

