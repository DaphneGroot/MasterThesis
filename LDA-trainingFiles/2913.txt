	'Trip naar VS is gewoon slecht geweest'
	Van onze verslaggever
Wybren de Boer
 NEW YORK
Gelatenheid en frustratie stemden het geluid van de tennisser die in New York een 'fantastische kans' verspeelde om een tweede Grand Slam-titel te veroveren. Ook na zijn uitschakeling in de kwartfinale op Flushing Meadow hield Richard Krajicek vol dat hij 'een betere tennisser is dan Rusedski', en die overtuiging bracht hem tot de conclusie dat de trip naar Amerika 'gewoon slecht' is geweest. 'Wat heb ik nou gepresteerd?'
Op die retorische vraag volgde een vernietigend antwoord. Krajicek: 'Je reist dik een maand door Amerika met eigenlijk als enige doel om je goed voor te bereiden op de US Open. Dit moet het hoogtepunt zijn. In Montreal verlies ik van Chang, in New Haven van Rusedski en nu weer van Rusedski. Ik win steeds een paar potjes, maar zodra de tegenstanders een beetje beter worden verlies ik. Die hele Amerika-trip is een slechte trip geweest.'
Krajicek liet weten voorlopig geen racket te willen zien en kondigde een drie weken durende pauze aan. Tijdens die bezinningsperiode zal Nederlands beste tennisser vrijwel zeker tot de slotsom komen dat drie toernooizeges (Rotterdam, Tokyo, Rosmalen) fraai ogen, maar dat hij op de allerhoogste podia unieke kansen liet liggen om zijn een jaar oude Wimbledon-succes te herhalen. Die gedachte knaagde gisteren reeds aan Krajicek. 'In mijn hoofd voel ik me beter dan alle andere jongens die in het schema zitten.'
Zowel in Parijs als New York genoot Krajicek een uitermate gunstige loting en leek de weg naar de finale, mede door het wegvallen van favorieten, open te liggen. Begonnen als outsider, werd Krajicek bij het ingaan van de tweede week in New York door tal van insiders plots aangemerkt als favoriet. Drie duels op rij was hij ongenaakbaar, maar in de kwartfinale bleek de magie plots verdwenen.
'New York' was symptomatisch voor zijn optredens in de Grand Slams, oordeelde Krajicek. 'Nu staat op mijn erelijst dat ik de kwartfinale heb gehaald bij de US Open, maar als ik eerlijk ben kan ik daar niet tevreden mee zijn. Alleen over de partij tegen Filippini ben ik echt tevreden. Maar dat ik van Mantilla win, de nummer twaalf van de wereld, zegt me niet veel. Die jongen is een pure gravelspeler. De eerste echte test-case was Rusedski en dan ga ik weer onderuit.'
Rusedski bewijst in New York dat hij inmiddels meer kunstjes beheerst dan louter een harde service slaan. De Engelsman begon bovendien aan de kwartfinale in de wetenschap dat hij Krajicek reeds viermaal had verslagen en slechts eenmaal had verloren. Die statistieken ten spijt bleef Krajicek van oordeel dat hij had moeten winnen. 'Ik heb zoveel kansen gehad. Het is ongelooflijk wat er gebeurd is, maar het gebeurt toch.
'De eerste set begin ik gelijk met een break, een ideale start, maar ik lever 'm meteen ook weer in. Dat had me niet mogen gebeuren. Ik heb Rusedski nog nooit twee backhands achter elkaar in het achterveld zien slaan, behalve vandaag. Het sloeg nergens op. In de gewone toernooitjes mag hij best van me winnen, maar niet in de Grand Slams.'
De wind die het spelen in het Arthur Ashe-stadion bemoeilijkte mocht geen excuus zijn, erkende Krajicek. 'Die is voor beiden gelijk. Ik dacht dat het eerder in mijn voordeel zou zijn, dat ik zijn service makkelijker zou kunnen breken.' Dat zijn lichaamstaal zoals wel vaker het ergste had doen vermoeden, was hij zich niet bewust. 'Ik was niet blij, maar ik heb niet verloren door de ergernis. Ik wilde wel winnen.'

