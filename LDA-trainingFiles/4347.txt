	Van Dam presteert gekund maar braaf op de hindernisbaan
	Lydia van Dam Group. De Kleine Komedie, Amsterdam. 12 januari. Herhaling: 16 januari, Nieuwegein, 18 januari, Culemborg, 25 januari, Utrecht.
Nederlanders die jazz willen zingen hebben het nog moeilijker dan instrumentalisten, als ze in de voetsporen willen treden van de Amerikaanse voorbeelden die op de conservatoria tot norm verheven zijn. Iedereen moet natuurlijk een eigen persoonlijkheid ontwikkelen, maar een saxofonist 'zingt' zonder accent en hoeft zich niet te bekommeren om het overbrengen van teksten uit een andere cultuur.
Een instrument klinkt abstract en universeel. Wat een stem uitdrukt is beter benoembaar en meer gebonden aan tijd en plaats. Zangeres Lydia van Dam, die zondag de tweede cd van haar groep presenteerde aan het begin van een flinke toernee, heeft zich op bewonderenswaardige wijze bekwaamd in een stijl die niet uit haarzelf komt, zodat haar knappe prestaties vooralsnog weinig meer uitdrukken dan het genoegen in een goed geleerde les.
Als je standards zingt, zoals Van Dam soms doet, kun je proberen de inhoud ervan zo overtuigend mogelijk te 'acteren', maar vijftig jaar later valt dat niet mee op een ander continent. Bovendien spreek je het publiek er vaak niet rechtstreeks mee aan - wie weet wat die 'sequestered days' in Yesterdays betekenen?
Je kunt de tekst ook negeren, en net als Van Dam opgewekt door de akkoorden flitsen, zonder de dubbelzinnige emoties van het 'sad am I, glad am I' tot klinken te brengen. Als je dan ook de melodie van Jerome Kern bewerkt, waardoor iets ontstaat wat anders is maar niet beter en wat een expressieve noodzaak ontbeert, dan ben je niet bezig met natuurlijk en betekenisvol muziek maken maar met kunststukjes opvoeren. Die lukken meestal, want Van Dam beheerst haar stem uitstekend, ondanks een lichte neiging tot schreeuwerigheid in de hardere passages.
Haar timbre is prettig, maar een beetje glad. Haar timing en frasering zijn verzorgd, maar bieden te weinig ontspannen swing en doorleefdheid. Dat vang je niet op met aangeleerde stembuigingen die bij Amerikaanse vrouwen ruig en sexy klonken.
De hindernisbaan van al die lettergrepen op razendsnelle melodielijnen in Charles Mingus' en Joni Mitchells Dry Cleaner From Des Moines wordt met verve genomen, maar overtuigend is de artistieke betekenis daarvan voor de luisteraar niet.
Je kunt ook een eigen stijl ontwikkelen door een uitgesproken repertoire-keuze. De bijdragen van Van Dams vaste pianist Sebastian Altekamp zijn echter saai en vlak; na het concert blijft er niets van hangen, alles is verdrongen door Cole Porters All Of You.
Ook het uitvoeren van popsongs uit je jeugd kan ertoe bijdragen dat je klinkt alsof je weet waar je over zingt. Yuri Honing, saxofonist in de Van Dam Group, bewerkte voor zijn laatste cd Star Tracks nummers van onder anderen Abba en BjÂ”rk. Van Dams tweede heet Star Jive, en je zou bijna denken dat dit geen toeval is, te meer daar de tekst van dat lied niets met de titel te maken lijkt te hebben. De twee funky covers (afkomstig van Earth, Wind and Fire en Stevie Wonder) klinken overigens even bestudeerd als de rest.
De braafheid van het optreden werd alleen doorbroken als de zangeres scattend duetten aanging met de saxofoon. Even bevrijd van alle ingestudeerde effecten klonk ze losjes en enthousiast, en nu echt.
Frank van Herk
Lydia van Dam Group: Star Jive. Invitation Records.

