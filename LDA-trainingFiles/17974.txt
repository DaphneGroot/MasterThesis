 NVM ZIET WEER AFVLAKKING GROEI HUIZENPRIJZEN. 
 NIEUWEGEIN, 7 jan (Reuter) - De Nederlandse Vereniging van Makelaars in onroerende goederen verwacht dat de gemiddelde prijs van Nederlandse koopwoningen in 1997 met tussen de vier en zes procent in prijs zal stijgen. 
 In de eerste jaarhelft voorziet de NVM nog een prijsstijging van tussen de acht en tien procent. 
 De makelaars verwachten echter dat de rente daarna zal stijgen zodat de huizenprijzen in de tweede helft van het jaar minder hard omhoog zullen gaan, aldus NVM-voorzitter Oscar Smit bij de presentatie van de jaarcijfers over 1996. 
 Volgens Smit zal de vraag naar woningen aanhoudend hoog blijven. Ook kunnen kopers onverminderd meer geld lenen dan een aantal jaren geleden en blijft het vertrouwen in de economie groot maar aan de andere kant blijft het aanbod van nieuwe woningen achter. 
 "Er wordt te weinig gebouwd, met name in gebieden waar het het hardst nodig is. Dat geeft te denken," aldus Smit. 
 Overigens sprak de NVM vorig jaar dezelfde verwachting uit dat de stijging van de huizenprijzen zou gaan afvlakken maar daar kwam niets van terecht. 
 Over het hele jaar 1996 bezien zijn de prijzen van tussenwoningen met gemiddeld negen procent gestegen. 
 Een hoekwoning werd 9,4 procent duurder, een vrijstaande woning wisselde voor 10,4 procent meer van eigenaar en voor appartementen werd 10,3 procent meer betaald. 
 Een half jaar geleden voorspelde de NVM nog dat de prijsstijging in 1996 zou afvlakken tot vijf a zes procent. Volgens de makelaarsorganisatie is dit niet gebeurd omdat er minder nieuwe woningen zijn opgeleverd dan werd verwacht en de vraag alleen maar groter werd. 
 Die vraag naar huizen bleeft volgens Smit stijgen omdat de consument steeds meer vertrouwen in de economie heeft en genoeg ruimte heeft om de dure woningen te financieren. 
 De NVM benadrukt dat de verschillen per regio steeds verder uiteenlopen. In Noord-Groningen gingen de prijzen het afgelopen jaar met vier procent omhoog maar in de regio Ede steeg de prijs van een woning met liefst 16 procent. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
