 ROBECO KOMT MET 13 LANDENFONDSEN. 
 AMSTERDAM, 30 okt (Reuter) - Robeco Groep NV introduceert 13 landenfondsen zodat beleggers voortaan op een eenvoudige manier in buitenlandse aandelen kunnen beleggen, aldus Robeco. 
 De nieuwe landenfondsen zijn ondergebracht in een overkoepelend (paraplu-) fonds onder de naam RG ZelfSelect landenFund an krijgen alle een notering op de Amsterdamse effectenbeurs. 
 De inschrijving begint op 2 november en is tot 22 november kosteloos, aldus het bericht van Robeco. 
 Het beleggingsbeleid van de landenfondsen zal in grote mate de koersontwikkeling op de lokale beurzen volgen. 
 De indices van Morgan Stanley Capital International (MSCI) van de desbetreffende landen dienen hierbij als leidraad. 
 De dertien landenfondsen zijn bedoeld voor de Nederlandse particuliere markt. 
 "Het fonds is aantrekkelijk voor de actieve, meer ervaren belegger, die geinteresseerd is in beleggingen in het buitenland," aldus Robeco. 
 Door het gekozen beleggingsbeleid zal de landenkeuze van de klant beslissend zijn voor zijn rendement en veel minder de selectie door de landenspecialisten. 
 De aandeelhouder kan kiezen uit de volgende dertien landen: Australie, Canada, Duitsland, Frankrijk, HongKong, Japan, Maleisie, Mexico, Nederland, Singapore, Groot Brittannie, de Verenigde Staten en Zwitserland. 
 Het RG ZelfSelect LandenFund NV is een overkoepelende NV, die aandelen uitgeeft. Het is ook mogelijk om verschillende aandelenseries uit te geven. 
 Iedere aandelenserie binnen het RG ZelfSelect LandenFund krijgt een naam, bijvoorbeeld RG Zelfselect Maleisie, en hiervoor wordt een beursnotering op de Amsterdamse effectenbeurs aangevraagd. 
 Robeco zegt verder dat nog niet besloten is in welke aandelen zal worden belegd. 
 "Afhankelijk van het landenfonds zal dat uit ongeveer 15 tot 80 ondernemingen bestaan," aldus het bericht. 
 - redactie Amsterdam +020 - 504 5000. 
 (c) Reuters Limited 1996. 
