Bart van Leeuwen.
Bart van Leeuwen, pseudoniem van "Ton Egas" (Dordrecht, 2 juli 1954) is een Nederlands diskjockey, radiopresentator en voice-over.
Carrière.
Van Leeuwen begon zijn radioloopbaan in 1973 bij de zeezender Veronica, waar hij werkte totdat de zender op 31 augustus 1974 moest stoppen. In 1976 ging hij werken bij Radio Mi Amigo, de eerste maanden onder het pseudoniem Tim Ridder. In 1978 keerde hij terug bij het inmiddels publieke omroep Veronica.
Hij presenteerde jarenlang op de woensdagmorgen het radioprogramma Ook Goeiemorgen op Hilversum 1, later Radio 2 en op de woensdagmiddag tussen 14:00 en 15:00 "Terug In de Tijd". Vanaf 1 december 1985 presenteerde hij Ook Goeiemorgen ook een tijd lang op Veronica's Volle Vrijdag op Radio 3. Andere populaire programma's die hij presenteerde waren de Tipparade, Goud van Oud, Bart en de Zwart (met Erik de Zwart) en Het Zwarte Gat, een programma over paranormale zaken.
Toen VOO de status van A-omroep behaalde presenteerde hij vanaf december 1985 op vrijdagochtend op Hilversum 3 als opvolger van de EO het programma Ook Goeiemorgen. In 1992 verruilde hij de omroep voor RTL Radio.
In 1994 verkaste hij naar Radio 538, waar hij eerst diskjockey en later programmaleider was. In 2000 ging hij presenteren bij het nieuwe station Radio Nationaal. Na meerdere problemen moest dit station in 2003 stoppen en verhuisde Van Leeuwen naar Radio 10 FM. Radio 10FM wist echter bij de Zerobase veiling in 2003 geen etherfrequentie te bemachtigen.
Vanaf september 2003 ging hij werken weer voor het inmiddels commerciële Radio Veronica en presenteerde daar tussen 9.00 en 12.00 uur het programma Goud van Oud. Verder presenteerde Van Leeuwen vanaf maart 2013 op werkdagen van 13.00 tot 16.00 uur een programma op Classic FM en wekelijks op diezelfde zender een programma over films en filmmuziek (donderdags van 19.00 tot 21.00 uur). Begin november 2013 bleek, vanwege een nieuwe programmering, geen plaats meer voor hem te zijn bij Radio Veronica. Hij moest vertrekken.
Sindsdien was Van Leeuwen niet meer te horen op de Nederlandse radio. Bart van Leeuwen is een van de voice-overs van RTL 7. Hij is onder meer de commentaarstem van het programma RTL Transportwereld.
Eind januari 2015 maakt Radio Veronica echter haar gewijzigde programmering bekend. Veronica gaat, zo citeert De Telegraaf station-director Erik de Zwart, "zwaar leunen op het verleden". Naast bekende spelletjes keert ook Bart terug in de programmering. Vanaf 7 februari 2015 presenteert hij zaterdags en zondags van 8.00 uur tot 12.00 uur opnieuw het programma Goud van Oud. In januari 2016 werd dit programma omgedoopt in Ook Goeiemorgen.Op 11 december 2016 was zijn laatste uitzending omdat er in de nieuwe programmering geen plaats meer voor hem is.
In de zomer van 2017 keerde hij wederom terug, nu in het weekeinde bij Radio M Utrecht.
