	'Autorijder moet beter voorbereid worden op mist'
	Van onze verslaggever
AMSTERDAM
De Nederlandse automobilist moet beter worden voorbereid op het rijden tijdens extreme weersomstandigheden, zoals verraderlijke mist. Ook moet bestuurders geleerd worden hoe zij moeten omgaan met noodsituaties. Dat zeggen Veilig Verkeer Nederland (VVN) en het Centraal Bureau Rijvaardigheidsbewijzen (CBR) in een reactie op de mistongevallen van afgelopen vrijdag op de A 9.

Volgens B. Woudenberg van VVN moet er in elk geval extra voorlichting komen over het rijden bij slecht zicht. Minstens even belangrijk is volgens hem dat automobilisten weten wat ze moeten doen wanneer ze met een kettingbotsing of ander ongeluk te maken krijgen. 'Automobilisten dienen te leren hoe ze een noodstop moeten maken.'
Directeur J. Vaessen van het CBR is het volledig met hem eens. 'De noodstop zou onderdeel van het rijexamen moeten worden', zei hij zaterdag in NOVA. In de opleiding voor motorrijders is de noodstop al min of meer opgenomen, aldus Vaessen.
Ook zouden rijlessen tijdens slecht weer en mist tot het opleidingspakket moeten gaan behoren. Eventueel zou dat kunnen met simulatoren, zoals ook de luchtvaart ze gebruikt. In het buitenland wordt aan de ontwikkeling daarvan gewerkt. 'Maar dat maakt de zaak natuurlijk duurder', aldus Vaessen. 'Of het ons dat waard is, dat moet de politiek beslissen.' Tweede-Kamerleden van VVD, D66 en CDA scharen zich achter Vaessen en Woudenberg.
Minister Jorritsma heeft naar aanleiding van de ongelukken van vrijdag laten weten dat zij eind dit jaar met een rapport zal komen over de vraag hoe automobilisten het beste gewaarschuwd kunnen worden voor opdoemende mist. Vanuit de politiek en verkeersinstanties is inmiddels aangedrongen op snellere afronding van het onderzoek.
Het is nog niet zeker of er een omvangrijk onderzoek komt naar de precieze oorzaak van de kettingbotsing bij het Rottepolderplein. Justitie en politie beraden zich nog op die vraag. Als het aan de politie van Kennemerland ligt, komt dat onderzoek er echter wel degelijk. 'Er waren rond de honderdtwintig personenauto's en vrachtwagens bij de botsing betrokken', aldus een woordvoerder van het politiedistrict. 'Dat betekent dat we rond de honderdtwintig onderzoeken gaan doen. Elke automobilist zal naar zijn of haar ervaringen gevraagd worden. En elke beschadigde auto wordt bekeken. Voordat die werden afgevoerd hebben we ter plaatse foto's gemaakt. Het zal tijd kosten, maar we zullen erachter komen wat dit ongeluk heeft veroorzaakt.'
Alle auto's die direct of zijdelings bij het ongeluk betrokken waren, zijn vrijdag opgeslagen op twee bewaakte terreinen in de regio. Twintig onbeschadigde voertuigen konden in het weekeinde door hun eigenaars worden opgehaald. De beschadigde wagens blijven onder de hoede van de politie tot het onderzoek is afgerond. De eigenaren ervan hebben inmiddels wel hun spullen uit de auto's kunnen halen.
Het heeft tot vrijdavond tien uur geduurd voordat alle wrakken waren afgevoerd en de A 9 weer werd vrijgegeven voor het verkeer. Achteraf is vastgesteld dat de kettingbotsing aan drie mensen het leven heeft gekost: een 55-jarige man uit Alkmaar, een 58-jarige vrouw uit Castricum en een 78-jarige vrouw uit Amsterdam. In ziekenhuizen verblijven nog veertien zwaar gewonden en negentien licht gewonden. De gezamenlijke verzekeraars hebben hebben nog geen idee over de totale schade van de botsing bij het Rottepolderplein.

Foto
	Autowrakken zijn na de kettingbotsing van vrijdag opgeslagen op een terrein bij Haarlem. FOTO BERT VERHOEFF - DE VOLKSKRANT

