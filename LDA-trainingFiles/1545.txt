	Spar gaat winkels openen bij benzinestations Texaco
	Van onze verslaggever
AMSTERDAM
De supermarktketen Spar gaat winkels inrichten bij benzinestations van Texaco. Een dezer dagen begint een experiment bij drie stations. Vorige week maakte Albert Heijn bekend dat het winkels gaat inrichten bij honderden Shell-vestigingen.
Spar en Texaco praten al meer dan een half jaar over samenwerking, maar volgens Texaco-woordvoerder L. Spierings is de besluitvorming door het pact van Shell en Albert Heijn 'in een stroomversnelling' terecht gekomen. Er is nog niet besloten waar de proefwinkels moeten komen. Het experiment zal ongeveer een jaar duren.
Vorige week maakte de mideenstandsorganisatie MKB Nederland bekend een klacht in te dienen tegen de plannen van Albert Heijn en Shell, omdat de supermarktketen daardoor een te machtige marktpositie zou krijgen. Bij Spar, onderdeel van de groothandelsorganisatie Unigro, maakt men zich daar niet druk over. 'Het is een verdringingsmarkt, waarin we steeds bezig zijn nieuwe vormen van concurrentie te zoeken', zegt woordvoerster M. Nijhoff. Na Shell is Texaco met 550 tankstations de nummer twee achter Shell op de Nederlandse benzinemarkt.
Texaco zit volgens Spierings 'op dezelfde lijn' als Shell. 'Het ontwikkelen van een goed assortiment, puur uit de gemaksgedachte.' Texaco laat dat wel over aan Spar. 'Het zou niet zo netjes zijn ook nog een eigen concept te ontwikkelen', aldus Spierings. Shell kan bij zijn 750 tankstations wel kiezen uit twee winkelformules. Naast een paar honderd AH-winkels, gaat de Nederlands-Brits oliemaatschappij op andere tankstations de eigen Shell-shops opwaarderen tot kleine supermarkten.
Het spaarprogramma Rocks kan een probleem opleveren bij de plannen van Spar en Texaco. Nu werkt Texaco op dat gebied samen met de winkelketen Super, een andere formule van Unigro. Of dergelijke zegels ook bij Spar zullen worden uitgegeven, kon de woordvoerster nog niet zeggen. 'Dat moeten we bij de uitwerking van het experiment bekijken.'

