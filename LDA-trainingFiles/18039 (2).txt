Zeebrugge.
Zeebrugge is een dorp en badplaats, gelegen aan de Belgische kust in de Brugse deelgemeente Lissewege. Zeebrugge telt 4.301 inwoners (2014).
Het dorp.
Zeebrugge is verdeeld in drie wijken: de strandwijk, de stationswijk en het centrum. In het centrum van Zeebrugge zijn de oude vismijn en de jachthaven gevestigd.
De haven.
Bij dit dorp ligt de tweede grootste haven van België (na de haven van Antwerpen) en één van de belangrijkste en modernste in Europa. Hier bevindt zich tevens Marinebasis Zeebrugge, de belangrijkste marinebasis van België.
Bezienswaardigheden.
In de strandwijk staat het Palace Hotel, een imposant gebouw dat werd opgetrokken gedurende de eeuwwisseling. De hotelfunctie is al lang verdwenen en nu zijn er appartementen en studio's gevestigd. Enkele jaren geleden werd het gebouw gerenoveerd.
In het maritiem themapark Seafront vindt men niet alleen een museum over de haven en haar geschiedenis maar ook een echte Russische duikboot en het lichtschip de West-Hinder.
Ten westen van Zeebrugge liggen prachtige duinen. Het is een beschermd park waar talloze vogelsoorten leven.
Tijdens de Eerste Wereldoorlog vond in Zeebrugge een belangrijke slag plaats: Saint George's Day (genoemd naar de feestdag waarop die plaatsvond: 23 april 1918). Hij wordt nog jaarlijks herdacht en er bevinden zich dan ook talrijke oorlogsmonumenten en herdenkingstekens.
De Hoge vuurtoren van Heist vormde samen met de Lage vuurtoren van Heist een lichtlijn voor de scheepvaart.
Verkeer en vervoer.
Zeebrugge is van de snelwegen E40 en E403 in Brugge met de auto te bereiken over de N31. Het heeft ook twee treinstations: station Zeebrugge-Strand aan de strandwijk en station Zeebrugge-Dorp aan de stationswijk, en net zoals in alle gemeenten aan de Belgische kust stopt de kusttram er op verschillende plaatsen (Strandwijk, Vaart, Kerk en Zeesluis).
De Herald of Free Enterprise.
In 1987 kwam Zeebrugge in het nieuws toen de Herald of Free Enterprise er vlak buiten de haven kapseisde.
