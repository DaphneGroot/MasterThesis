	Vader gedode kinderen zit in cel
	ANP
HOOFDDORP
De 36-jarige vader van de drie omgebrachte kinderen in Hoofddorp is het afgelopen weekeinde overgebracht naar een huis van bewaring. De man lag met steekwonden in een ziekenhuis. Dit heeft de politie van Hoofddorp maandag bekendgemaakt.
De man verklaarde vorige week dat hij samen met zijn vrouw verantwoordelijk is voor de dood van zijn kinderen, die woensdag in hun woning zijn gevonden. De 36-jarige moeder, die eveneens met steekwonden was opgenomen, heeft dit weekeinde een soortgelijke verklaring afgelegd.
De rechter-commissaris heeft de ouders in bewaring gesteld. De vrouw is opgenomen op een gesloten afdeling van een psychiatrisch ziekenhuis.
De uitvaart van de drie kinderen heeft op uitdrukkelijk verzoek van de familie in besloten kring plaats. De politie wil dan ook niet zeggen wanneer dit gebeurt.

