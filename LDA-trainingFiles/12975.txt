Middengolf.
Een medewerker van de WDR bedient de middengolfzender. 12 februari 1954
De middengolf is een deel van het radiospectrum dat wordt gebruikt voor radio-omroep, en valt binnen het MF-frequentiegebied. De band wordt tegenwoordig vaak aangeduid als MW (MittelWelle/MediumWave) of AM (AmplitudeModulatie), naar de gebruikte modulatietechniek.
De door de omroep gebruikte middengolf-band loopt van 531 kHz tot 1602 kHz (in Europa, Afrika en AziÃ«), tot 1715 kHz (binnen Noord-Amerika).
Het raster (de frequentie-afstand tussen twee zenders) bedraagt volgens internationale afspraak 10 kHz op het Amerikaanse werelddeel en 9 kHz elders. Veel moderne synthesiserontvangers kunnen alleen worden afgestemd op frequenties die een veelvoud zijn van 9 of 10 kHz, afhankelijk van het werelddeel waarvoor de ontvangers gemaakt zijn.
Kenmerkend voor deze band is dat het signaal verder reikt dan op de FM-band. MF-signalen kunnen honderden kilometers ver weg ontvangen worden. Na zonsondergang wordt tevens voortplanting als ruimtegolf mogelijk, waardoor zeer vergelegen middengolfstations te ontvangen zijn. Dit is een voordeel en een nadeel; in grote delen van Europa zijn 's nachts Nederlandse en Vlaamse zenders te ontvangen, maar de ontvangst van die zenders wordt in de nacht slechter in eigen land, omdat de storing door andere zenders toeneemt.
Golflengte en frequentie.
Tot de jaren zeventig werden radiozenders met hun golflengte aangeduid. Zo zond Radio Veronica uit op zee op de golflengtes 192 meter en daarna 538 meter, resp. 1562 en 557 kHz. Aan deze laatste golflengte dankt radiostation 538 zijn naam. Toen Hilversum 3 t/m 1978 uitzond op de 674 kHz op de middengolf, werd in een jingle vaak gesproken over "The Big Four-Four-Five", de 445 meter (vanaf 1978 werd dit 675 kHz - 444 m). In later jaren werden radiozenders aangeduid met hun frequentie (hoewel men vaak nog het woord 'golflengte' gebruikt, bijvoorbeeld "De golflengte is 747 kHz"). Een voorbeeld daarvan is de zender HitRadio 1224, waarbij het getal 1224 slaat op de frequentie van 1224 kHz (245 meter).
In het luchtledige is de voortplantingssnelheid van de radiogolf ongeveer 300.000 km/s. Worden golflengte (in m) en frequentie (in kHz) met elkaar vermenigvuldigd dan komt men tot dit getal. Zo valt dus uit te rekenen welke frequentie overeenkomt met een bepaalde golflengte of andersom: de golflengte in meter is 300.000 gedeeld door de frequentie in kHz, en omgekeerd is de frequentie in kHz 300.000 gedeeld door de golflengte in meter.
