	Afrikaanse revue met spectaculair getrommel
	Wofa: Percussions et danses de Guine. Nieuwe de la Mar, Amsterdam, 27/3. Tournee tot en met 3 mei.
Het oog wil ook wat, besloten de drummers en danseressen van het Guinese drumensemble Wofa. Zes van zweet glanzende mannentorso's en aan de omslagdoek ontsnappende vrouwenborsten lieten geen misverstand bestaan over de lichamelijkheid van hun opzwepende West-Afrikaanse dansmuziek. Maar dit alles kon niet verhullen dat hier een groep doorgewinterde muzikanten aan het werk was.
Vijf van de drummers maakten ooit deel uit van de groep Rhythmic Tempo die in 1988 in Guine het eerste Nationale Percussie Muziek Concours won. Vijf jaar later, na een serie succesvolle buitenlandse tournees, begonnen zij voor zichzelf. Met nieuwe leden stelden zij op basis van de muziektradities van verschillende bevolkingsgroepen een repertoire samen van spectaculair getrommel, virtuoos xylofoonspel en opwindende dans.
Alseiny 'Solo' Chrif sloeg venijnige solo's uit zijn djemb. Chrifs collega's bedienden hem feilloos met het ingenieuze ritmische vlechtwerk waarop West-Afrikanen het patent hebben. Nu en dan namen de danseressen daarbij forse stokken ter hand om al zingend en swingend drie grote, met vellen bespannen olievaten te geselen. Bakary Koyat toonde zich een volleerd xylofoonspeler. In zijn balafon-solo bouwde hij op een steeds terugkerend motief in de linkerhand een melodieuze improvisatie, via bedachtzame omspelingen uitmondend in watervlugge loopjes. Vier muzikanten toverden uit een reeks omgekeerd op water drijvende halve kalebassen een ritmisch-melodisch meesterwerkje - dat de groep later toch wist te overtreffen.
Door de opgewekte, bij vlagen frivole verpakking van hun voorstelling is het amusementsgehalte van deze Afrikaanse revue dik in orde. Hun muziek is aan stijlpuristen niet besteed, maar aan alle andere percussie-fanaten zeker wel.
Peter van Amstel

