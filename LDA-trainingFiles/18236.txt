 BLYDENSTEIN ZIET BEGIN VAN OPGAANDE LIJN. 
 HENGELO, 10 maart (Reuter) - Blydenstein-Willink NV verwacht dat in 1997 een begin van herstel kan worden gerealiseerd al acht zij het doen van concrete uitspraken over het resultaat nog niet mogelijk gezien de onzekerheden in de markt. 
 "Wel verwacht de directie van Blydenstein-Willink in 1997 het begin van een opgaande lijn in het resultaat te kunnen realiseren," aldus het bedrijf in een persbericht. 
 De textielgroep maakte vandaag een verlies over 1996 bekend van 2,9 miljoen gulden, vergeleken met een verlies van 0,9 miljoen in 1995. In augustus zei Blydenstein al ook over 1996 verlies te verwachten, mede door genomen reorganisatielasten. 
 In totaal had het bedrijf in 1996 een negatief netto buitengewoon resultaat van 2,1 miljoen gulden, vergeleken met een last van 0,4 miljoen in 1995. 
 Bij het cijfer over 1996 was een post van 2,5 miljoen inbegrepen voor de afvloeiing van medewerkers bij dochter Lakatex, de herpositionering van de Verosol-activiteiten in de VS en de herstructurering van de productie van Verosol-doek. 
 Volgens Blydenstein is het proces van ombouw nu in zijn afrondende fase. 
 De vraag naar bedrukte interieurstoffen lijkt te stabiliseren maar blijft nog moeilijk in te schatten. 
 Wel ziet het bedrijf een voorzichtig aantrekkende vraag naar jaquardstoffen en wordt verwacht dat de Verosolbedrijven in 1997 een verbetering van het resultaat kunnen realiseren. 
 Technisch textiel zal een verdere groei van de omzet en een verbetering van het resultaat laten zien, verwacht de directie. 
 In 1996 ging de totale groepsomzet omhoog met bijna 10 miljoen gulden tot 113,3 miljoen. Daarin is onder meer de positieve invloed zichtbaar van de overgenomen Mueller Zell. 
 Bij binnenzonwering en technisch textiel werd een omzetgroei gerealiseerd maar de verkopen bij bedrukte interieurstoffen liepen terug. 
 Blydenstein-Willink investeerde in 1996 voor 7,1 miljoen gulden in materiele vaste activa en aan productontwikkeling en onderzoek en ontwikkeling werd 5,5 miljoen gespendeerd. 
 In 1997 staat een bedrag van circa 10 miljoen gulden op het investeringsprogramma. 
 Door het geleden verlies en de overneming van Mueller Zell liep de solvabiliteit met 6,9 procentpunten terug maar deze kwam daarmee op het nog altijd gezonde niveau van 45,7 procent, aldus Blydenstein-Willink. 
 Net als in 1995 zal het dividend worden gepasseerd. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
