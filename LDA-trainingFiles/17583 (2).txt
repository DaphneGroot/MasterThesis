Heinkel He 111.
Een Heinkel He 111 was een bommenwerper die door de Duitse Luftwaffe tijdens de Spaanse Burgeroorlog en de Tweede Wereldoorlog werd ingezet en aan alle fronten dienstdeed. Het was de ruggengraat van de Duitse bommenwerpervloot. Het prototype vloog voor het eerst in februari 1935 en werd ontwikkeld onder het mom van vrachtvliegtuig om onder de eisen van het Verdrag van Versailles uit te komen en werd om deze reden ook wel de 'geheime bommenwerper' genoemd.
Het toestel werd ook ingezet als transportvliegtuig en als sleepvliegtuig voor zweefvliegtuigen. Alhoewel het verouderd was tegen het einde van de Tweede Wereldoorlog, moest het in dienst blijven door ontwikkelingsproblemen met zijn opvolger, de Heinkel He 177. Het was uitgerust met het navigatiesysteem "Knickebein".
Tijdens de Slag om Engeland bleek hoe kwetsbaar het toestel was in zijn confrontatie met de Hawker Hurricane en de Supermarine Spitfire van de RAF. In 1940 nam het toestel deel aan de bombardementen op Engelse steden waaronder Coventry. In 1941 was de RAF technisch zóver, dat haar nachtjagers in staat waren om de Heinkel 111 neer te halen. Het enige pluspunt was zijn taaiheid, een aangeschoten toestel was vaak toch in staat in de lucht te blijven.
De Heinkel diende tevens als lanceerplatform voor de V-1 (vliegende bom).
De meest eigenaardige versie was de Heinkel He 111Z waarbij twee rompen werden verbonden via één vleugel met een vijfde motor in het midden. Dit type werd gebouwd om het reuzezweefvliegtuig, de Messerschmitt Me 321 te slepen.
De Heinkel He 111 bleef tot 1965 bij de Spaanse luchtmacht in gebruik. De Heinkel He 111 werd tevens aangekocht door Bulgarije, China, Hongarije, Roemenië en Slowakije
