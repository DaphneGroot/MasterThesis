	Publiciste Henritte Boas ziet weinig heil in campagne voor openheid; 'Teruggave joods eigendom is slecht idee'
	Van onze verslaggeefster
Hella Rottenberg
 BADHOEVEDORP
Meestal reageert dr. Henritte Boas ongevraagd. Per ingezonden stuk of brief, waarin zij iets rechtzet of tegenspreekt wat in een krant of tijdschrift werd beweerd. Het gaat altijd, of bijna altijd, over Isral en jodendom. Dit keer komt de krant naar haar toe. Wat vindt zij van de commotie rond de vondst van het Lippmann-Rosenthal-archief?
Te midden van een zee van boeken en krantenknipsels geeft ze haar nuchtere kijk op de zaak. 'Ik vroeg me af wat Abel Herzberg ervan gedacht zou hebben.' In de enige stoel waar een plekje is vrijgemaakt voor een bezoeker, ligt boven op een rij boeken de pas verschenen biografie van de schrijver Herzberg, geschreven door Arie Kuiper. 'Ik vermoed', zegt Boas, 'dat Herzberg het rumoer over de joodse bezittingen onnodig gevonden zou hebben.'
Ze voegt er meteen aan toe dat Herzberg niet populair was in joodse kring. Voor haar geldt eigenlijk hetzelfde. Men vindt haar eigenwijs, irritant, tegendraads. Ze weet het, maar ze beschouwt het als haar plicht om de gebeurtenissen en discussies kritisch te volgen en onzin te bestrijden. Op haar 86ste lijkt ze dat met evenveel inzet te doen als in haar jonge jaren.
'Ik verwacht helemaal niet dat nu een deksel van de beerput is gelicht. Het meeste is al onderzocht, hetzij door historici, hetzij door belanghebbenden. Best mogelijk dat er kwesties niet bekend zijn, zoals het gedrag van Nederlandse banken. Maar zo'n onderzoek is eerder werk voor historici dan voer voor het grote publiek.'
De ontdekking dat ambtenaren in 1968 sieraden en kleinoden van vermoorde joden hebben geveild, is pijnlijk, maar h  r heeft het niet van haar stuk gebracht. 'Ik ben niet zo gauw geschokt', zegt ze laconiek.
Van haar krijgt de roep om een parlementaire enqute naar de teruggave van joodse bezittingen geen steun. Ze beschouwt het als een kreet waarover niet is nagedacht. 'Wie moet er ondervraagd worden? Bijna alle betrokkenen zijn overleden. De Tweede Kamer bestaat uit leden die de oorlog niet, of niet bewust, hebben meegemaakt. Hun voorbereiding op een enqute zou veel tijd in beslag nemen. Tegen de tijd dat ze zover zijn, is het volgend najaar. Dan is de opwinding vermoedelijk allang weer voorbij.'
Ze betwijfelt of een parlementair onderzoek iets zou opleveren, behalve emoties van mensen die voor de zoveelste keer vertellen wat ze in en na de oorlog hebben beleefd. En wie heeft daar nog behoefte aan? In het opvoedende nut van een dergelijke onderneming gelooft ze niet.
'De grijze massa had je in de oorlog, vlak na de oorlog en ook nu. Door aan de kaak te stellen hoe er met joodse bezittingen is omgesprongen, verandert de houding van een bevolking niet. Integendeel, zou ik zeggen. Ik hoor uit Zwitserland verhalen van toenemend antisemitisme, juist als gevolg van die beschuldigingen tegen de banken.'
Natuurlijk, het is alleen maar toe te juichen als er een vollediger beeld van het verleden ontstaat. Maar gerechtigheid bereiken? Met een campagne die zich richt op teruggave van eigendom? Boas vindt het een slecht idee.
'Er is zoveel onrecht in de wereld. Je kunt niet voor alles campagne voeren.' Anno 1997 zijn de Nederlandse joden, stelt ze vast, niet zielig en niet arm. Gedane zaken nemen geen keer, en het oprakelen ervan is vrijwel zeker zinloos.
In het Centraal Joods Overleg, dat de externe belangen van de joodse gemeenschap behartigt, klinkt tot nog toe geen dissidente stem. Allen zijn van mening dat de campagne voor openheid en teruggave van bezit moet worden voortgezet. Boas: 'Niemand durft af te wijken van dat emotionele standpunt. Ze zijn bang iets te zeggen dat slecht valt bij hun achterban.'
Voor prof. H. Loonstein, die zich opwerpt als de man die ten behoeve van gedupeerden claims indient, heeft ze al helemaal geen goed woord over. 'Zijn organisatie heet Federatie Joods Nederland. Die naam is misleidend. De federatie bestaat uit hemzelf, zijn vrouw, z'n schoonvader en zijn ouders.'
Ze is niet gecharmeerd van de mogelijkheid dat de publiciteit rond het LiRo-archief leidt tot het onthullen van namen van Nederlanders die kostbaarheden van joden bemachtigden. 'Het zou zinloos zijn, en alleen maar uit sensatiezucht gebeuren. Die mensen leven waarschijnlijk niet meer, maar hun kinderen worden geschaad. Ten koste van hen kunnen we onszelf dan op de borst kloppen met de gedachte dat wij tegenwoordig zo goed zijn en zij zo fout waren.'
Tijdens de oorlog zat Boas in Londen en maakte daar mee hoe Nederlandse regeringsfunctionarissen zich opstelden. Er valt weinig positiefs over te melden. 'De meesten waren kil, erg onaangenaam. Deftige mensen, aan wie een zeker antisemitisme niet vreemd was. Een ambtenaar vroeg mij waarom ik in hemelsnaam uit Nederland was weggegaan. Ja, hij moest wel, vanwege de regering.'
Dat de opvang van oorlogsslachtoffers zeer te wensen overliet, is bekend, althans bij de oudere generaties, en daarover hoeft naar haar gevoel geen nieuwe ronde te worden gehouden van beschuldigingen en bekentenissen. Boas: 'Er is meer dan genoeg over geschreven. Het was een algemeen verschijnsel. Het gold ook voor de Nederlanders die uit Indi terugkwamen.'
Via haar broer, de advocaat S. Boas, hoorde ze destijd wel een en ander over de gang van zaken bij de teruggave van onteigend bezit. Mr. S. Boas was eerst secretaris van de Raad voor Rechtsherstel en later lid van een 'Comit van gedepossesseerden'. Dit oefende pressie uit op de regering en voerde processen tegen de staat om een rechtvaardige regeling af te dwingen. 'Het ging heel erg moeilijk', herinnert ze zich. 'Maar het kwam meer door bureaucratie dan door onwil.'
Ze kan zich niet voorstellen dat de Nederlandse overheid geld heeft opgestreken van joodse verenigingen en organisaties die in de oorlog zijn geliquideerd, zoals de gepensioneerde zakenman J. Soesan suggereert. 'Naar mijn weten hebben ze het geld na de oorlog teruggekregen van Duitsland.' En daarmee is voor Boas de discussie gesloten.

Foto
	Henritte Boas, publiciste en ingezondenbrievenschrijfster: 'Ik verwacht niet dat nu een deksel van de beerput is gelicht.' FOTO MERLIJN DOOMERNIK

