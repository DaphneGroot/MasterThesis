	Italianen halen dochter Pirelli Tyre van Damrak
	Van onze verslaggever
AMSTERDAM
Pirelli SpA haalt zijn bandenbedrijf Pirelli Tyre Holding van de Amsterdamse effectenbeurs. Het Italiaanse moederconcern wil 19,20 gulden per aandeel betalen. In 1989 vérkocht Pirelli de stukken voor 54 gulden op de beurs, en haalde daarmee bijna 600 miljoen gulden op.
Pirelli voert aan dat het 'de aandeelhouderswaarde' van zijn banden- en kabelactiviteiten wil bundelen in Pirelli SpA en dat het de concernstructuur wil vereenvoudigen. Van het in Amsterdam genoteerde Pirelli Tyre houden de Italianen zelf 93,6 procent van de aandelen en 93,7 procent van de warrants.
De beursintroductie in 1989, waarbij de toenmalige Amro-bank een rol speelde, is een van de treurigste voorbeelden binnen de financiële wereld geworden. De bandenfabrikant had nog maar nauwelijks een plaatsje op het koersenbord veroverd, of de winsten smolten weg als sneeuw voor de zon. Felle concurrentie en een recessie lieten de marges verdampen. Tijdens aandeelhoudersvergaderingen stond president-commissaris Wisse Dekker, voormalig topman van Philips, voor de onmogelijke taak dat alles uit te leggen.
Van 1990 tot en met 1994 scoorde de bandenleverancier in totaal voor 1,5 miljard gulden aan verliezen. Alleen 1995 werd afgesloten met een mager winstje van enkele tientallen miljoenen guldens. De beleggers hadden ondertussen hun buik vol van de Italianen. Sinds de notering op de Beursplein 5 gingen de koersen steeds verder omlaag. In de laatste vijf jaar lukte het Pirelli niet meer om boven de 20 gulden te komen. Dinsdag sloot de beurskneus zelfs een dubbeltje lager op 18,80 gulden.

