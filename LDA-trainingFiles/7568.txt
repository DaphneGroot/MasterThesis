Connexxion.
Connexxion is een vervoersmaatschappij op het gebied van regionaal personenvervoer en ambulancezorg in Nederland.
Ontstaansgeschiedenis.
Sinds de jaren zeventig fuseerden tal van "kleine" vervoersondernemingen om door deze samenwerking het openbaar vervoer sterker te maken. Het eerste initiatief was de ESO die in juni 1974 werd opgericht. Bijna alle 30 streekvervoerders inclusief de 13 NS-dochters verenigden zich hierin. Alle aandelen van de NS in de Nederlandse busmaatschappijen werden in 1982 ondergebracht in de holding ABS. Beide bedrijven werden in 1989 samengevoegd tot het Verenigd Streekvervoer Nederland. In 1992 werd die naam veranderd in VSN-groep. In de jaren erna vonden er verdere fusies plaats tussen de vervoerbedrijven. Negen jaar later werd de VSN-groep opgesplitst in drie zelfstandige bedrijven: het "randstadsbedrijf" VSN-1, het "regiobedrijf" VSN-2 en het garagebedrijf "Techno Service Nederland".
De reden voor de herverdeling was de nieuw in te voeren Wet personenvervoer 2000, waarmee marktwerking in het Nederlandse openbaar vervoer werd geïntroduceerd. In 1994 en 1995 waren er al experimenten met aanbesteden geweest, door het privatiseren van het busvervoer in Zuid-Limburg. De verantwoordelijke overheid verdeelt het grondgebied en/of de bestaande lijnen in zogenaamde concessiegebieden of lijnconcessies. Om de meest geschikte vervoerder te vinden, organiseert de concessieverlener een openbare aanbesteding. Vervoerbedrijven die meer dan 50% marktaandeel bezitten mogen zich niet meer inschrijven op een aanbesteding. In 1996 hadden de VSN-dochters ongeveer een gezamenlijk marktaandeel van 98%.
In VSN-1 werden de sterkste streekvervoerders ingedeeld, namelijk Midnet, NZH, Oostnet en de ZWN-Groep. Deze vervoerbedrijven gingen op 10 mei 1999 verder onder de nieuwe naam Connexxion, bedacht door accountmanager Hans Snel van Midnet en juridisch komt het bedrijf voort uit de NZH.
Voor het bus- en treinvervoer in de Achterhoek, waar eerder Oostnet reed, werd het zelfstandige vervoersproject Syntus opgericht. Connexxion had na de fusie ongeveer 65 procent van het Nederlandse streekvervoer in handen; dit was nog te veel volgens de maatstaven die eerder waren gesteld.
In VSN-2 werden de financieel veel zwakkere bedrijven BBA, Hermes Groep, Hanze Groep (GADO) en VEONN Groep ingedeeld. Deze waren bestemd voor de verkoop. De laatste twee bedrijven werden verkocht aan de Britse vervoersmaatschappij Arriva. Daarmee werd in één keer de bussenmarkt in Groningen, Friesland en in delen van Drenthe, Overijssel en Flevoland geprivatiseerd. De BBA en Hermes werden uiteindelijk niet verkocht. BBA werd in eerste instantie een zelfstandig bedrijf en werd pas later verkocht aan Veolia Transport. Hermes zou geïntegreerd worden in Connexxion, maar werd uiteindelijk een gedeeltelijke dochteronderneming van Connexxion.
Tijdlijn rechtsvoorgangers.
De tijdlijn van de rechtsvoorgangers begint in 1880 met de oprichting van de NZH. Connexxion kon hierdoor al 6 jaar na de oprichting zijn 125-jarig bestaan vieren. Hieronder een overzicht van de fusies vanaf 1981.
Vervoergebied toen en nu.
In de laatste vier provincies reden van andere maatschappijen alleen enkele uitlopers of gezamenlijk geëxploiteerde buslijnen, zoals tot 2006 de buslijn over de Afsluitdijk. Opvallend in het oorspronkelijke vervoersgebied, waren de sneltram Utrecht, het Arnhems trolleybusnet, de ParkShuttle in Capelle aan den IJssel, de OV te water-verbinding Amsterdam CS-IJmuiden over het Noordzeekanaal en de treindienst Almelo-Mariënberg.
Sindsdien is Connexxion een groot deel van het vervoergebied kwijtgeraakt aan andere vervoerders In Noord-Holland en in een deel van Flevoland heeft Connexxion een dominante positie behouden, een enkele keer werden delen herwonnen zoals Utrecht en Zuid-Holland, elders zijn er nog slechts kleine vervoersgebieden over. Alle concessies in het voormalige NZH-vervoersgebied, behalve de concessie Waterland, zijn nog in handen van Connexxion (op 9 december 2012 verloor Connexxion wel het voormalige NZH gebied (west) Zuid-Holland Noord). Van het voormalige Midnetvervoersgebied zijn de concessies Almere, Gooi en Vechtstreek, een deel van Gelderland (met dochter Hermes als Breng) en Flevoland en de kop van Overijssel (met dochter OV Regio IJsselmond) overgebleven.
Anders ligt de situatie het voormalige ZWN vervoersgebied, waarvan sinds 9 december 2012 alleen de concessies Voorne-Putten, Midden-Zeeland en de ParkShuttle nog in handen was en als een eiland in het gebied van andere vervoerders lagen. Sinds 13 december 2015 is echter ook weer de concessie Hoeksche Waard/Goeree-Overflakkee in handen. Sinds 11 december 2016 wordt de concessie Haaglanden weer gereden onder de naam Connexxion en verdween de naam Veolia. Van het voormalige Oostnet is alleen het huidige Breng nog in handen van dochter Hermes.
Daarentegen won het bedrijf ook concessies waar het eerder niet reed, waaronder een groot deel van Friesland, Zuidoost Drenthe, delen van Overijssel, de Noordoostpolder en Tholen en Sint-Philipsland waarvan alleen de laatste nog in handen is. In delen van Overijssel en de Noordoostpolder wordt nu gereden door dochter OV Regio IJsselmond.
Per december 2016 exploiteert Connexxion nog steeds in veel provincies het openbaar vervoer (behalve in Friesland, Groningen, Utrecht, Noord-Brabant en Limburg (met uitzondering van enkele uitlopers van lijnen uit andere concessies). In Drenthe en Overijssel rijdt Connexxion niet zelf bussen, maar rijden er bussen van respectievelijk de dochterondernemingen Connexxion Taxi Services en OV Regio IJsselmond. Zie ook activiteiten per provincie.
Naast het stads- en streekvervoer exploiteert Connexxion al sinds de start taxi's in diverse regio's (Connexxion Taxi Services, kortweg CTS), ten behoeve van kleinschalig-, leerlingen- en (zorg)instellingenvervoer. De regio's zijn in de loop de jaren wel veranderd. "Connexxion Tours" verhuurt touringcars en ex-lijndienstbussen met chauffeur voor bijvoorbeeld groepsreizen, pendeldiensten of treinvervangend vervoer. "Connexxion Water" exploiteerde een aantal veerdiensten en veerponten in Nederland maar tegenwoordig nog slechts één. Ten slotte verzorgt "Connexxion Ambulancezorg" (mede) de ambulanceritten in de regio's Haaglanden, Noord-Holland Noord, Zuid-Kennemerland, Noord- en Oost-Gelderland en Zeeland.
Connexxion maakte op 21 juni 2012 bekend, dat er niet meer onder de prijs op concessies wordt ingeschreven, ook als dat betekent dat het vervoerbedrijf concessies kwijtraakt. In het verleden heeft Connexxion niet altijd als een verstandig ondernemer ingeschreven.
Naam en huisstijl.
Oude logo van Connexxion dat nog steeds veelvuldig wordt gebruikt
Deze inmiddels gesloopte Den Oudsten Alliance van Midnet kreeg alleen stickers met het logo van Connexxion.
De VSN-groep streefde naar een nieuwe naam die internationaal moest klinken, mocht geen afkorting zijn en niet te "vervoersachtig". Er werd gekozen voor de naam "Connexxion", een verwijzing naar het Engelse woord "Connection" dat "Met elkaar verbinden" betekent. De twee X'en geven de beweging aan van het vak dat beoefend wordt, namelijk "Mensen bij elkaar brengen". Dit werd tevens het motto van het bedrijf. De rechterkant van beide X'en is in een andere kleur uitgevoerd, zodat er in de typografie twee pijlen in het oog springen. Het logo van Connexxion is in 1999 ontworpen door Design Bridge. Sinds begin 2011 heeft Connexxion een nieuw logo dat langzaam wordt geïntroduceerd. Het logo is vanaf 2012 op de sociale media sites van Connexxion te zien en vanaf november 2012 ook op de website van Connexxion. Het nieuwe logo is nog niet op de voertuigen te zien.
In de begintijd schreef het bedrijf zijn naam als "conneXXion". Vanaf juni 2001 werd de naam geschreven als "connexxion", met een kleine letter C en met kleine X-en. Alleen aan het begin van een zin werd de naam wel met een grote C geschreven. In verband met de aankomende integratie met Hermes in dat jaar werd ervoor gekozen het motto van de Hermes Groep over te nemen. Dit was overigens een kleine aanpassing: in plaats van "mensen bij elkaar brengen" werd het nieuwe motto "brengt mensen bij elkaar". Uiteindelijk ging de geplande integratie met Hermes niet door, want het bedrijf werd een dochteronderneming. De schrijfwijze ‘connexxion’ werd na verloop van tijd in alle stilte veranderd in "Connexxion". Op de bussen, sneltrams en treinen is de C nog steeds geschreven in onderkast. In 2007 werd het huidige motto "Alles voor de reiziger" ingevoerd.
De huisstijl bestaat uit een donkergroene basis met een lichtgroene bovenkant/dak. Alle kanten zijn voorzien van Connexxionlogo's. Ongeveer tien procent van het wagenpark dat destijds van de fusie-vervoerders werd overgenomen kreeg zeer snel de nieuwe huisstijl. Dit betrof de relatief jonge bussen en die werden gelijkelijk over de vestigingen verdeeld. De overige bussen behielden hun oorspronkelijke bedrijfskleuren en kregen alleen stickers met het logo van Connexxion. De gedachtegang hierachter was dat de oudste bussen toch afgevoerd zouden worden omdat het bedrijf in hoog tempo nieuwe bussen bij Berkhof in Heerenveen en bij Den Oudsten in Woerden bestelde. Ook plaatste Connexxion begin 2000 een order bij EvoBus voor 95 nieuwe bussen van het type Mercedes Integro. Hierdoor reed al spoedig een groot deel van het wagenpark in de nieuwe kleuren rond.
Veel oud materieel werd afgevoerd, maar toch bleven series bussen tot 10 jaar verder in de oude kleuren rondrijden. Slechts een beperkt aantal wagens werd later alsnog groen gespoten. Alle oude bussen zijn inmiddels geëxporteerd, gedemonteerd of verkocht aan lokale busbedrijven in Nederland.
Naast de standaard-huisstijl dragen veel hedendaagse bussen een bepaalde productformule, zoals de MAXX-concepten op sommige stadsdiensten zoals en de Frysker in Friesland had.
De chauffeurs van Connexxion verruilden met ingang van 2 april 2001 hun oude bedrijfskleding, die dateert uit de tijd van de voormalige VSN-1 bedrijven, voor een nieuw outfit. Er werd een geheel nieuwe kledinglijn ontwikkeld voor de chauffeurs in het openbaar vervoer en ook voor de taxichauffeurs. De kleding is ontworpen door de ontwerper Alexander van der Slobbe. De chauffeurs konden tips geven voor de nieuwe kledinglijn. De nieuwe bedrijfskleding werd voor ongeveer 8.000 chauffeurs gemaakt. Daarvoor was 170.000 meter stof, 200.000 ritsen, 4.000 meter garen en 300.000 knopen nodig. De productie van de kleding heeft plaatsgevonden in zes landen. De uitlevering van de kleding aan de chauffeurs gebeurde via een postordersysteem. Op 24 januari 2002 won Connexxion met deze nieuwe bedrijfskleding de modeprijs "Corporate Fashion Award".
In 2015 kregen alle nieuwe (en de door Connexxion overgenomen) bussen van Connexxion een nieuwe huisstijl. De binnenkant bleef gelijk aan de oude huisstijl maar aan de buitenkant werd de donkergroene basis verruild voor een witte basis met daarop het vernieuwde logo van Connexxion.
Bedrijfssituatie.
Omdat Connexxion na de fusie echt één bedrijf moest worden, werd in februari 2001 een reorganisatie bekendgemaakt. Hierbij ging Connexxion van een regiostructuur over naar een structuur met vier divisies. Naast de directie en centrale staf kwamen er de divisies "Openbaar Vervoer", "Kleinschalig Vervoer", "Tour & Water" en "New/Other Business". Het hoofdkantoor van de divisie Openbaar Vervoer kwam in Boskoop, wat eerst het regiokantoor ZuidWest was. De kantoren in Amersfoort en Arnhem vervielen hierbij. Een jaar later viel het doek voor het hoofdkantoor in Boskoop en verhuisde naar Hilversum en Schiphol. In de jaren erna volgden nog een aantal reorganisaties. De huidige divisies zijn Openbaar Vervoer, Taxi Services, Tours, Water, Ambulancezorg en TSN (Techno Service Nederland, het garagebedrijf).
Connexxion was tot 2007 volledig eigendom van de Nederlandse staat, vertegenwoordigd door het ministerie van Financiën.
Het ministerie van Financiën kondigde op 15 augustus 2005 aan het belang in Connexxion te willen verkleinen. Er leken zes potentiële partijen in de race om een aandeel in Connexxion over te nemen, namelijk de Nederlandse Spoorwegen in samenwerking met CVC Capital Partners, Deutsche Bahn, Rabo Capital met investeerder Gilde Investment Management, het Britse First Group, MTR Corporation uit Hongkong en Parcom (een combinatie van de Britse private firma Star Capital Limited samen met de ING Groep). Later trok CVC Capital Partners zich terug en was het onwaarschijnlijk geworden dat de NS de race zou winnen, omdat daarmee Connexxion indirect nog steeds in handen van de staat zou blijven.
Op 30 juni 2007 werd bekend dat overeenstemming was bereikt met het het consortium TBCH. De letters TBCH staan voor de bedrijven die hierin zijn vertegenwoordigd: het Franse Transdev, Bank Nederlandse Gemeenten (BNG) en Connexxion Holding. Het consortium nam op 12 oktober 2007 twee derde van de staatsaandelen over voor 244 miljoen euro. Het andere deel is eigendom van de Nederlandse Staat en zou op 12 oktober 2012 verkocht worden aan TBCH. Echter blijkt de verkoop in december 2012 nog niet geheel rond te zijn. Transdev bezit 75 procent van de aandelen van de TBCH holding en de combinatie BNG/Connexion Holding bezit de overige 25 procent.
Op 25 juli 2009 werd voor het eerst gesproken over een mogelijk fusie tussen Transdev en Veolia Transport. Op initiatief van de SP werd op 8 februari 2011 dit plan tegengehouden door de Nederlandse Tweede Kamer wegens het feit dat het nieuw gevormde bedrijf dan 80 procent van het stads- en streekvervoer per bus in Nederland zou exploiteren. Op 4 maart 2011 ging de fusie toch door.
Op 1 april 2014 werd bekend dat Connexxion en Veolia Transport Nederland voortaan samen zullen gaan inschrijven bij nieuwe concessies onder de naam Transdev. Een fusie is hierbij nog niet aan de orde. Wel zullen beide vervoerders bij nieuwe aanbestedingen en concessies meer gaan samenwerken.
Aandelen in andere bedrijven.
Het in 1995 opgerichte vervoerbedrijf Hermes werd in 1998 ingelijfd bij de VSN-2 groep en was bestemd voor de verkoop. Connexxion kreeg echter 76% van de aandelen in handen. De overige 24% van de aandelen waren tot juni 2007 in handen van de provincie Limburg (11,5%) en enkele Limburgse gemeenten verenigd in "Gebaltram". In juni 2007 heeft Connexxion alle aandelen van de provincie en Gebaltram voor 10 miljoen euro overgenomen en is sindsdien 100% eigenaar van Hermes.
Sinds 1 januari 2007 was Connexxion 100% eigenaar van het Utrechtse stadsvervoerbedrijf GVU NV en van het Nijmeegse Novio NV. De bedrijfsnaam Novio kwam per 9 december 2012 te vervallen, omdat de enige concessie die het bedrijf exploiteerde (stadsregio Arnhem – Nijmegen) overgenomen werd door zusterbedrijf Hermes. Per 8 december 2013 kwam ook een einde aan het GVU, nadat het stadsvervoer in Utrecht werd overgenomen door Qbuzz. Novio herleeft sinds 8 december 2013 min of meer voort als OV Regio IJsselmond.
Connexxion was voor een derde eigenaar van de vervoerder Syntus, maar heeft in juni 2007 aangekondigd om zijn aandeel in Syntus te verkopen aan de twee andere aandeelhouders, de NS en het Franse Keolis. Op die manier hoopt het bedrijf de impasse waar Syntus zich in bevindt, te doorbreken. De verkoop is op 14 september 2007 gerealiseerd.
Verder heeft Connexxion een belang van 32,8% in REISinformatiegroep BV (eigenaar van onder andere de reisinformatiedienst 9292).
Activiteiten stads- en streekvervoer per provincie.
Hieronder per provincie een overzicht van de activiteiten door de jaren heen.
Friesland.
Een Procity, in Friesland beter bekend als Frysker op het station van Leeuwarden
De provincie Friesland was oorspronkelijk het domein van VSN-2 (Veonn en later Arriva).
Connexxion won in 2006 de concessie Noord- en Zuidwest Friesland (alle buslijnen van het voormalige NoordNed-gebied). De vervoerder introduceerde hier per 1 januari 2007 de formule Frysker, waarvoor ook een speciale huisstijl werd ontwikkeld. Deze huisstijl was later nog maar op een beperkt aantal bussen te zien. In eerste instantie werden er "oude" bussen van dochteronderneming Hermes, die een concessie in Limburg had verloren, naar Friesland gehaald. Dit waren grotendeels hogevloerbussen van het type Den Oudsten Alliance. Ondertussen werd er een order geplaatst bij VDL Berkhof in Heerenveen voor het ontwerpen van een nieuwe, kleine 20-persoonsbus. Nadat de nieuwe bus, de VDL Procity was goedgekeurd, gingen de 113 bussen de weg op. Het project mislukte omdat de bussen vooral in de spits overvol zaten.
Per 1 januari 2008 verhuisden een aantal Procity's naar de stadsdienst Maxx Leeuwarden, een concessie die Connexxion wederom had gewonnen ten koste van Arriva. Op de stadsdienst gingen tevens Berkhof Ambassador bussen rijden en voor de scholierenlijnen gelede bussen van het type Mercedes-Benz Citaro.
De laatste jaren reden er nog circa vijftig Procity's in de gehele provincie. Een deel werd verkocht of overgeplaatst naar andere concessiegebieden. Als vervanger kwamen er weer grote bussen uit andere regio's, waaronder de types Berkhof Ambassador, MAN Lion's City en MAN Caetano.
Op 10 april 2012 maakte de Inspectie Sociale Zaken en Werkgelegenheid (voorheen de Arbeidsinspectie) bekend dat de buschauffeurs van de Procity in Friesland niet langer dan 4 uur achter het stuur mogen zitten.
Sinds 9 december 2012 zijn beide Friese concessies weer in handen van Arriva.
Drenthe.
Connexxion nam in Zuidoost-Drenthe per 12 december 2004 de lijndiensten van Pieper over. Deze concessie werd per 13 december 2009 geïntegreerd in de GD-concessie uitgevoerd door Qbuzz. De minder drukke lijnen werden apart aanbesteed en kwamen in handen van DVG Personenvervoer / Taxi Dorenbos. De regio Zuidwest-Drenthe (Meppel/Hoogeveen) werd in 2005 gezamenlijk aanbesteed met Noordoost-Overijssel en stadsdienst Zwolle. Connexxion won de concessie en exploiteerde daar de buslijnen van 4 september 2005 tot 29 augustus 2010. Oorspronkelijk zou deze concessie aflopen op 4 september 2011, maar doordat de lijnen in Zuidwest-Drenthe eerder werden aanbesteed in de Groningen/Drenthe concessie werd het contract verkort. De kleinschalige lijnen in Zuidwest Drenthe, waaronder de stadsdienst in Meppel en Hoogeveen werden apart aanbesteed. Connexxion Taxi Services won deze concessie met een looptijd van 13 december 2009 t/m 13 december 2014 welke met drie jaar is verlengd en dus loopt tot december 2017.
Flevoland.
Inmiddels afgevoerde ex-Midnet bussen voor de stadsdienst Almere
In de provincie Flevoland verzorgt men al jaren de stads- en streekdiensten in en om Almere. Dit gebied werd voor mei 1999 geëxploiteerd door Midnet. De stadsdienst en het streekvervoer in Almere werden in 2003 als losse concessies voor het eerst openbaar aanbesteed. Connexxion won deze aanbesteding en hierdoor bleef het gebied tot zeker eind 2009 in handen van de vervoerder. Bij de nieuwe aanbesteding werden de twee concessies samengevoegd en was Connexxion de enige inschrijver die de concessie won. Tussen Amsterdam en Almere rijden Volvo 8700 tweeassers in de rood/zwarte R-net huisstijl. In Almere hanteert men sinds 2004 de stadsbusformule Maxx Almere. Op de stadsdienst rijden Berkhof Ambassador, (gelede) Mercedes-Benz Citaro bussen en Van Hool AG300 bussen. Het huidige contract loopt tot eind 2017.
Het stadsvervoer in Lelystad werd ook in 2003 aanbesteed. Connexxion kreeg opnieuw de concessie die liep van 1 januari 2004 tot 4 september 2011 (oorspronkelijk 1 januari 2010 maar in juli 2009 met 20 maanden verlengd). Connexxion reed hier onder de formule Lelybus. De Stadsdienst Lelystad is nu in handen van Arriva.
In 2004 wist Connexxion ook aanbestedingen te winnen van concessies waar men eerder niet reed. Per 1 juli 2005 nam men bijvoorbeeld de lijnconcessie voor Qliner 315 tussen Lelystad en Groningen over van Arriva. Die concessie is per 1 juli 2011 overigens weer in handen van Arriva. Op Qliner 315 reden MAN Lion's Regio en Mercedes-Benz Integro bussen.
Connexxion verzorgde tot 4 september 2005 het openbaar vervoer in IJsselmond Flevoland (Noordoostpolder en oostelijk Flevoland). Bij de eerste openbare aanbesteding werd het gebied IJsselmond Overijssel er bijgevoegd. De complete concessie werd gewonnen door Connexxion, zie voor meer informatie het kopje provincie Overijssel.
Overijssel.
In 2003 werd de concessie Salland aanbesteed en gewonnen door Connexxion. In 2005 won Connexxion de concessie Noordoost-Overijssel/Zuidwest Drenthe/stadsdienst Zwolle. Een gedeelte werd eerder uitgevoerd door Arriva. Op 29 augustus 2010 werden al deze concessies samengevoegd tot de concessie Midden-Overijssel die wordt uitgevoerd door Syntus Overijssel.
In 2005 werden de concessies Noordoostpolder Noord (Emmeloord e.o.) en Noordwest Overijssel (het gebied tussen Kampen, Genemuiden en Steenwijk inclusief Stadsdienst Kampen) en Midden Flevoland (oftewel oostelijk Flevoland) samengevoegd tot de concessie IJsselmond en openbaar aanbesteed. Connexxion won de concessie en nam hierdoor het gebied Noordoostpolder Noord en Noordwest Overijssel over van Arriva. Deze concessie zou oorspronkelijk aflopen op 4 september 2011, maar vanwege een mislukte concessieverlening voor de werd de concessie met 1¼ jaar verlengd tot 9 december 2012. Ook de tweede aanbesteding mislukte en hierdoor moesten de provincies een tijdelijk contract voor een jaar gaan gunnen. Dit contract werd in oktober 2012 aan Connexxion gegund tot 7 december 2013. Begin juli 2013 werd bekend dat OV Regio IJsselmond, een dochteronderneming van Connexxion, het busvervoer in IJsselmond voor een periode van 10 jaar mag verzorgen.
Hybride bussen van het type VDL Citea op stadslijn 2
Twente.
In de regio Twente fuseerden in 1997 de Twentse vervoersmaatschappij TET en de Gelderse vervoersmaatschappij GVM tot Oostnet. Deze maatschappij werd in 1999 gefuseerd tot Connexxion. Met de komst van deze vervoerder verdwenen geleidelijk aan de typerende rode bussen met de afbeelding van de "Twentse Ros".
In 2005 werd het openbaar vervoer in deze regio openbaar aanbesteed. Het bestuur van de Regio Twente stelde als voorwaarde dat al het openbaar vervoer binnen die regio onder dezelfde huisstijl en naam, Twents, ging opereren. Daarmee kleurden de bussen en treinen vanaf 11 december 2005 in deze regio (weer) rood en werden voorzien van het Twents-beeldmerk.
Bij deze concessie hoorde ook de treindienst Almelo-Mariënberg. Deze werd tot 2007 door Connexxion zelf geëxploiteerd, hiervoor huurde het bedrijf twee Wadlopers (voor dit traject omgedoopt in "Veenexxpres"). Deze dienst werd daarna uitbesteed aan Syntus die daar LINT's (te weten nummer 44 en 45) met speciale bestickering) inzette. Als enige spoorlijn in Nederland heeft deze treindienst een officieel lijnnummer. In de dienstregeling van Connexxion stond de lijn als "lijn 84" vermeld. Op de treinen en de treinaanwijzers werd dit lijnnummer niet aangegeven. Syntus exploiteerde naast de treindienst ook twee buslijnen in het streeknet in opdracht van Connexxion. Ook de vervoermiddelen van Syntus zijn in Twente voorzien van de Twents-huisstijl.
In 2011 werd een nieuwe aanbesteding uitgeschreven door de Regio Twente, waarbij de indeling van de concessies in deze regio ook iets veranderde. De nieuwe concessie Regio Twente, met als ingangsdatum 8 december 2013, werd gewonnen door Syntus (zie ook Syntus Twente). Hierdoor verdween Connexxion in zijn geheel uit deze regio.
Gelderland.
Connexxion exploiteerde jarenlang voor plusregio Knooppunt Arnhem-Nijmegen de trolley in Arnhem en een aantal gewone buslijnen tussen Arnhem en Nijmegen. Connexxion overleefde de aanbestedingsprocedures in 2001 en 2004 en op 1 januari 2007 werd de concessie zelfs onderhands gegund. Bij de aanbesteding in 2009 werden KAN Noord en KAN Zuid samengevoegd tot één concessie. KAN Zuid werd eerder gezamenlijk uitgevoerd door Novio en Hermes en bevat veel lijnen vanuit Nijmegen naar omliggende plaatsen. De nieuwe concessie werd gewonnen door dochteronderneming Novio die de lijnen exploiteert onder de productformule Breng. Met ingang van 9 december 2012 wordt de concessie uitsluitend geëxploiteerd door Hermes, onder de productformule Breng. Het dochterbedrijf Novio is opgeheven.
Het busvervoer op de Veluwe moest in 2004 afgestaan worden aan Veolia Transport. Die concessie is sinds eind 2010 in handen van Syntus.
Verder reden enkele buslijnen van de provincie Utrecht door een aangrenzend stukje Gelderland (Wageningen en De Klomp).
Treindienst Valleilijn.
Connexxion exploiteert in Gelderland sinds 10 december 2006 tot en met 31 december 2016 de spoorlijn Amersfoort – Ede-Wageningen, ook wel Valleilijn genoemd. Deze lijn was eerder in handen van NS Reizigers. Het eerste jaar reed men met bestaand NS-materieel (Plan V). Eind 2007 werden vijf nieuwe Protos-treinstellen afgeleverd met de nummers 5031-5035 in nummering aansluitend op de sneltrams Utrecht 5001-5027. Doordat Connexxion met deze 5 Protos treinstellen niet in staat is de volledige dienst uit te voeren heeft men nog één Plan V-stel (aanvankelijk was dit de 867, maar nadat de revisietermijn verlopen was werd deze in 2011 vervangen door de 919) gehuurd van de Nederlandse Spoorwegen die meestal op een van de tussen diensten naar Barneveld Centrum wordt ingezet. De 919 werd vervangen door Stadler GTW 2/8, genummerd 5037, die op 2 april 2013 in gebruik werd genomen. De treinen rijden over het gehele traject tweemaal per uur, dit wordt aangevuld met een extra halfuursdienst tussen Barneveld Zuid en Amersfoort, waardoor op dat deel van het traject dus een kwartierdienst ontstaat. Vanuit het transferium Barneveld Noord bestaat daardoor een frequente verbinding met Amersfoort.
Op 15 april 2016 werd bekend dat Connexxion twee treinstellen heeft besteld voor een bedrag van 15,4 miljoen euro bij Stadler Rail. Deze treinstellen zullen pas in 2018 gaan rijden.
De oude vervoerder-overstijgende treinabonnementen en papieren treinkaartjes zijn geldig. Bovendien is de OV-chipkaart op 7 november 2011 ingevoerd. Ook Dal Vrij is geldig.. Wel zijn de nadelen van het wisselen van vervoerder van toepassing: als men in de daluren heeft ingecheckt, maar bij aankomst in Amersfoort of Ede-Wageningen is het spitsuur dan kan men niet verder vrij reizen. Er staan NS-kaartautomaten op de stations, maar weinig of geen daarvan zijn geschikt voor handelingen met de OV-chipkaart, zoals de status checken en opladen.
Ook zijn er speciale kaartjes die de reiziger aanvullende keuzemogelijkheden geeft.
Het instaptarief bedraagt (althans met een dalurenabonnement) €10. Net als bij NS brengt in- en uitchecken op hetzelfde station, mits binnen een bepaalde tijd, geen kosten met zich mee. Diverse details, zoals in hoeverre de 3-, 30-, 60-minuten en 6-uurgrens bij NS ook voor Connexxion gelden, zijn nog niet bekendgemaakt.
Noord-Holland.
VDL Citea's voor lijn 320 in de regio Gooi en Vechtstreek
Connexxion rijdt al sinds de oprichting in de Kop van Noord-Holland en in de Zaanstreek. In 2002 won Connexxion de openbare aanbesteding voor de concessie Noord-Holland Noord, deze concessie liep van 15 december 2002 tot en met 13 december 2008. Ook de latere aanbesteding won Connexxion, deze concessie loopt van 14 december 2008 tot en met 1 juli 2016. Op de streeklijnen worden Ambassadors, VDL Procity's en MAN Lion's City T's ingezet. De stadsdiensten worden uitgevoerd met Citaro's. Op MRAnet-lijn 360 en MRAnet-nachtlijn N60 werden Citaro G's ingezet. MRA-net is een vorm van hoogwaardig openbaar vervoer, net zoals de Regioliner.
De Zaanstreek werd in 2004 opnieuw gegund en ook de latere aanbesteding in 2009 werd door Connexxion bemachtigd. Het huidige contract is ingegaan op 12 december 2010 en loopt tot december 2018. In de Zaanstreek rijden Ambassadors en op het R-net rijden Ambassadors en Citea bussen. Op de buurtbus rijden Mercedes-Benz Sprinters.
In 2005 won het bedrijf de concessies Gooi en Vechtstreek. Het contract voor de Gooi en Vechtstreek liep van 11 december 2005 tot 17 juli 2011. Ook de nieuwe concessie werd wederom verleend aan Connexxion, waardoor het bedrijf tot zeker eind 2019 in de regio Gooi en Vechtstreek mag blijven rijden. In het Gooi en de Vechtstreek werden aanvankelijk voor zowel de stads- als streeklijnen MAN Lion's City's ingezet. Sinds juli 2011 werden op de stille lijnen VDL Procity's ingezet terwijl sinds eind 2012 de MAN's grotendeels werden vervangen door VDL Ambassadors afkomstig van verloren concessies. Voor lijn 320 zijn VDL Citea's beschikbaar. Van de Citea's zijn er zeven eigendom van Pouw Vervoer, die op lijn 320 enkele ritten uitvoert in opdracht van Connexxion. De Procity's zijn eind 2014 uit de dienst verdwenen en de Ambassadors worden vrijwel geheel vervangen door 2 jaar jongere Ambassadors afkomstig van Veolia Transport.
In 2005 won Connexxion Haarlem/IJmond, maar verloor de concessie Waterland aan Arriva. De concessie Haarlem / IJmond ging in op 11 december 2005 en loopt (na 2 keer een verlenging met 2 jaar) tot december 2015. In Haarlem/IJmond rijden MAN Lion's City CNG aardgasbussen en Procity's op de stille en dorpslijnen.
In 2007 won Connexxion de aanbesteding van de concessie Amstelland-Meerlanden, waar het bedrijf al reed. Deze concessie bevat het openbaar vervoer in de gemeentes Aalsmeer, Amstelveen, Ouder-Amstel (behalve Duivendrecht), Uithoorn en Haarlemmermeer, allemaal zuidelijk van Amsterdam en lid van de Stadsregio Amsterdam. Ook de twee snelle busverbindingen, de Zuidtangent Haarlem-Vijfhuizen, behoren bij dit vervoersgebied. De lijnnummering past binnen die van Groot-Amsterdam, er is geen dubbelnummering met andere buslijnen binnen de Stadsregio. Op de streeklijnen worden bussen van het type MAN Lion's City en bussen van het type Mercedes-Benz Citaro G ingezet, op Schiphol Sternet rijdt materieel van het type Mercedes-Benz Citaro en op de Zuidtangent wordt ook de Mercedes-Benz Citaro G ingezet. De lijnen 142, 145, 171 en 179 worden deels gereden door Taxi Centrale Renesse. Dit bedrijf deed dit in eerste instantie met van Connexxion overgenomen MAN Lion's City bussen, maar van maart t/m mei 2012 stroomden splinternieuwe Mercedes-Benz Citaro bussen in. Lijn 149 werd gereden met VDL Procity bussen. Op lijn 346 rijden Volvo 8700 BLE's welke voorheen in de concessie Provincie Utrecht bus reden. De concessie loopt van 9 december 2007 t/m 13 december 2017.
Op 15 december 2016 werd de concessie voor de komende 10 jaar opnieuw gewonnen.
Zuid-Holland.
Een Hybride bus van het type Van Hool A300, zoals gebruikt op de busdiensten in Zuid-Holland Noord
Connexxion was in het begin actief in grote delen van de provincie Zuid-Holland, doordat deze de lijnen van de ZWN had overgenomen.
Op 1 november 1999 ging Connexxion een samenwerkingsverband aan met de gemeente Dordrecht voor het exploiteren van een Waterbus tussen Rotterdam en Dordrecht. Connexxion voer deze verbinding 10 jaar lang, per 1 januari 2010 ging de concessie over naar Aquabus.
Connexxion exploiteert al sinds de oprichting de ParkShuttle tussen Kralingse Zoom en bedrijvenpark Rivium in Capelle aan den IJssel. De huidige concessie is op 11 december 2011 ingegaan en loopt tot eind 2016.
De Hoeksche Waard/Goeree-Overflakkee werd in 2001 als een van de eerste gebieden waar Connexxion reed aanbesteed. De concessie werd toen gewonnen, maar bij de volgende aanbestedingsronde in 2008 verloor men deze regio aan Arriva. Connexxion raakte in 2002 ook al de concessie Drechtsteden-Alblasserwaard-Vijfheerenland (DAV) aan Arriva kwijt.
In 2004 werd de concessie Duin- en Bollenstreek/Leiden Rijnstreek/Midden-Holland opnieuw gegund. Dit is een groot concessiegebied in Zuid-Holland en bestrijkt het gebied van de provinciegrens met Noord-Holland, het kustgebied rondom Katwijk, de Gouwestreek, Gouda en het gebied ten zuiden van Gouda tot aan de Lek. In de concessie is het stadsvervoer in Leiden, Alphen aan den Rijn en Gouda inbegrepen. Sinds 2010 reed Connexxion met 24 hybride bussen van het type Van Hool A300. Deze bussen zijn nog steeds te vinden op de stadsdiensten van Gouda, Alphen aan den Rijn en Leiden, maar ook geregeld in Katwijk en op de streekdiensten in de Duin- en Bollenstreek. Hybride bussen hebben behalve een dieselmotor zogeheten ultracaps en een elektromotor aan boord. Zij slaan energie op die vrij komt bij het remmen en geven deze af aan de elektromotor die de bus helpt bij het optrekken. Hybride bussen verbruiken minder brandstof, produceren minder geluid en zijn daardoor beter voor het milieu. De 20 hybride bussen worden confonn de procedure door Arriva overgenomen. De 4 hybride proefbussen worden voor dagwaarde ("prijspeil" 2012) door Arriva overgenomen. In deze concessie wordt door beide bedrijven gezamenlijk gereden op lijn 195/295.
Daarnaast waren er meerdere snelbusverbindingen die onder de naam Interliner worden gereden, hierop reden Volvo 8700 bussen en enkele Mercedes-Benz Integro bussen. De streekdienst werd uitgevoerd met Berkhof Ambassador. De concessie is ingegaan op 1 januari 2005 en liep tot 8 december 2012. De concessie heet vanaf nu Zuid-Holland Noord waarin ook een stadsdienst voor Katwijk in het Programma van Eisen is opgenomen. Op 18 april 2012 werd bekendgemaakt dat deze concessie aan Arriva werd gegund. Connexxion had bezwaar aangetekend tegen deze gunning, maar dit werd later weer ingetrokken.
In 2008 verloor Connexxion het busvervoer in Stadsregio Rotterdam aan Qbuzz, voor zover dat niet al verzorgd werd door de RET. Sinds 2012 worden alle lijnen gereden door de RET.
Op 1 september 2008 werd bekendgemaakt dat Veolia het busvervoer in de regio Haaglanden met ingang 30 augustus 2009 overneemt voor een periode van 8 jaar. Veolia kreeg met het winnen van deze openbare aanbesteding het busvervoer in Haaglanden in handen, inclusief de stadsdiensten in Delft en Zoetermeer.
De concessie Voorne-Putten en Rozenburg werd op 17 juni 2009 door de Stadsregio Rotterdam opnieuw aan Connexxion gegund. Hierop heeft het bedrijf 35 nieuwe zilverkleurige MAN Lion's City bussen aangeschaft. Concessie is op 13 december 2009 een nieuwe periode ingegaan met een looptijd van ten minste 7 jaar (tot 17 december 2016). De concessie wordt uitgevoerd door een totaal van 61 bussen, waarvan 11 gelede bussen van het type Mercedes Citaro worden ingezet. Totaal zijn er circa 200 medewerkers bij deze concessie betrokken. Een kenmerk is een hoge bezettingsgraad, mede door snelle lijnen over een vrije busbaan. Inmiddels loopt de reizigerstevredenheid jaarlijks verder op. In de rangorde van de 87 ov-diensten in Nederland, steeg de dienst in 2010 van de 70ste naar de 15de plaats. Bijzonder gegeven is de afwijkende kleurstelling, (grijs in plaats van de bekende "groene" voertuigen) die de herkenbaarheid als een onderdeel van het totale vervoer binnen de regio moet vergroten. De concessie Voorne-Putten & Rozenburg is het Pilotgebied voor de ov-chipkaart geweest met de start in 2004. Inmiddels is de ov-chipkaart volledig ingeburgerd onder de reizigers.
In Zuid-Holland heeft het bedrijf drie grote concessie, Voorne-Putten en Rozenburg,
Hoeksche Waard/Goeree-Overflakkee welke laatste op 13 december 2015 na 7 jaar weer in handen kwam en de concessie Haaglanden die sinds 11 december 2016 weer wordt gereden onder de naam Connexxion waarbij de naam Veolia in Nederland is verdwenen. Verder rijdt men nog Interliner 395 naar Zierikzee (deze lijn is echter uitbesteed aan Van Oeveren Reizen) en exploiteerd het de ParkShuttle. Daarnaast rijden er nog enkele uitlopers van andere concessies in de provincie, zoals uit Zeeland en Noord-Holland.
Utrecht.
Een bus van de concessie provincie Utrecht bus op Utrecht Centraal
Connexxion was een bekend gezicht in de provincie Utrecht. Het bedrijf exploiteerde al het openbaar vervoer in de provincie voor zover dat niet onder het zogenaamde Bestuur Regio Utrecht viel. In deze regio had het bedrijf niet onafgebroken gereden. In 2002 gingen alle buslijnen in Utrecht Noordwest naar de BBA en in 2004 de lijnen in Utrecht Oost naar Stadsvervoer Nederland. Sinds 14 december 2008 was het bedrijf echter weer houder van de concessie Provincie Utrecht Bus, dat een samenvoeging is van alle kleine concessies. Connexxion reed hierdoor weer in Utrecht-Noordwest en Oost-Utrecht. Het contract liep tot en met 10 december 2016. In deze regio reed Connexxion met haar eigen huisstijl. Op 14 juli 2015 werd bekend dat Syntus de volgende concessie is gegund, ondanks een bezwaar van Connexxion, per 11 december 2016. Connexxion exploiteerd in de provincie Utrecht alleen nog de treindienst op de Valleilijn en enkele uitlopers uit andere concessies.
Bestuur Regio Utrecht incl. sneltram.
Een bus van de concessie Regiovervoer Utrecht op Utrecht Centraal
Een tram van de concessie BRU sneltram Utrecht-Nieuwegein-IJsselstein bij de Clinckhoeff in IJsselstein
Het bedrijf verzorgde al sinds de oprichting het vervoer in het gebied van Bestuur Regio Utrecht, met uitzondering van de stadsdienst Utrecht, die al sinds jaar en dag wordt verzorgd door (inmiddels dochteronderneming) GVU. In 2004 behield men na een aanbesteding de concessies BRU Heuvelrug, BRU Zuid en BRU Sneltram. Deze concessies werden per 14 december 2008 samengevoegd tot één grote concessie en er kwam een aparte concessie voor enkele spitslijnen. De concessie werd wederom verstrekt aan Connexxion. Per 8 december 2013 ging de concessie over naar Qbuzz.
Bij deze concessie behoorde ook de sneltram tussen Utrecht en Nieuwegein / IJsselstein, hiervoor waren in totaal 27 voertuigen beschikbaar. De sneltrams begonnen in de gele huisstijlkleur van Westnederland, sinds 1994 Midnet en sinds 1999 Connexxion. Bij de eerste renovatie kregen ze de groene Connexxion huisstijl, inmiddels zijn de trams voor de tweede maal gerenoveerd waarbij ook de huisstijl weer werd aangepast: de trams kregen dezelfde kanariegele huisstijl als de bussen in het BRU. Van 2009-2013 waren ook uit Wenen overgenomen gelede trams beschikbaar voor de spitstram 260.
De bussen waren nieuw bij aanvang en waren van de types Berkhof Ambassador en Mercedes-Benz Citaro. Alle bussen in deze twee concessies waren herkenbaar aan de kanariegeel/bruine huisstijl. Al het materieel incl. de trams waren geleased en werden na verlies van de concessie overgedragen aan de nieuwe vervoerder.
Samen met de andere vervoerders in het gebied vormde Connexxion het samenwerkingsverband Voor U.
Het vervoer voor het BRU in Utrecht werd in 2010 opnieuw aanbesteed en gewonnen door Qbuzz. In juni 2011 werd bekend dat wegens fouten in de aanbesteding de concessie niet aan Qbuzz kan worden verleend. Eind augustus 2011 werd bekend dat de concessie alsnog aan Qbuzz werd verleend, onder andere omdat Connexxion volgens het BRU opnieuw een ongeldig bod had gedaan. Omdat de oorspronkelijke startdatum van de nieuwe concessie nu niet meer haalbaar was mocht Connexxion nu tot 8 december 2012 het vervoer verzorgen, wat later, zie hierna, met nog een jaar verlengd werd. Op 3 november 2011 werd bekend dat het College van Beroep voor het bedrijfsleven de gunning aan Qbuzz opnieuw geschorst had, dit omdat volgens de rechter Connexxion geen eerlijke kans heeft gehad van het BRU. De rechter had de gunning voor een periode van 6 weken geschorst. Op 14 februari 2012 werd bekend dat het BRU een nieuwe aanbestedingsprocedure startte voor het OV in de regio Utrecht. De concessieperiode zou op 8 december 2013 ingaan. Tot die tijd bleven GVU/Connexxion het vervoer verzorgen. Aangezien de bussen nu langer mee moesten droeg het BRU wel bij aan de kosten voor het onderhoud, zodat de bussen bleven voldoen aan de wettelijke eisen. Daarnaast stond het BRU Connexxion toe om bij het GVU in het stadsvervoer de GVU-bussen aan te vullen met de bussen uit de eigen groene huisstijl. Op 14 januari 2013 maakte BRU bekend dat de bezwaren tegen gunningsbesluit OV ongegrond waren verklaard. Connexxion maakte op 17 januari 2013 bekend dat ze opnieuw naar de rechter zouden stappen om alsnog het openbaar vervoer in en rond de stad Utrecht te kunnen gaan verzorgen. Op 2 mei 2013 stelde het College van Beroep voor het bedrijfsleven in de laatste juridische procedure Bestuur Regio Utrecht (BRU) in het gelijk. Daarmee werd het besluit van BRU om het openbaar vervoer tot 2023 te gunnen aan Qbuzz onherroepelijk.
Zeeland.
Twee MAN Lion City CNG bussen die rijden in Zeeland
Het busvervoer in Midden Zeeland is tot op heden in handen van de vervoerder. De eerste gunning was op 14 augustus 2000. De huidige concessie is ingegaan op 22 december 2008 en loopt tot eind 2014. Onder de concessie Midden Zeeland vallen de regio's Walcheren, Noord- en Zuid-Beveland. Connexxion rijdt in deze regio met witte MAN Lion's City CNG (aardgas) bussen van 12 en 18 meter lang. De buurtbus wordt gereden met Mercedes-Benz Sprinter.
De lijndiensten in Noord-Zeeland, oftewel Schouwen-Duiveland en Tholen worden ook gereden door Connexxion, dit is een aparte concessie die loopt van 10 december 2006 tot eind 2014 (met twee jaar verlenging).
Connexxion rijdt sinds 1 maart 2015 ook weer in Zeeuws-Vlaanderen, waar het al eerder het busvervoer exploiteerde maar eind 2006 werd vervangen door Veolia Transport.
Op basis van akkoorden die nog stammen uit de tijd dat de Rotterdamsche Tramweg Maatschappij, en later Zuid-West-Nederland (voorlopers van Connexxion) het openbaar vervoer uitvoerde in Zeeland, worden enkele lijnen in noord- en midden-Zeeland gereden door de busbedrijven "van Oeveren" uit Zierikzee en "AMZ" uit Borssele. TCR neemt een deel van het vervoer in Renesse voor zijn rekening.
Huidige.
In Zeeuws-Vlaanderen rijdt men lijnen naar België met als bestemming Knokke (zomerlijn), Brugge, Maldegem en Zelzate. Daarnaast rijdt men lijn 19 van Breda via Antwerpen naar Hulst. Tussen eind 2006 en 1 maart 2015 werden deze lijnen gereden door Veolia. Verder rijdt men lijn 50 die zomers elk uur en daarbuiten alleen zes maal op zaterdag en vijf maal op zondag van Middelburg naar Gent rijdt in plaats van te eindigen in Terneuzen. Tot 9 december 2012 was dit lijn 20 vanuit Goes (waar ook van Oeveren in deel nam).
Daarnaast bestaat er bij Breng nog de grensoverschrijdende spitslijn 57 van Nijmegen naar Kranenburg en buurtbuslijn 566. Lijn 566 rijdt van Zevenaar via Elten in Duitsland, waar aansluiting is op een bus naar Emmerich en Spijk. Dochter Hermes rijdt de grensoverschrijdende buurtbuslijn 472 van Eersel naar Lommel en buurtbuslijn 476 van Valkenswaard naar Achel in België.
Voormalige.
In 1999 exploiteerde Connexxion de grensoverschrijdende ex TET lijnen 50 (Enschede – Glanerbrug – Gronau), 52 (Hengelo – Oldenzaal – Denekamp – Nordhorn) en 61 (Enschede – Losser – Overdinkel – Glane – Gronau).
Het traject Enschede – Glanerburg van lijn 50 werd later overgenomen door stadslijn 3 waarbij in aansluiting op lijn 3 in Glanerbrug een taxibusje naar Gronau reed. In 2001, bij de reactivering van de spoorlijn naar Gronau, waren deze grensoverschrijdende lijnen verdwenen. Wel bestond er toen de mogelijkheid om op enige loopafstand van Glanerbrug en in Overdinkel gebruik te maken van een (bel)bus van de stadsdienst van Gronau. Ook bestaat er sinds 2014 weer een buurtbus tussen Denekamp en Nordhorn.
Van 2004 tot 2009, toen Connexxion lijn 26 in Drenthe exploiteerde, deed men Nieuw Schoonenbeek-grens aan nabij het Duitse Twist.
Noord Brabant.
Na een nieuwe aanbesteding, nadat de vorige aanbesteding door de rechter wegens fouten moest worden overgedaan, werden grote delen van de provincie Noord Brabant toegewezen aan Connexxion samen met dochter Hermes. Dit nadat bij de eerdere aanbesteding Arriva vanaf 1 januari 2006 in grote delen van Noord-Brabant mocht gaan rijden. Op 28 juni 2006 werd bekendgemaakt dat deze concessies naar Connexxion en dochter Hermes zouden gaan. In oktober 2006 maakte Connexxion bekend dat deze de concessie wegens een rekenfout in de offerte (met had uiteindelijk te laag ingeschreven) toch niet zou willen gaan uitvoeren. De provincie Noord-Brabant ging hier niet direct mee akkoord, omdat de fout bij Connexxion zou liggen. Uiteindelijk werd besloten de concessie te verlenen aan de na Connexxion laagste bieders, de concessie Oost-Brabant en de concessie Meierij ging over naar Arriva en liepen beide eind 2014 af. De overige concessies bleven in handen van de zittende vervoerder, BBA, die doorging onder de naam Veolia Transport.
Connexxion kon op het laatste moment het al bestelde nieuwe materieel voor de concessie afbestellen. Wel werd Connexxion verplicht een aantal gelede bussen ter beschikking te stellen aan de nieuwe vervoerder Veolia welke onder meer werden ingezet op de brabantliners. Dochter Hermes bleef wel de concessie uitvoeren rond Eindhoven. Ook hier werden door Connexxion gelede bussen ter beschikking gesteld voor de HOV buslijnen 401 en 402.
Ponten Blankenburg, Staeldiep.
Voor het veer Maassluis-Rozenburg beschikt Connexxion over 2 ponten. De "Blankenburg" uit 1965 met een capaciteit van 43 personenauto's en maximaal 380 personen en de "Staeldiep" uit 1970 met een capaciteit van 39 personenauto's en maximaal 380 personen.
Voormalige vaartuigen.
Tot 1 juli 2013 exploiteerde Connexxion drie pontveren over het Noordzeekanaal: de Hempont, de Buitenhuizenpont en de Velserpont. Hiervoor had men een vijftal diesel-elektrische ponten ter beschikking. Deze ponten zijn overgenomen van rijkswaterstaat toen Connexxion de concessie overnam, waarvan er maximaal 3 nodig waren. De voormalige pont 13 ligt achter het Centraal Station in Amsterdam en wordt gebruikt als fietsenstalling. Op 1 juli 2013 werden de ponten overgedragen aan het GVB die de concessie van de pontveren overnam.
Draagvleugelboot voor de Fast Flying Ferry
Voor de Fast Flying Ferry had Connexxion 4 vaartuigen van het type Voskhod 2M-FFF. Die boten heetten Catharina-Amalia, Karla, Rosanna en Klaas Westdijk.
Wagenpark.
Het wagenpark van Connexxion is ondergebracht bij leasemaatschappij Connexxion Vloot BV en bestaat uit een paar duizend bussen (OV + Tours), 200 touringcars, meer dan 4.200 taxi’s en taxibussen, 82 ambulances, 43 trams, 27 vaartuigen en 6 treinen. Het wagenpark wordt onderhouden door Techno Service Nederland (TSN), waar Connexxion eigenaar van is.
Alle bustypes die Connexxion vanuit de fusie had overgenomen, zijn afgevoerd, veelal naar het buitenland, sommige bussen bleven in Nederland bij touringcarbedrijven (waaronder Connexxion Tours). Ook de bussen met een hoge vloer die na 1999 zijn aangeschaft, werden versneld afgevoerd vanwege overheidseisen, dat al het materieel moet gemakkelijk toegankelijk dient te zijn voor ouderen en mindervaliden. Daar komt bij dat de bussen aan de nieuwste milieueisen moeten voldoen. Het wagenpark van Connexxion was hierdoor zeer jong, bijna alle bussen waren niet ouder dan 10 jaar.
Door het verlies van concessies werd het wagenpark nauwelijks vernieuwd en vond vervanging plaats met vrijgekomen jongere wagens van Veolia en Breng. Eind 2016 hadden de oudste dienstdoende wagens een leeftijd van 14 jaar bereikt en reden in Arnhem nog wagens tot 16 jaar oud uit de series Berkhof Premiertrolleybussen van 2000 en 2002. Deze series bezitten nog als enige bussen koersrollen in plaats van een matrix en rijden bij dochteronderneming Hermes onder de formule Breng.
Verdwenen bustypes zijn onder meer de Berkhof Premier, Mercedes-Benz O405 standaard + geleed, Mercedes-Benz O408 en verschillende generaties van de Den Oudsten Alliance waaronder B89, B90 City, B91 Intercity, B95 Intercity, B96 City. De laatste series van deze bussen werden in 2011 buiten dienst gesteld.
Daarnaast zijn eind 2012/begin 2013 een groot aantal bussen uit dienst gehaald vanwege het verlies van diverse concessies en winst op diverse concessies waar nieuw materieel benodigd was. Dit zijn vooral Berkhof Ambassador en MAN Lion's City bussen.
Connexxion rijdt in de divisie openbaar vervoer met de merken VDL, MAN, Mercedes-Benz en Volvo. Een klein aantal Berkhof Duvedecs zijn de enige types met een hoge vloer die nog bij Connexxion in het stads- en streekvervoer zijn te vinden. De Berkhof Ambassador is met bijna 700 stuks de meestvoorkomende bus in het wagenpark.
Vanaf oktober 2003 zijn alle bussen voorzien van de verplicht gestelde dodehoekspiegel. In juli 2005 is communicatiesysteem Infoxx ingevoerd, het nieuwe communicatiesysteem dat de Combofoon heeft vervangen.
Huidig.
Een aantal vestigingen, zoals die in Hilversum (en vroeger ook Zeist), stamt nog geheel of gedeeltelijk uit de tramtijd. Sommige vestigingen worden gedeeld met een andere vervoerder, bijvoorbeeld Apeldoorn met Syntus en Lisse met Arriva.
Voormalig.
In 1999 had Connexxion nog meer dan 70 stallingen. In de loop der jaren is een flink aantal vestigingen gesloten. Zij werden overbodig door het verliezen van een concessie of gingen over naar de nieuwe vervoerder. Daarnaast speelde de onroerendezaakbelasting een rol, waardoor het uit oogpunt van kosten voordeliger werd een nieuwe buitenstalling te openen met verkoop van de oude gebouwen. Dit ondanks het feit dat het materieel bij stalling in de open lucht minder bescherming heeft tegen de weersinvloeden en er dus in conditie niet beter van wordt.
Opvallend is dat behalve Haarlem Leidsevaart en Leiden (beide nog uit de tramtijd) een aantal vestigingen eind jaren 1970 of in de jaren 1980 zijn geopend. Hoewel Connexxion OV weg is uit Den Haag Houtwijk, is deze stalling nog wel in gebruik voor Connexxion CTS en TSN.
Daarentegen zijn er in de Connexxion tijd ook een aantal nieuwe stallingen bijgekomen. Naast in de nieuw verworven concessies zijn dit onder meer Haarlem Waarderpolder en Velsen Zuid ter vervanging van de nog uit de tramtijd daterende vestiging Haarlem Leidsevaart, Schiphol Noord ter vervanging van Amstel III, Hoofddorp en Leimuiden en de openluchtstalling Zaandam Achtersluispolder ter vervanging van de oude ENHABO garage. Sommige vestigingen waren een dependance van een andere vestiging om onnodige kilometers te voorkomen. Zo werden in Medemblik bussen langs de openbare weg gestald afkomstig van de vestiging Hoorn.
Eigen vervoerbewijzen.
Naast de OV-chipkaart en vroeger het nationale tariefsysteem heeft of had Connexxion een aantal eigen vervoerbewijzen die alleen bij Connexxion (op bepaalde lijnen) geldig zijn of waren maar niet bij andere vervoerders.
Voormalig.
In het voorjaar van 2008 was er een langdurige staking in het streekvervoer. Reizigers met een abonnement konden een claim indienen bij Connexxion, waarbij ze per gemiste reisdag een geschenkdagkaart kregen (maximaal 15 stuks), die ongeacht de keuzezone van het abonnement in het gehele vervoersgebied kon worden gebruikt tot eind 2009.
Winkels.
De eerste twee gemakswinkels van Connexxion, onder de naam "Breaxx", werden geopend in juni 2011 op het busstation in Enschede en op 30 september 2011 op het station van Alkmaar. Later is een vestiging in Amstelveen geopend, en die in Alkmaar gesloten.
Verzekeringen.
Connexxion was sinds de zomer van 2011 actief als verzekeringstussenpersoon in samenwerking met Delta Lloyd. Er werden huisdier-, auto- en vakantieverzekeringen aangeboden. Inmiddels is de proef beëindigd.
Mobiele app.
Op 22 februari 2010 bracht Connexxion een app uit voor de iPhone. Deze applicatie geeft inzicht in alle actuele vertrektijden van de bussen, trams, treinen en boten van Connexxion en dochterondernemingen GVU, Hermes en Breng (Hermes). Het is mogelijk om via de Google Maps-functionaliteit een bushalte in de buurt te zoeken. Ook kan men de actuele dienstregeling van Connexxion bekijken en reizen vooraf plannen. Hierbij wordt ook rekening gehouden met vertragingen en omleidingen.
Op 31 juli 2012 bracht Connexxion ook een app uit voor Android. Deze applicatie is ontwikkeld in samenwerking met reizigers.
