Albanees.
Mogelijk de oudst bekende Albanese tekstpassage,in het rood, afkomstig van het Bellifortis-handschrift, geschreven door Konrad Kyeser omstreeks 1402-1405.
Meshari van Gjon Buzuku 1555, het eerste Albaneestalige boek
Het Albanees ("Shqip") is een taal met twee dialecten: het Gegisch (noorden) en het Toskisch (zuiden). Het Albanees is de enige officiële taal in Albanië en wordt voorts gesproken door etnische Albanezen in Italië, Kosovo, Macedonië, Montenegro en Turkije.
Het zelfstandig karakter van het Albanees is pas laat aan het licht gekomen. De grammaticale structuur is tamelijk onafhankelijk maar er zijn veel leenwoorden uit het Latijn en andere talen. De oorspronkelijke kern is sterk geëvolueerd. Het onderzoek, dat met name plaatsvindt onder de noemer albanologie, wordt bemoeilijkt omdat de vroegste teksten dateren uit de 15e eeuw.
Classificatie.
Rond 1850 werd aangetoond dat Albanees een Indo-Europese taal is.
Aan de oorsprong zou het Dacisch, Illyrisch of Thracisch liggen, deze talen werden in de oudheid en tijdens het begin van het Romeinse Rijk in Zuid-Europa gesproken.
Het is onduidelijk of deze talen verschillende takken van de Indo-Europese taalfamilie waren.
Klanken.
Albanees wordt fonetisch gespeld. Ook worden buitenlandse namen doorgaans omgespeld (zoals "Xhon" voor de Engelse naam John).
Klinkers.
Het Albanees heeft zeven klinkers: A, E, Ë, I, O, U, Y. Klinkers kunnen lang of kort zijn, maar hier wordt meestal geen betekenisverschil mee uitgedrukt. Alleen bij de U en de Y kan de lengte van de klinker belangrijk zijn: de lange U en Y worden dan ook als UE resp. YE gespeld.
Medeklinkers.
En 29 medeklinkers: B, C, Ç, D, Dh, F, G, Gj, H, J, K, L, Ll, M, N, Nj, P, Q, R, Rr, S, Sh, T, Th, V, X, Xh, Z, Zh.
