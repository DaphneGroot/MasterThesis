	Honderduizend Albanezen dupe van beleggingsfraude
	AFP
TIRANA
De Albanese politie heeft donderdag de eigenaar van het piramide-achtig beleggingsfonds Sude en zijn achttien medewerkers gearresteerd op verdenking van fraude en verduistering. Het fonds, waarin meer dan honderdduizend Albanezen geld hadden gestoken, staakte vorig jaar november de uitbetalingen aan beleggers.
Woensdag raakten honderden van hen in Tirana slaags met de politie. Zij maakten deel uit van ongeveer vijfduizend mensen die zich voor het gebouw van Sude in het westen van de hoofdstad hadden verzameld om hun geld terug te eisen. De politie hield 29 betogers aan wegens het gooien van stenen naar agenten.
Sinds de val van het communisme in AlbaniÃ« zijn allerlei vormen van piramide-achtige beleggingen als paddestoelen uit de grond geschoten. Daarbij konden beleggers in een periode van nog geen drie maanden soms winsten tot 200 procent maken.

