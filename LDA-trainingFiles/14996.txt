Reisziekte.
Van reisziekte (kinetosis) zijn er verschillende vormen, de bekendsten zijn wagenziekte en zeeziekte. De schommelbeweging tijdens het vervoer met bijvoorbeeld een auto, een boot of een vliegtuig is de oorzaak. Zeeziekte komt bijvoorbeeld voor wanneer een schip over de lengte- en breedteas beweegt bij ruwe zee. Het begint ermee dat iemand duizelig en misselijk wordt. De signalen van het evenwichtsorgaan en de waargenomen horizon komen niet meer met elkaar overeen.
Overigens kunnen patiënten in elk vervoermiddel dat schommelt ziek worden, dus ook tijdens het berijden van dieren, zoals een paard, olifant of kameel, maar ook tijdens een ritje in de theekopjes of achtbaan. Bewegingsziekte kan ook optreden door te kijken naar films, die zijn opgenomen met een niet-stilstaande camera, en bij het spelen van sommige videospellen.
Doorgaans begint de patiënt op te knappen zodra de beweging stopt, een malaisegevoel kan echter nog uren blijven bestaan.
Reisziekte kan worden beperkt door naar recht naar voren te kijken in de richting waarin het voertuig gaat.
Mechanisme.
Een controversiële hypothese is dat in vele gevallen reisziekte wordt veroorzaakt door een histamineoverschot. Vaak wordt een histamineoverschot mede veroorzaakt door een tekort aan het enzym diamineoxidase DAO, dat bij de stofwisseling de histamine afbreekt.
Er zijn veel huismiddeltjes tegen reisziekte, zoals een watje in één oor, bij rechtshandigen links en andersom, het eten van gember en het naar de horizon turen. Bij wagenziekte kan het zelf besturen van de auto soms helpen. Voor de verschillende vormen van reisziekte helpt het meestal ook voorafgaand aan de reis goed te eten.
Over het algemeen geldt dat bij elke handeling waarbij de persoon met klachten zelf actief de besturing overneemt van zijn omgeving, van de boot, of het voertuig de klachten flink afnemen. De persoon wordt dan feitelijk gedwongen zich beter op de omgeving en op de horizon te oriënteren en om actief te anticiperen op komende bewegingen. Men ziet bijvoorbeeld aankomen dat de boot een golfdal in duikt. Door dit te doen neemt de discrepantie tussen wat iemand voelt en wat iemand ziet af, waardoor ook de reisziekte afneemt.
Over het algemeen hebben kinderen vaker last van reisziekte dan volwassenen: men kan eroverheen groeien.
