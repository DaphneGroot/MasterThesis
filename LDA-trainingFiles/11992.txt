Afrikaanse zeearend.
De Afrikaanse zeearend ("Haliaeetus vocifer") is het Afrikaanse lid van het geslacht van de zeearenden. Hij lijkt met zijn witte kop en staart veel op zijn Amerikaanse verwant, de Amerikaanse zeearend, die het wapen van de Verenigde Staten tooit. In het Afrikaans wordt hij "visarend" genoemd, maar in het Nederlands is dat de naam van "Pandion haliaetus".
Uiterlijke kenmerken.
Het overwegend chocoladebruine lichaam bevat een witte staart, een witte kop en hals, een gele snavel met een zwarte punt en zwarte vleugels. De lichaamslengte bedraagt 63 tot 73 cm en het gewicht 2 tot 3,5 kg.
Leefwijze.
De vogel leeft graag in paren langs de waterkant en zit bij voorkeur op een uitgestoken tak boven een riviertje of meertje. Dit lid van de zeearenden is een van de luidruchtigste. Zij roep "fwie-jaa jo-jo-jo" is vaak al van verre te horen. In het Duits heet hij dan ook "Schreiseeadler". Het dier is een viseter, maar ook kleine zoogdieren, vogels en aas staan op het menu.
Verspreiding.
De Afrikaanse zeearend komt vrij algemeen voor in zuidelijk Afrika, langs de Indische Oceaan maar ook ver landinwaarts tot in Botswana toe.
