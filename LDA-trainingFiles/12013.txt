Lex Harding.
Lex Harding (artiestennaam van Reinhard Lodewijk den Hengst) (Boskoop, 16 april 1945) is een Nederlands ex-diskjockey en ondernemer. Hij verwierf vooral bekendheid als diskjockey bij de voormalige zeezender Radio Veronica, presentator van De Nederlandse Top 40 bij Veronica op Radio 3 en als mede-initiatiefnemer van Sky Radio, Radio 538 en TMF.
Biografie.
Harding werd geboren als Reinhard Lodewijk den Hengst als jongste van vier zonen van boomkweker Johannes Daniel den Hengst uit Boskoop genaamd Jan den Hengst, Ruud den Hengst en Wip den Hengst. Na de middelbare school studeerde hij vier jaar aan Nijenrode. Daarnaast was hij amateur-diskjockey wat zijn studie niet ten goede kwam. Harding heeft twee zonen en woont in Nijkerk.
Carrière bij Radio Veronica.
Afscheidswedstrijd Radio Veronica & Radio Noordzee (3-3), Tony Berk en Lex Harding (Rotterdam, 1 sept. 1974)
In 1967 ging Harding werken bij Radio Dolfijn, later bekend als Radio 227, waar hij het als diskjockey vanaf een zendschip mocht proberen. Programmaleider Tony Windsor gaf hem het pseudoniem "Lex Harding". Dit eerste radioavontuur duurde niet lang door het verdwijnen van Radio 227, en in oktober 1967 kwam hij als nieuwslezer bij Radio Veronica. In april 1968 werd hij er diskjockey. Al snel steeg zijn populariteit. In de horizontale programmering, die de zeezender in Nederland als een van de eersten gebruikte, presenteerde Harding op werkdagen 's middags de "Lex Harding show" en 's avonds "Lexjo", waarin de befaamde "Adje Bouman Top Tien", samengesteld door zijn vaste geluidstechnicus Ad Bouman. In 1970 nam hij de presentatie van de Top 40 op zaterdagmiddag over van Jan van Veen.
Hij werkte in 1969 mee aan het gelegenheidstrio Los Piratos (Harding, Rob Out en Jan van Veen) dat een alarmschijf en een minihit scoorde met "Wij zijn piraten", een cover van het nummer "Na na na hey hey kiss him goodbye" van Steam. De song verscheen nogmaals op single in 1971, ingezongen door Peter Koelewijn en toen geheten "Na na na hey hey" van Tribune, en nogmaals uitgebracht als "Whoopy whistle" van Los Piros.
Commerciële activiteiten.
Na het verdwijnen van Radio Veronica per 1 september 1974, werd hij manager van de publieke omroep Veronica Omroep Organisatie en mede-oprichter van de Stichting Nederlandse Top 40. Vanaf juni 1976 tot 12 mei 1989 was hij de vaste presentator van De Nederlandse Top 40 op Hilversum 3 / Radio 3. In de jaren 80 was Lex Harding mede verantwoordelijk voor het enorme succes en de populariteit van "de volle vrijdag" van Veronica op 3. Hij was betrokken bij de oprichting in 1989 van de commerciële TV-zender RTL-Veronique. Door deze commerciële activiteiten moest hij opstappen bij de Veronica Omroep Organisatie. Hij keerde wel kort daarna weer terug als radio directeur (vanaf 1 januari 1991 tot en met 2 oktober 1992).
In het geheim zette hij medio 1988 samen met Ton Lathouwers de commerciële radiozender Sky Radio op. Harding richtte met oud-Veronica-collega Erik de Zwart in 1992 Radio 538 op, en later de TV-zender "The Music Factory" (TMF). Deze zender met uitsluitend muziekclips, naar het voorbeeld van MTV en Music Box, is een groot succes. Inmiddels heeft Harding de zender verkocht.
In oktober 2005 nam Harding samen met mediaondernemer Marcel Dijkhuizen en Ruud Hendriks een belang in Slam!FM wat op dat moment in handen was van ID&T. In de jaren negentig hield Harding er een orchideeënkwekerij op na. Lex Harding is geen onbekende in de horeca. De dj runde tot december 2005 restaurant Op weg naar Zee in Nijkerk en is sinds 2006 eigenaar van café Old Niekark in diezelfde plaats. Hij liet de horecazaak flink opknappen en zette er zes grote beeldschermen voor videoclips en voetbalwedstrijden neer.
In september 2011 verscheen van zijn hand het reisboek "De reis van mijn leven" waarin Harding vertelt over zijn roadtrip van Alexandrië in Egypte naar Kaap l'Agulhas in het zuiden van Afrika met zijn zonen Rein en Rick. In week 39 kwam dit boek binnen op 46 in De Bestseller 60.
Lex Harding kreeg de Marconi Oeuvre Award 2011.
