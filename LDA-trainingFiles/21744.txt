2 Brothers on the 4th Floor.
2 Brothers on the 4th Floor is een Nederlandse eurodancegroep, die in de jaren negentig van de twintigste eeuw haar succesperiode beleefde. De groep had succes in landen als Nederland, België, Duitsland, Tsjechië, Noorwegen, Finland, Zuid-Afrika, Chili, Israël, de Verenigde Staten en het Verenigd Koninkrijk. 2 Brothers on the 4th Floor worden vertegenwoordigd door rapper D-Rock en zangeres Des'Ray.
Geschiedenis.
De oprichters van de groep, Bobby en Martin Boer, waren al jaren met muziek aan het experimenteren op hun slaapkamer, 4 hoog in een flat aan de Boelesteinlaan in de Utrechtse wijk Zuilen, toen in 1990 het echte succes kwam met "Can't Help Myself". Dit nummer werd een internationale hit met onder andere een nummer 1-notering in de Amerikaanse 'Billboard Dance Chart Chicago'. Bobby en Martin lieten de podiumact over aan rapper Da Smooth Baron MC, zangeres Peggy 'The Duchess' en diverse dansers (onder wie Sylvana Simons).
De opvolger "Turn Da Music Up" scoorde iets minder goed in Nederland, dit vanwege illegale import vanuit Italië waarvan de verkopen niet meetelden voor de samenstelling van de Nederlandse Top 40. In het buitenland scoorde deze track daarentegen des te beter en vestigde nog veel meer aandacht op de act.
Na deze twee singles is het even stil geweest rond het project. In 1993 wordt besloten 2 Brothers on the 4th Floor nieuw leven te blazen. Bobby en Martin gingen weer samen de studio in en produceerden de track "Never Alone". "Never Alone" is de eerste single met de vocalen van zangeres Desray en rapper (en buurjongen) D-Rock. De nieuwe bezetting behaalde met "Never Alone" goud in Nederland. Opvolger "Dreams" sloeg met een nummer 1-notering en wederom goud nog beter aan. De daaropvolgende single "Let Me Be Free" haalde eveneens de top 10.
Het eerste volledige 2 Brothers on the 4th Floor-album, "Dreams", kwam uit in 1994 en stond gedurende langere tijd in de Album Top 100-lijst.
Het gezicht van de 2 Brothers On The 4th Floor waren rapper D-Rock (hiervoor actief in de hardcore-rapscene o.a. 24K) en zangeres Des'ray.
In 1995 startten Martin en Bobby aan de opnames voor het tweede album. Voorafgegaan door de singles "Fly (Through The Starry Night)", "Come Take My Hand", en "Fairytales" kwam in 1996 het tweede album "2" uit. Van dit album kwamen ook nog de hitsingles "Mirror of Love", "There's A Key" en "One Day".
Vanaf 1997 zetten Martin en Bobby het 2 Brothers on the 4th Floor-succes voort met de hitsingles "I'm thinkin' of U", "Do you know", "The sun will be shining", "Heaven is here", "Living in cyberspace", "Wonderful feeling" en "Stand up and live". Deze tracks zouden in combinatie met nieuwe producties in 2001 op een derde 2 Brothers on the 4th Floor-album verschijnen maar vanwege een reorganisatie bij platenmaatschappij CNR Music kwam het niet tot een release van dit album.
In 2006 kwamen de 2 Brothers on the 4th Floor weer samen voor een eenmalig optreden waarna op veel verzoek besloten wordt om weer vaker te gaan optreden.
Begin 2006 is er besloten om met een 2 Brothers on the 4th Floor-reünie te komen. In september 2006 bracht de groep alle top 10-hits ten gehore. Op 12 april 2008 traden ze voor het eerst sinds lang op in België, op de uitverkochte I love the 90's - The party in de Ethias Arena in Hasselt. Voor 21.500 mensen brachten ze "Dreams", "Never Alone", "Come Take My Hand" en de "Megamix".
10 maart 2010 kwam er een persbericht dat 2 Brothers on the 4th Floor aan een comeback werkt.
De nummers "Never Alone", "Come Take My Hand" en "Dreams" worden als soundtracks voor de film New Kids Nitro gebruikt. Het nummer "Dreams" wordt ook gebruikt in de film Flodder 3.
6 mei 2016 kwam eindelijk het verzamelalbum "The Very Best Of (25th Anniversary Edition)" uit ter ere van het 25-jarig jubileum van de groep. Een dubbel-cd met op de eerste schijf de grootste hits met de niet eerder uitgebrachte "Shine Like A Star" en een akoestische versie van "Dreams", op de tweede enkele remixen, waar onder een 2016 remix van "Never Alone" en "Dreams". Laatstgenoemde werd als single uitgebracht ter ondersteuning van de uitgave van het verzamelalbum. Op 13, 14 en 15 mei 2016 traden ze als gastartiesten op tijdens Toppers in Concert in de Amsterdam ArenA.
