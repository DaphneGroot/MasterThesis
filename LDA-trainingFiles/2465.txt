	Topje?
	H. Steendijk, conrector Norbertus-college: 'Het ging er steeds meer als een zwembad uitzien, met topjes die niet veel meer waren dan bikinibovenstukjes. Sommigen hadden dan ook een piercing door hun navel. Jongens gingen daaraan trekken, maakten opmerkingen. Het leidde - om het deftig te zeggen - tot deconcentratie in de klas. Dus hebben we de tekst gehangen: ''Een topje? Leuk op het zwembad, prima op vakantie, uitdagend in de disco, maar niet decent (=geschikt) in de schoolbank.'' Je kunt niet alle kleding maar overal dragen. De precieze grenzen zijn arbitrair. Maar het navelexhibitionisme swingt nu de bloes uit, zeggen we intern. De leerlingen mopperen natuurlijk. Maar als ze bij McDonald's werken, vinden ze het normaal er netjes uit te zien. Wij zeggen: kleed je eigentijds, eigenwijs en luchtig, want het is hier een lustoord, maar Zandvoort ligt 110 kilometer verderop.'
Corinne Jongenelen (16, 4-vwo), voorzitter leerlingenraad Norbertus-college: 'Nee, we zijn er niet over geraadpleegd. Het gaat alleen maar over die heel korte topjes, die tot net onder de borst komen. Ik kan het daar wel mee eens zijn. Ik draag ze niet, nee. Zoiets draag je in je vrije tijd, vind ik. Maar veel jongens gingen ineens uit protest hun T-shirt opknopen. De school mag iets zeggen over je aankleding, maar het mag niet te ver gaan. Kleding hoort ook bij hoe je bent. Iemand zou kunnen zeggen: als ik die kleding niet aan mag, dan kan ik me niet concentreren.'
Sabine Sweegers (13), brugklas: 'Ik draag nu een trui. Vorige week had ik zo'n topje aan. Ik vind het niet echt een probleem, ik begrijp wel dat die hele korte topjes niet kunnen. Een vriendin van mij werd om die reden uit de klas gezet en moest naar het afdelingshoofd. Die zei: trek eens wat warmers aan. Nee, ik had het niet koud in dat topje.'
G. van der Hoek, rector van het Driestar College in Gouda: 'Wij zijn een school op reformatorische grondslag en we hanteren bepaalde fatsoensnormen. Een mens heeft bij Gods schepping zijn lichaam niet gekregen om het te etaleren. Dat wordt leerlingen vanaf het begin verteld, daarom ontstaan er eigenlijk ook nooit problemen over. Jongens mogen geen oorbel dragen en geen T-shirts met house-opdruk. Meisjes in van die korte topjes zijn bij ons niet denkbaar. Er zijn meisjes die in een broek naar school komen en die kleden zich hier om. Een rok is verplicht. De lengte daarvan is niet in centimeters vastgelegd, maar rond de knie, zeggen wij. In elk geval een rok waarin je nog fatsoenlijk en eerbaar op een lage stoel kunt zitten. Ze voelen zelf aan wat wel en niet kan. Je brengt ze verantwoordelijkheid bij. Ze leren zich niet zo uitdagend te kleden dat ze er last mee krijgen. Ook voor hun eigen bescherming.'
Joran Pach van het Landelijk Aktie Komitee Scholieren: 'Daar gaan we weer. Elk jaar als het mooi weer wordt, duikt zo'n verhaal ergens op. Iedereen moet zich zo kunnen kleden als hij zelf wil. En zich niet anders moeten aankleden omdat een leraar dat wil. Er zullen ook wel leerlingen zijn die zich storen aan de stropdas van een leraar. Als iemand naakt over het schoolplein zou lopen, gaat dat wat ver. Maar zo'n topje moet toch inmiddels kunnen, lijkt me. De schoolleiding moet de leerlingen, toch de grootste groep op school, niet in een keurslijf dwingen.'
Marlies Dekkers, ontwerpster erotische mode: 'Het hoort juist bij de opgroeiende jeugd, dat experimenteren. Ik heb er zelf ook altijd problemen mee gehad. Altijd kijken tot hoever ik kon gaan. Dan zag ik bovenaan de trap de directrice staan en als ik dan halverwege was en ze had nog niks gezegd, dan mocht het. Droeg ik bijvoorbeeld een halve sjaal als topje, als een band voor me geknoopt. Als ik mijn armen omhoog deed, bleef dat voor geen meter zitten allemaal. Maar zelfs teenslippers mochten niet. Dat zou dan niet hyginisch zijn. Die argumentatie is zo hypocriet. Ze kunnen gewoon moeilijk zeggen dat een leraar er niet tegen kan om tegen een aantal mooie meiden aan te kijken. Ach, op die leeftijd zitten ze altijd op of liefst net over de grens van wat mag. Daar g  t het juist om, om die reactie te krijgen. Juist van volwassenen. Als alles zou mogen, zou iedereen er heel saai bij gaan lopen.'
Robin Gerrits

