	Een dag met Erica Terpstra en Vader Abraham
	Zaterdagmorgen, 4.30 uur, Leeuwarden. Ik doe de televisie aan en zie Erica Terpstra met een feestgezicht deinend in een hossende massa. Dit is niet de manier waarop ik normaal gesproken wakker zou willen worden. Maar ik besluit, als jongen van Jan de Wit, door te zetten, en laat de tv aan.
Dat feest waar Erica deinde, vond plaats tijdens de Nacht van Leeuwarden. Ik was daar ook bij geweest, en had mij enigszins opgelaten gevoeld. Het gekke is dat ik in verre landen - of op schilderijen van Jan Steen - volkspret best kan waarderen. Maar tussen de in Friese narrenkappen getooide feestneuzen valt het mij moeilijk in de juiste stemming te raken. En om daar nu met een opschrijfboekje te gaan staan, dat is ook weer zoiets. Dus ik houd het na enkele glazen bier in een bomvol café voor gezien en keer terug naar het hotel.
Op de televisie staan de schaatsers tegen elkaar aangedrukt in een grote kooi, klaar voor de start, als stieren. Enkele kanshebbers worden geïnterviewd door een nationale sportverslaggever. Een van hen wordt gevraagd of hij nog 'een boodschap' heeft voor 'het volk', dus ook voor mij. Het wordt weer eens duidelijk dat de televisie, ook in een tijdperk van globalisation, nog een zuiver nationale instelling is. Wie heeft er buiten Nederland van Mart Smeets gehoord? (Of buiten Duitsland van Rudi Carrell, maar overlopers zul je altijd hebben.) Nu, een boodschap heeft de kanshebber, maar ik heb moeite hem te verstaan. Het was iets als: 'It moag nergens oan leggen.'
9.30 uur, Franeker. Om tien uur wordt de kopgroep hier verwacht, dus ik stel mij op aan de gracht, bij de afstempelplaats, om alles goed te kunnen zien. Ik constateer met verbazing dat bijna iedereen een oranje muts op heeft met een roodwitblauwe band. Ik associeer de Elfstedentocht niet in de eerste plaats met het koningshuis, maar begrijp dat dit regionale volksfeest allang is genationaliseerd, vooral door de televisie natuurlijk. En wie heeft het meeste belang bij dit nationale wij-gevoel, deze opgedreven patriottische gevoelstemperatuur? Het koningshuis natuurlijk, en de televisie, maar ook bepaalde bedrijven die nationaal hun produkten verkopen.
De oranje mutsen worden gratis verstrekt door de fabrikant van Unox-rookworst. Ik had al met belangstelling de tv-reclames van Unox bekeken: een gezellig Hollands gezin, geschaard om de gezellige Hollandse boerenkool, toebereid door een gezellige Hollandse moeder. Ik wist niet dat zulke mensen nog bestonden. Maar de boodschap is duidelijk. Een authentieke autochtoon eet Unox.
De kopgroep komt: een flits, een zwaai, en het is weer voorbij. De volksfeestgangers zetten een deun van Vader Abraham in, en zwaaien allemaal tegelijk met hun handen omhoog. Ik heb er even genoeg van en duik een café in. Er hangt een geur van Beerenburg, bier en gezond zweet. Iemand zet weer die deun van Vader Abraham in, en weer gaan die handen omhoog. Een jongeman met vlasblonde krullen brult: 'Dit is gezelligheid' Ik lach hem feestelijk toe, en besluit verder te gaan.
12.30 uur, Dokkum. Ik heb de koplopers gemist. Ze zijn allang voorbij; de wedstrijd is al bijna afgelopen. Maar de geestdrift zit er nog volop in. De volksfeestvierders zingen het lied van Vader Abraham uit volle borst, zwaaien met hun handen en gaan dan over op het slavenkoor uit Aïda.  De stemmingmaker met microfoon, een soort Dokkummer Theo Koomen, schreeuwt: 'Dit is Dokkum' Dat weten we dus weer. 'En laat hen dit weten', voegt hij er nog eens aan toe, doelend op de rijders. Ook noemt hij Erik Hulzebosch een 'rakker op het ijs', een wat merkwaardige, maar niet onsympathieke beschrijving.
En wie zit daar, in de oranje Unox-muts, breed lachend tussen de rayonhoofden en andere volksfeestmenners? Erica Terpstra. Ook zij kan zichtbaar haar geluk niet op dit volksfeest te mogen meemaken. 'Kom op jongens', roept zij, 'zet 'm op' Het is een tekst die prachtig in zo'n rookworstreclame zou passen.
Ik besluit het Bonifaciusbeeld te gaan bekijken. Op weg erheen bestel ik, in mijn misschien ietwat vervreemde Nederlands en bovendien nog met een bekakt Haags accent, een rookworst aan een stalletje. 'Heeft u ook een worst?', vraag ik beleefd aan de frisse jonge Friezin. 'Nou, ik persoonlijk niet, hoor' Zij lacht feestelijk. Ik ook, en ga op weg naar Bonifacius. Want dat hebben die Friese rakkers op het ijs toch maar geflikt.
Het was me overigens de avond tevoren opgevallen hoe weinig sommige dingen veranderen. Het gesprek kwam op de Elfstedentocht van 1986, toen dronken relschoppers het feest hadden versjteerd. 'Dat waren de katholieken', had men mij verzekerd. Ik was blij het te horen.
En daar staat hij nu, in een stille wijk in Dokkum, een stenen Bonifacius, met de bijbel op zijn hoofd. De tekst luidt: 'Hier werd het levenslicht van Bonifacius gedoofd'; en: 'Hier werd het licht van het Friese evangelie gedoofd'.
15.30 uur, Leeuwarden. De huldiging begint om vier uur, was mij verteld. Daar moest ik absoluut bij wezen, want die sfeer, daar ging het om. Ik ga daarom vol spanning naar de Frieslandhal, waar de climax van het grote volksfeest zal plaatsvinden.
Ik loop door de grote ruimte, waar de schaatsers vanochtend gekooid klaar stonden voor de start. Er hangt een overweldigende stank van urine, als in een slecht verzorgde dierentuin. In de gele, schuimende plassen staan enkele hamburgtenten opgesteld, die een vette lucht verspreiden. De hal is nog nagenoeg leeg. Een dweilorkest, gestoken in Friese vlagkostuums, speelt hard de deun van Vader Abraham. Het orkest wordt geleid door een dikke man, die verrassend veel lijkt op Kees Schilperoort in Boertje van Buten.
Ik kom een half uur later weer terug. Nu is de hal boordevol volksfeestvierders. Alle handen zwaaien tegelijk wanneer het dweilorkest de Vader Abraham-deun inzet. De stemming is opperbest. Kees Schilperoort houdt beurtelings bordjes omhoog met instructies als: 'zwaaien', 'bukken', 'juichen', 'la-la-la'. Als hij op een gegeven moment het bord 'oe-a-aa' omhoog steekt, en de volle zaal 'oe-a-aa' begint te brullen, is het hoogtepunt nabij. En ja, wie verschijnt daar op het toneel: Erica Terpstra. Ze geeft alle winnaars een dikke zoen 'namens het hele kabinet'.
Ik heb genoeg gezien van het volksfeest, en neem de trein naar Amsterdam. Mijn medepassagiers zingen het lied van Vader Abraham. Sommige volksfeestvierders kunnen er geen genoeg van krijgen.

