Krabnevel.
De Krabnevel, ook bekend als M1'", is een supernovarest in het sterrenbeeld Stier ("Taurus"). De supernova werd waargenomen op 4 juli 1054 door Chinese astronomen, na SN 185 en SN 1006 een van de vroegste meldingen van een supernova. In het midden van de nevel staat een neutronenster, een pulsar met schijnbare magnitude 16,5. De neutronenster draait ongeveer 30 keer per seconde om zijn as en varieert daarbij in helderheid over het gehele elektromagnetisch spectrum. De nevel ligt op een afstand van 6500 lichtjaar van de aarde.
De Krabnevel werd door Charles Messier in 1758 aanvankelijk voor een nieuwe komeet aangezien. Toen na een paar dagen de positie niet veranderd was, begreep hij zijn vergissing en besloot een catalogus op te zetten van alle vaste "komeetachtige" objecten om dit soort vergissingen in de toekomst te voorkomen. De Krabnevel was het eerste object en kreeg daarom de naam M1. De nevel bleek in 1731 al beschreven door John Bevis. In de New General Catalogue heeft deze nevel de naam NGC 1952.
De Krabnevel waargenomen op verschillende golflengtes
De Krabnevel heeft zijn naam te danken aan de eerste schets van Lord Rosse in 1844 van deze nevel, die deed denken aan een krab.
Als de hemel donker genoeg is, is de Krabnevel met een grote verrekijker (7x50 of 10x50) of kleine telescoop net te zien als een vaag vlekje.
