Meerbeke (Ninove).
Meerbeke is een dorp in Belgische provincie Oost-Vlaanderen en een deelgemeente van Ninove. Het dorp heeft een oppervlakte van 10,47 kmÂ². Met zijn 5.792 inwoners is Meerbeke qua bevolking de belangrijkste Ninoofse deelgemeente na Ninove-centrum. Meerbeke ligt net ten zuiden van het centrum van Ninove, er van gescheiden door de Dender. Door nieuwe woonwijken zijn de kernen vergroeid geraakt. Het dorp ligt in de Denderstreek.
Het was tot 1 januari 1977 een zelfstandige gemeente waarna het opging in de fusiegemeente Ninove.
Geschiedenis.
Meerbeke wordt reeds vermeld in 870 bij de Karolingische rijksverdeling (Verdrag van Meerssen). De plaats wordt er als "Merrebecchi" vermeld. In de 12de en 13de eeuw vindt men "Merbecca", "Merbec", "Meerbeke" en "Merbeke". Volgens sommigen zou de naam afgeleid van "beke" en "meer" of "meere" wat zou staan voor paal of grens; de plaatsnaam zou dus naar een grensbeek verwijzen, naar de ligging op de grens van het oude Brabant.
Meerbeke behoorde tot de Brabantgouw. De parochie behoorde samen met het nabijgelegen Gooik en Lennik tot de Brabantse goederen van de abdij van Nijvel. Als heerlijkheid maakt Meerbeke vanaf 1085/1086 deel uit van het landgraafschap Brabant, dat omstreeks 1183/1184 deel uitmaakt van het hertogdom Brabant.
De heren van Meerbeke of "van Wedergrate" heersen ook in Neigem, Denderwindeke, Appelterre en later ook in Pollare.
Kerkelijk behoorde Meerbeke tijdens de Late Middeleeuwen tot de dekenij Halle in het aartsdiakonaat Brabant (bisdom Kamerijk), vanaf 1559 bij het Aartsbisdom Mechelen en na 1801 bij het bisdom Gent.
In 1795 voegden de Fransen Meerbeke bij het Scheldedepartement, dat in 1815 werd omgevormd tot de provincie Oost-Vlaanderen.
Bij de gemeentefusie van 1977 werd Meerbeke een deelgemeente van Ninove.
Evenementen.
Meerbeke was van 1973 tot 2011 jaarlijks de aankomstplaats van de eendaagse wielerwedstrijd de Ronde van Vlaanderen. Tot 1984 was er in deze wedstrijd een plaatselijke ronde, die in 1981 langs de Nellekensberg leidde.
Toerisme.
Door dit dorp loopt onder meer de Denderroute zuid.
Sport.
Van 1973 tot 2011 lag de aankomst van de Ronde van Vlaanderen in Meerbeke. In Meerbeke spelen de voetbalclubs VC Osta Meerbeke en KVK Ninove. De volleybalclub Mevoc is afkomstig uit Meerbeke maar speelt in de sporthal van Ninove.
