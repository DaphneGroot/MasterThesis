	Albanezen protesteren tegen piramidefondsen
	Reuter
TIRANA
Albanese investeerders hebben gisteren in verschillende steden geprotesteerd tegen de piramidefondsen waarmee ze rijk dachten te worden. In Vlore gooiden demonstranten stenen naar het stadhuis nadat een lokaal fonds de uitbetaling aan investeerders had uitgesteld. In de stad Shkodra vonden soortgelijke onlusten plaats.
In de hoofdstad Tirana wierp de politie cordons op om een herhaling van het geweld van woensdag te voorkomen. Toen raakten boze Albanezen die hun geld terugeisten van het failliete Sude-fonds slaags met de oproerpolitie. De directrice van het fonds is gearresteerd.
De piramidefondsen hebben sinds de val van het communisme vele duizenden Albanezen ertoe gebracht hun laatste bezittingen te verkopen om hoge rentes te ontvangen. Vorig jaar ging een van de grootste fondsen failliet.

