Pellenberg.
Pellenberg is een dorp in de Belgische provincie Vlaams-Brabant en een deelgemeente van Lubbeek. Het is de meeste westelijke deelgemeente.
Toponymie.
Het toponiem zou komen van "Kapellenberg" of "Galgenberg". Nochtans heet de heuvel waaraan het dorp zijn naam te danken heeft de "Molenberg".
Geschiedenis.
Pellenberg kreeg in de 17e eeuw het statuut van baronie. In 1831 werd in Pellenberg gesproken over een vredesakkoord tussen België en Nederland, nadat de Nederlandse troepen tijdens de Tiendaagse Veldtocht in Boutersem door het Belgische leger waren tegengehouden.
Geografie.
Pellenberg is de derde grootste deelgemeente van Lubbeek met 8,09 km² en het centrum van Pellenberg is het op twee na hoogste punt van Vlaams-Brabant (106m).
Demografie.
Ze telt 2198 inwoners en heeft een bevolkingsdichtheid van 271,4 inwoners per km².
Openbaar vervoer.
Het openbaar vervoer in de Pellenberg wordt verzorgd door De Lijn. Door de nabijheid van Leuven en de campus Pellenberg van het UZ Leuven, kent Pellenberg een heel goede bediening: het centrum van deze deelgemeente wordt ontsloten door lijn 3 (Leuven - Pellenberg - Lubbeek) die op weekdagen een kwartierfrequentie kent. Alle ritten vertrekken in Leuven, de ene helft rijdt tot 'Pellenberg Kliniek', de andere tot aan 'Lubbeek Dorp'. Boven op deze bediening kent Pellenberg ook nog twee schoolbussen: lijn 527 naar Heverlee en lijn 590 naar Aarschot.
Voor intragemeentelijke verplaatsingen in de fusiegemeente Lubbeek die niet met lijn 3 mogelijk zijn, kunnen de inwoners van Pellenberg een beroep doen op lijn 485 snelbus Leuven - Lubbeek - Tienen door over te stappen in Lubbeek Dorp en de belbus Bierbeek - Oud-Heverlee - Lubbeek.
Wegennet.
In de nabijheid van het dorp liggen de N2 en de N3, die beide westwaarts naar Leuven leiden en oostwaarts respectievelijk naar Diest (N2) en Tienen (N3).
