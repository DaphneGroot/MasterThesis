	PepsiCo stoot Pizza Hut, Taco Bell en Kentucky Fried Chicken af 
	KRF
NEW YORK
Het Amerikaanse frisdrankenconcern PepsiCo gaat zich ontdoen van zijn drie restaurantketens. Pizza Hut, Taco Bell en Kentucky Fried Chicken worden ondergebracht in een zelfstandige onderneming die een eigen notering aan de effectenbeurs krijgt. Dat heeft Pepsi donderdag bekendgemaakt.
Het nieuwe restaurantconcern wordt eigendom van de aandeelhouders van PepsiCo. In totaal gaat het om 29 duizend vestigingen met een jaaromzet van ruim twintig miljard dollar (37 miljard gulden). Daarmee is het de grootste restaurantgroep ter wereld. Qua omzet is alleen hamburgerketen McDonalds omvangrijker. Dat concern behaalt met ongeveer 19 duizend vestigingen een omzet van meer dan dertig miljard dollar.
PepsiCo bekijkt ook de mogelijkheid van verkoop van PepsiCo Food Systems. Dat bedrijf distribueert jaarlijks voor drie miljard dollar aan uitrusting en andere producten voor restaurants, voornamelijk voor de drie ketens.
Volgens PepsiCo-topman Roger A. Enrico is tot opsplitsing van het concern besloten omdat de diverse bedrijfsonderdelen uiteenlopende eisen stellen en daarom afzonderlijk beter kunnen floreren. Pepsi zal zich concentreren op twee kernbedrijven. Dat zijn de snackproducent Frito-Lay en Pepsi-Cola, het op een na grootste frisdrankenconcern ter wereld achter aartsrivaal Coca-Cola.
PepsiCo. maakte het nieuws bekend na het sluiten van de beurs van Wall Street. Niettemin hadden aandeelhouders al op de geruchten over de verzelfstandiging geanticipeerd. Het aandeel steeg met 3,50 dollar tot 35,50.


