Lauwersoog.
Lauwersoog is een dorp in de gemeente De Marne in de Nederlandse provincie Groningen. Het dorp telt ongeveer 150 inwoners.
Het dorp is na 1969 ontstaan, na de indijking van de Lauwerszee tot het Lauwersmeer. Lauwersoog is vooral bekend als vertrekplaats van de veerdienst naar Schiermonnikoog en is te bereiken via de N361.
Lauwersoog is een belangrijke vissershaven (LO) en heeft een eigen visafslag. Een gedeelte van de vissersvloot van Urk (met lettercode UK) heeft als thuishaven Lauwersoog. Ook veel Deense vissers leggen regelmatig aan in Lauwersoog. Het dorp en de haven zijn zeer geliefd bij dagjesmensen, ook vanwege de mogelijkheden om verse vis te eten.
Tot het dorp behoort ook de wijk "Robbenoort", genoemd naar de zandplaten "Robbenplaat" en de "Oort". Oort betekent ook eiland (zie Nienoord). Tijdens de sluiting van de Lauwerszee, toen Lauwersoog nog een werkhaven vormde, werd de haven "Oorthaven" genoemd.
In Lauwersoog is een schutsluis, de "Robbengatsluis", om van het meer (met name het Vaarwater naar Oostmahorn) naar de Waddenzee te kunnen varen. De spuisluizen van het afstroomgebied van het Reitdiep, de R.J. Cleveringsluizen genaamd, bevinden zich ten westen van het dorp. Hier loopt de grens tussen Groningen en Friesland.
Sport en recreatie.
Door deze plaats loopt de Europese wandelroute E9, ter plaatse ook North Sea Trail of (richting Friesland) Friese Kustpad en (richting Groningen) Wad- en Wierdenpad geheten. Tevens zijn aan de Lauwersmeerkant twee jachthavens, een camping en een strand gelegen.
De haven in Lauwersoog waarvandaan de veerboot naar Schiermonnikoog vertrekt.
