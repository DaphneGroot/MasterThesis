	CPB: noodzaak Tweede Maasvlakte ontbreekt
	Van onze verslaggever
Jelle Brandsma

ROTTERDAM
De dringende noodzaak voor de aanleg van een grote Tweede Maasvlakte ontbreekt. Dit staat in een rapport van het Centraal Planbureau (CPB). Het Rotterdamse havenbedrijf wil met spoed een nieuw bedrijventerrein van tweeduizend hectare, maar het CPB adviseert de beslissing daarover minstens tien jaar uit te stellen, of een kleine Tweede Maasvlakte van ongeveer vijfhonderd hectare aan te leggen.
'Te snel beslissen over de Tweede Maasvlakte kost miljarden', zegt T. van Hoek van het CPB. 'Je moet je serieus afvragen of je het besluit tien of vijftien jaar kunt uitstellen. Dan dient de noodzaak zich waarschijnlijk veel sterker aan.'
Volgens het CPB is de aanleg van een grote Tweede Maasvlakte riskant. Onderdirecteur P. van den Berg: 'Met zo'n terrein zet je een deel van de economische ontwikkeling tot ver in de volgende eeuw vast. Bij uitstel zijn alle mogelijkheden open en ben je flexibel. Anderzijds moet je dan misschien projecten laten lopen. Als je nu wel iets wilt doen, moet je eerder denken aan een Maasvlakte van honderden hectares.'
Het kabinet neemt waarschijnlijk in april een principebesluit over de aanleg van de Tweede Maasvlakte. De visie van het CPB is een tegenvaller voor Rotterdam. Daar is het enthousiasme voor de forse Tweede Maasvlakte groot. De eerste Maasvlakte werd in de jaren zeventig aangelegd, en omvat vijftienhonderd hectare. Westelijk daarvan wil Rotterdam als uitbreiding van de haven een nieuw kunstmatig eiland met tweeduizend hectare voor bedrijven en zevenhonderdvijftig hectare natuurgebied. De kosten daarvan variÂ‰ren van vijf tot twaalf miljard gulden.
Net als Schiphol geldt de haven van Rotterdam als een mainport van Nederland. Het politieke klimaat voor miljardeninvesteringen in uitbreiding van de infrastructuur is gunstig. Rotterdam hoopt nu de basis te leggen voor de toekomstige structuur van de haven.
Directeur W. Scholten van het havenbedrijf van Rotterdam vindt dat het CPB 'vakkundig rekenwerk en weinig visie' levert. 'Strategische beslissingen zijn nooit met alleen cijfers te nemen.' De nood is wel degelijk hoog, vindt Scholten. Vorig jaar moesten dertien bedrijven hun heil elders zoeken, meldt hij, omdat er in Rotterdam geen plek was.
Honderd hectare nieuw bedrijfsterrein werd uitgegeven, en voor de komende vier jaar is vijfhonderd hectare bij bedrijven in bestelling. De chemieconcerns Arco en Eastman bouwen fabrieken in Rotterdam. 'Uitstel of een kleine Maasvlakte betekent een aanhoudende dreiging van ruimtetekort', vindt Scholten. Dat remt de investeringslust van bedrijven, en klanten wijken uit naar andere havens, zegt hij.
Volgens het CPB valt de dreiging van ruimtetekort erg mee. De vraag naar bedrijfsterreinen van de afgelopen jaren was uitzonderlijk groot, menen de onderzoekers. Grote fabrieken zoals die van Arco en Eastman komen gemiddeld slechts eens per vijf jaar, constateert Van Hoek. Bij een fikse economische groei (3,25 procent) verwacht het Planbureau in 2020 een ruimtetekort van 610 hectare in de Rotterdamse haven. De Nederlandse economie loopt anderhalf miljard gulden aan inkomsten en zevenhonderd arbeidsplaatsen mis als het gebrek aan bedrijfsterreinen in Rijnmond blijft voortbestaan.
Als de economie iets minder floreert en de groei uitkomt op 2,75 procent (iets meer dan het gemiddelde in de afgelopen twintig jaar), is er in de haven 370 hectare extra nodig. Komen die terreinen er niet, dan mist de economie iets minder dan een miljard gulden aan inkomsten en twaalfhonderd arbeidsplaatsen. In het meest sombere scenario met een economische groei van 1,5 procent is er geen behoefte aan extra bedrijfsgrond.
Voor de oliesector, bulkoverslag, raffinage en tankopslag verwacht het CPB weinig of geen groei. De organisatie onderscheidt in de Rotterdamse haven drie ruimtevragende groeisectoren: containeroverslag, chemie en distributie. In gunstige economische omstandigheden stijgt het aantal containers dat de haven van Rotterdam passeert van ruim drie miljoen naar tien miljoen in 2020. Nieuwe haventerreinen zijn daarvoor niet nodig, vindt het CPB. Op de noordwesthoek van de eerste Maasvlakte is nog honderddertig hectare beschikbaar, en overslagbedrijven hebben al tweehonderd hectare gereserveerd voor hun uitbreidingsplannen.
Ook voor de distributiebedrijven is geen extra ruimte nodig. Op de 'distriparken' op de eerste Maasvlakte en in de Botlek is nog meer dan honderd hectare beschikbaar voor dertig tot veertig bedrijven. Tot 2015 kan de distributiesector in Rijnmond vooruit, berekenden de onderzoekers van het CPB.
Bij de chemie is de situatie anders. Bedrijven in deze sector vragen ruime kavels, en die zijn er niet meer. Maar de behoefte aan ruimte is alleen dringend als elders in de haven geen plek vrijkomt. In vestiging van chemische bedrijven in andere delen van Nederland, ziet het CPB weinig heil. 'Als er een gigant komt, gaat die zo goed als zeker naar Rotterdam', aldus Van Hoek.
Het CPB suggereert een kleine Tweede Maasvlakte aan te leggen voor chemie en distributiebedrijven. Dit terrein hoeft niet aan diep zeewater of bij een kade te liggen, maar wel in de buurt van de kust. Aan- en afvoer van chemische producten kan eenvoudig met pijpleidingen. Een havenmond maakt een Maasvlakte duur, en bij een klein en 'droog' terrein staan volgens het CPB de kosten (1,3 miljard gulden) beter in verhouding tot de bijdrage aan de economie (bijna een miljard tot anderhalf miljard gulden).
Van Hoek verwacht niet dat met de aanleg van een grote Maasvlakte aanmerkelijke schaalvoordelen zijn te halen. Rotterdam is met een kleine Maasvlakte voorbereid op de toekomst, vindt hij. 'Die oplossing doet de positie van Rotterdam geen geweld aan. Het komt altijd voor dat je een onderneming geen plek kunt bieden. Soms hebben bedrijven buitengewone wensen. Als een haven zich overal voor wil indekken, heeft dat een hoge prijs.'
Dat investeringen in Rotterdam worden overwogen, vindt het CPB terecht. Ondanks een sterke terugloop van de werkgelegenheid in de haven is Rotterdam nog steeds een trekker van de economie, vindt Van Hoek. 'Er wordt niet vaak op gelet. Maar in het wegvervoer werken honderdduizend mensen. Dat hangt sterk samen met de haven.'

