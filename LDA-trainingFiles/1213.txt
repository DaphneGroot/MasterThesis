	Italië poogt handel in mensen te stoppen
	Van onze correspondent
Jan van der Putten
 ROME
 Acht dagen hebben 41 Noord-Afrikanen in een piepklein bootje rondgezwalkt op zee. Drie van hen zouden van honger en kou zijn gestorven. Hun makkers zouden de lijken overboord hebben gezet. Maar de Italiaanse politie heeft dat verhaal niet geloofd. Vandaag worden de clandestiene immigranten-in-spe op de boot terug naar Tunesië gezet.

In de nacht van oud op nieuw bracht de Italiaanse politie een motorbootje op met Tunesiërs en Algerijnen aan boord. Dat gebeurde op tien mijl van het eilandje Lampedusa tussen Sicilië en Tunesië. Op Lampedusa werden de stuurman en de eigenaar gearresteerd wegens mensenhandel.
Hun verhaal over de drie opvarenden die de ontberingen niet zouden hebben overleefd, wekte argwaan toen de stuurman zichzelf begon tegen te spreken. Eerst beweerde hij dat de drie overboord waren gezet, daarna dat ze door de golven waren weggespoeld. De linkse burgemeester van Lampedusa zei al direct dat het verhaal een trucje was om niet naar Tunesië te worden teruggestuurd. Donderdag gaf de financiële politie hem gelijk.
Lampedusa is het afgelopen jaar voor duizenden illegalen uit Noord-Afrika de toegangspoort tot Europa geworden. Die immigratie komt voort uit economische noodzaak, maar is allesbehalve spontaan. Mensenhandelaars eisen vaak duizenden guldens om aspirant-immigranten in doorgaans aftandse motorbootjes over te zetten.
Soms loopt de oversteek uit op een ramp. In juli 1996 verdronken vijftien illegalen. Drie maanden tevoren was een bootje met 25 mensen aan boord op vijfhonderd meter voor de kust van Lampedusa door toedoen van de roerganger tot zinken gebracht. Dat zag hij als de enige manier om te ontsnappen aan de Italiaanse kustwacht. Slechts vier schipbreukelingen overleefden die ramp.
Maar doorgaans zijn de bootvluchtelingen helemaal niet bang voor de kustwacht, ook al kijken ze in het opvangcentrum in Lampedusa nog zo sip de tv-camera's in. Dat hoort bij het scenario. Want opgebracht worden naar Lampedusa is een schakel in de zorgvuldig geplande reis naar het vermeende Europese paradijs.
In Lampedusa worden de clandestienen geravitailleerd en daarna overgevaren naar Agrigento op Sicilië. Daar krijgen ze een uitwijzingsdecreet overhandigd, en vervolgens mogen ze gaan. Het decreet geeft hun twee weken de tijd Italië te verlaten. De meesten van hen willen niet anders. Ze nemen de trein naar Duitsland of Frankrijk. Of ze voegen zich bij vrienden of familieleden in Italië.
Om identificatie bij aankomst in Italië te voorkomen, sturen de illegalen alvorens in Tunesië aan boord te gaan, hun persoonsbewijs naar hun familie. Die stuurt hun de papieren later na. Geld hebben ze bij aankomst evenmin bij zich. Ook dat wordt hun nagestuurd.
De Italiaanse politie wist best dat ze met het 'opbrengen' en 'deporteren' meewerkte aan het draaiboek, maar ze kon er niets tegen doen. Totdat een paar weken geleden de Italiaanse diplomatie de Tunesische autoriteiten tot enige activiteit wist te porren.
De illegalen die de Italiaanse politie nog in de internationale wateren onderschept, worden voortaan overgedragen aan Tunesische patrouilleschepen voor hun gedwongen repatriëring.
Deze maatregel heeft de organisatoren van de overtochten genoopt tot nieuwe trucs. Zo hield op nieuwjaarsdag een Italiaanse patrouille nog buiten de territoriale wateren een boot aan met veertig Marokkanen. Over de radio vroeg ze om de tussenkomst van de Tunesische kustwacht. Dat leidde tot paniek onder de vluchtelingen.
Eerst zeiden ze dat ze iemand moesten zoeken die in zee was gevallen, daarna dat ze in quarantaine moesten omdat ze een besmettelijke ziekte onder de leden hadden. De Italiaanse politie wist het toen ook niet meer. Ze nam de boot van de illegalen op sleeptouw. Bij medische controle op Lampedusa werd bij niemand ook maar een spoor van een besmettelijke ziekte gevonden.
Ook het verhaal over de drie in zee gegooide lijken zou bluf zijn geweest. Door zichzelf te beschuldigen van een misdrijf, zouden de vluchtelingen de Italiaanse autoriteiten hebben willen dwingen hen op te nemen. Vandaag beleven zij en de niet-besmette Marokkanen het einde van hun avontuur op de plaats waar het begon.

