	Oud-ploeggenoot zit debuterende Dalglish dwars
Een oude maat en een landgenoot bovendien, Graeme Souness, zat Kenny Dalglish zaterdagmiddag dwars en de eerste wedstrijd van de voormalige speler van Liverpool als coach van Newcastle United eindigde teleurstellend. De droomstart werd een anti-climax toen Southampton, de ploeg van Souness, in de laatste acht minuten twee maal scoorde (2-2).
'Maar desondanks ben ik trots op het elftal. En het is goed om terug te zijn.' Donderdag verbonden Dalglish en Newcastle United zich aan elkaar. Een andere oud-speler van Liverpool, Kevin Keegan, nam ontslag en maakte de weg vrij voor de legendarische Schot. Als een der eersten stuurde Souness, eveneens ex-Liverpool en in 1991 bij die club zijn opvolger als manager, Dalglish een gelukstelegram.
De slotfase van zijn eerste duel was een nachtmerrie. Newcastle United leek, hoewel Southampton de druk almaar opvoerde, drie punten weg te graaien uit The Dell. Ferdinand had in de veertiende minuut als eerste gescoord en Clark bezegelde het lot van The Saints in de 82ste minuut, zo leek het.
Paniek brak in de slotfase echter uit in de gelederen van de ambitieuze ploeg. Maddison gaf Southampton hoop na een fout van doelman Hislop en in blessuretijd maakte Le Tissier gelijk met het laatste schot van de wedstrijd.
De wisseling van de wacht in Nottingham heeft Bryan Roy goed gedaan. Na de promotie van international Stewart Pearce tot speler-manager is hij weer in de gratie. Gisteren schoot hij zijn club te hulp tegen Tottenham door twee maal te scoren. De degradatiekandidaat kwam al na twee minuten op achterstand. Sinton scoorde voor Tottenham.
Na de rust sloeg Roy toe, in een fase dat de tegenstander na de rode kaart voor de onlangs aangetrokken Zwitserse verdediger Vega met een man minder speelde. De Nederlandse oud-international maakte in de 47ste minuut gelijk en besliste het duel precies een kwartier later.
Ook Bergkamp scoorde gisteren, tegen Everton dat met 3-1 werd verslagen. Arsenal klom daardoor naar de derde plaats. Behalve Bergkamp, die uitstekend speelde, waren Vieira en Merson succesvol voor Arsenal. De komende drie duels is Bergkamp geschorst, wegens de rode kaart tegen Sunderland.
Op Anfield won Liverpool met 3-0 van Aston Villa en bejubelden de supporters een nieuw talent uit de succesvolle school. In zijn eerste volledige wedstrijd voor de club opende Carragher na vijftig minuten de score. Het talent viel ook op doordat hij al na twintig seconden een gele kaart kreeg. Collymore en Fowler maakten de andere goals.
Sheffield Wednesday verloor, na een ongeslagen reeks van dertien duels, en dat Middlesbrough zegevierde (4-2), was verrassend. Van de laatste zestien wedstrijden won de ploeg er slechts één. Ravanelli opende de score na veertien minuten uit een strafschop.
Twintig minuten voor tijd werd hij uit het veld gestuurd, nadat hij voor de tweede keer was gewaarschuwd. Twee Brazilianen, Emerson en Juninho, en de debuterende Italiaan Festa (ex-Inter), scoorden eveneens voor Middlesbrough.
Manchester United bleef tweede door Coventry te verslaan, met 2-0. De doelpunten van de titelverdediger werden na rust gemaakt door Giggs en Solksjaer. Chelsea won met 3-1 van Derby. Voor de formatie van Gullit scoorden Wise, Leboeuf (strafschop) en Hughes.
Eric Gerets boekte gisteravond een betekenisvolle triomf over de kampioen van België, Club Brugge dat in het eigen stadion van Lierse SK een niet mis te verstane les kreeg: 2-4. De achterstand op Moeskroen, de sprookjesachtige debutant, liep daardoor op tot vier punten.
Club Brugge kreeg geen vat op het creatieve Lierse SK. Bij de rust leek de landskampioen al kansloos: 0-2, door treffers van De Roover en Klioejev (ex-Feyenoord). Pas nadat Haagdoren 0-3 had gemaakt, leefde Club Brugge op. De Kroatische topschutter Spehar bracht met twee treffers binnen vijf minuten de spanning terug. Zefilho besliste in de laatste minuut de topper: 2-4.
Met de Zeeuwse doelman De Koeyer op doel won Moeskroen de lastige uitwedstrijd bij Lokeren, 2-0. De zege was de twaalfde van Moeskroen dit seizoen. Janevki maakte in de eerste helft de openingstreffer door in eigen doel te schieten. Debutant Van den Dorpe besliste na de rust de wedstrijd.
Opvallend was de nederlaag van Standard Luik op eigen veld tegen Racing Genk, 2-0. Goor en Haeldermans scoorden na counters. Anderlecht kwam niet in actie. Het veld van Lommel was onbespeelbaar. Lauwers van Eendracht Aalst maakte alle doepunten voor zijn ploeg tegen Cercle Brugge (4-2).
Twee spelers van Celtic voeren in Schotland het topscorersklassement aan en een van hen, Van Hooijdonk, wil de club zo snel mogelijk verlaten. Zaterdag bracht hij zijn totaal op veertien door tegen Hibernian twee maal raak te schieten. De Portugees Cadete, de andere trefzekere aanvaller van Celtic, scoorde eenmaal.
Ook de eeuwige rivaal, Glasgow Rangers, dankte zaterdag veel aan de buitenlanders in de ploeg. Tegen Motherwell maakten een Duitser (Albertz), een Deen (Laudrup) en een Engelsman (Gascoigne) de doelpunten. De treffer van Gascoigne werd voorbereid door een debuterende Chileense aanvaller, Sebastian Rozental.

Foto
	Shearer (links) en Ferdinand van Newcastle United in duel met onder anderen de Nederlander Monkou (rechts) van Southampton. FOTO REUTER

