	Commissie toetst euthanasie achteraf
	Van onze verslaggeefster
DEN HAAG
Regionale toetsingscommissies, bestaande uit een arts, een jurist en een ethicus, moeten gaan beoordelen of artsen die euthanasie hebben uitgevoerd, zorgvuldig hebben gehandeld. Levensbeëindiging bij wilsonbekwamen zal, eveneens achteraf, worden getoetst door een aparte, landelijke commissie. Het Openbaar Ministerie besluit vervolgens, mede op advies van de toetsingscommissies, of de arts moet worden vervolgd.
Het kabinet heeft hiertoe besloten om de meldingsbereidheid van artsen te vergroten. Vandaag geven de ministers Sorgdrager (Justitie) en Borst (Volksgezondheid) een toelichting op dit besluit.
Uit een onderzoek van de hoogleraren Van der Maas en Van der Wal, dat twee maanden geleden verscheen, bleek dat euthanasie in 60 procent van de gevallen niet wordt gemeld.
Het aantal artsen dat euthanasie en hulp bij zelfdoding wél meldt, is sinds 1990 toegenomen van 18 naar 41 procent. De meerderheid meldt niet omdat euthanasie formeel strafbaar is. Gevallen van levensbeëindiging bij wilsonbekwamen (terminale patiënten, zwaargehandicapte baby's) wordt nooit gemeld.
Van der Maas en Van der Wal pleiten in hun rapport al voor het soort toetsingscommissies dat het kabinet nu gaat instellen. Op het moment dat het rapport verscheen, eind november vorig jaar, hadden ambtenaren van het ministerie van Justitie al een opzet voor de toetsingscommissies gereed, zo meldde de Volkskrant eind november.
Toen werd gedacht aan acht regionale commissies waar artsen euthanasie kunnen melden. Nu blijkt dat de ministers Sorgdrager en Borst zich nog niet op een aantal willen vastleggen. Wel volgen de ministers het ambtelijke plan om één commissie in te stellen voor levensbeëindiging bij wilsonbekwamen.

