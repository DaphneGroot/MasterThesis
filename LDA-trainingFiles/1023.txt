	Personeelsbeleid van ABN Amro ontketent rel in Londense City
	Van onze verslaggever
AMSTERDAM
Nederlandse banken beginnen nu echt mee te tellen in het mekka van de financiële wereld, de City in Londen. Waar ING twee jaar geleden al opzien baarde door zijn slag te slaan met de overname van het gerenommeerde Barings, pakt ABN Amro het op wat kleinere schaal aan: deze bank koopt de concurrentie niet op, maar kaapt het personeel weg.
De concurrentie vindt het niet leuk. Maar ABN Amro wordt nu in elk geval serieus genomen. De gezaghebbende Financial Times vond het nodig om een alinea op de voorpagina, een commentaar, een column, een nieuwsverhaal en een analyse aan de affaire te wijden.
Het gaat om de 35-jarige Nicola Horlick, een van de weinige vrouwen op een hoge positie in de City. Zij was, zoals dat heet, fondsmanager bij Deutsche Morgan Grenfell, een van de grote zakenbanken in Londen. Haar functie hield in dat ze moest proberen pensioenfondsen zo ver te krijgen dat ze hun geld aan haar toevertrouwden, opdat zij er méér geld van zou kunnen maken. Daarin slaagde ze aardig: de vermogensbeheerders van Deutsche Morgan Grenfell hebben zo'n 54 miljard gulden aan pensioengelden onder hun hoede.
Met haar geschatte inkomen van een kleine anderhalf miljoen gulden per jaar (exclusief bonussen) leek er voor haar dan ook een glorieuze toekomst weggelegd bij de bank. Maar Deutsche Morgan Grenfell werd vorig jaar getroffen door mismanagement van een van zijn vorige fondsbeheerders, Peter Young.
Die zaak wordt nog onderzocht door de toezichthouders in Londen, maar wel was al duidelijk dat Deutsche alle zeilen moest bijzetten om het vertrouwen van de klanten te behouden. Nicola Horlick was een belangrijke rol toebedacht, want als er iemand in staat zou zijn om het geschonden blazoen weer op te poetsen, was zij het wel.
Totdat Deutsche Morgan Grenfell er eerder deze week achter kwam dat Horlick op het punt stond de plaat te poetsen. En niet alleen zijzelf zou de overstap naar ABN Amro willen maken, ze zou bovendien twintig medewerkers hebben geronseld die met haar de gelederen van de Nederlandse bank in Londen zou versterken. Horlick werd onmiddellijk geschorst.
ABN Amro zelf heeft nooit een geheim gemaakt van zijn ambities in Londen vaste voet aan de grond te krijgen. De bank heeft er al een effectenbedrijf (ABN Amro Hoare Govett) maar mist nog een vermogensbeheerder van formaat.
Volgens ingewijden in Londen lacht de concurrentie van Morgan Grenfell Asset Management in zijn vuistje. De bank staat zelf bekend om het agressieve beleid. Vorig jaar kocht de financiële instelling 65 handelaren en fondsbeheerders weg bij ING in Latijns Amerika.
De affaire werpt wel licht op de veranderende verhoudingen in de financiële wereld. Tot voor kort waren de enorme salarissen en bonussen zoals Horlick die kreeg, slechts weggelegd voor de snelle jongens die de grote transacties voor hun rekening nemen.
Kennelijk is ook het vermogensbeheer nu aantrekkelijk geworden . Talent is schaars en er worden ongelooflijke bedragen betaald om goede mensen te krijgen. Onbekend blijft dan ook hoeveel ABN Amro kwijt is om Horlick binnen te halen, en ook: hoe lang Horlick het uithoudt bij de Nederlandse bank.

