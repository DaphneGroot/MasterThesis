Return (toetsenbord).
Return (Engels voor "terugkeren") of Enter ("invoeren") is een toets op het toetsenbord van een computer, waarmee men, afhankelijk van het computerprogramma, meestal naar een nieuwe regel gaat en/of een ingave bevestigt.
De benaming "return" is afgeleid van carriage return ("wagenterugloop"), de Engelse term bij een typemachine om de wagen met het papier te laten terugkeren naar de rechterkant van het apparaat, zodat de volgende letters links op het papier zouden komen. Bijbehorend was een line feed nodig om op een nieuwe regel te gaan typen. Op een typemachine zonder elektrische aandrijving was er een hendel om in één handeling beide te doen. Bij elektrische schrijfmachines werd dit een toets en hieruit is de "Return"-toets van een computer ontstaan.
Onderscheid tussen Return en Enter.
Op mainframe-computers wordt, in tegenstelling tot pc's, nog steeds een onderscheid gemaakt: return brengt je naar de volgende regel (line feed + carriage return), terwijl enter de ingebrachte waarde doorgeeft van de terminal naar de centrale processor voor verwerking. Dergelijk gedrag komt ook terug in sommige software-pakketten zoals Mathematica (software) en Photoshop: bij het bewerken van een tekstvak wordt bij 'return' een nieuwe regel gemaakt, terwijl 'enter' het tekstvak "rendert".
Carriage return (CR).
Carriage return (CR) is teken nummer 13 (hex 0x0D, octaal 015) in de ASCII-tekenset, en alle uitbreidingen hiervan, zoals ANSI, ISO 8859-1 en UTF-8).Traditioneel plaatst dit teken de tekst-pointer terug naar de eerste positie van de huidige regel, maar afhankelijk van het besturingssysteem en het programma werkt het teken vaak alleen in combinatie met een line feed-teken (LF).
