	Huizenga wil 'slechts' helft van automarkt VS
	 Binnenkort, zo berichtte deze krant onlangs, krijgt Den Haag de Nederlandse primeur van de eerste autosupermarkt: Carmax. Maar natuurlijk bestaat zoiets in de VS al lang.
Een van de grootste namen op dit terrein is Wayne Huizenga, kleinzoon van Groningse emigranten, een van de rijkste mannen ter wereld, oprichter van afvalverwerker Waste Management, redder van videoketen Blockbuster, en nu geheel opnieuw begonnen als autohandelaar.
Huizenga kocht afgelopen september Republic Industries voor een paar miljoen dollar, en alleen al zijn naam was goed voor een paar honderd miljoen aan aandelenkapitaal dat vervolgens toestroomde. Met dat geld koopt Huizenga autodealers op. De fabrikanten zitten daar niet echt op te wachten, meldt het Amerikaanse zakenblad Business Week: ze zijn bang dat de auto-detailhandel, als die minder versnipperd raakt, meer macht zal krijgen. En die grotere macht gaat ten koste van de producenten.
De fabrikanten nemen echter een wat ambivalente houding in: niet alleen kunnen ze nauwelijks wat doen aan die herschikking van de dealernetwerken, ook hopen ze stiekem dat de kosten van de dealerships omlaag kunnen.
Huizenga speelt daarop in. Zijn directeur auto-activiteiten, Steven Berrard van AutoNation, zegt bescheiden: 'Het is een enorme industrie: 350 miljard dollar alleen al in gebruikte auto's. We willen slechts 50 procent van die markt.'
En hij laat er geen gras over groeien. In november kocht Huizenga autoverhuurbedrijf Alamo voor 625 miljoen dollar, deze maand National Car Rental System voor 2,3 miljard dollar. Een week later gaf het bedrijf voor 300 miljoen dollar nieuwe aandelen uit om veertien dealers in Florida op te kopen.
Huizenga wil uiteindelijk een 'van-de-wieg-tot-het-graf-bedrijf' beginnen dat auto's verhuurt, least, verkoopt, financiert en repareert. Dat is alles. En gezien zijn voorgeschiedenis, is de kans groot dat hij daarin slaagt ook.


