	Gouden sieraden voor kemphanen
	WIE DENKT dat stammenleiders in de vroege middeleeuwen hun macht ontleenden aan het vermogen hun rivalen vakkundig de hersens in te slaan, zit niet ver naast de waarheid. Maar bruut geweld alleen was niet genoeg. Ook in die tijd stelde je pas echt wat voor als je beschikte over een goed gevulde geldbuidel.
Kostbare voorwerpen speelden een belangrijke rol bij het smeden van politieke verbintenissen. De tentoonstelling Gewapend met Goud in het Rijksmuseum Het Koninklijk Penningkabinet in Leiden is gewijd aan dit aspect van de machtsstrijd in de duistere Middeleeuwen.
Na het vertrek van de Romeinen maakten Germaanse volkeren de dienst uit in de Lage Landen. Franken, Friezen en Saksen lieten tussen 300 en 800 na Christus fraaie voorwerpen achter in de Nederlandse bodem. Gewapend met Goud laat een deel van die schatten zien.
Zo blijkt dat onze verre voorouders prachtige sieraden en wapens bezaten. De tentoonstelling is extra interessant dankzij de originele presentatie van al dat fraais.
Een spannend verhaal over de strijd om het leiderschap van twee Frankische krijgers plaatst de getoonde voorwerpen in een context. De twee kemphanen uit het verhaal, graaf Grimbald en hertog Walbrand, proberen elkaar de loef af te steken door zoveel mogelijk met geld te smijten. De heren paraderen rond met hun kostbaarste sieraden en wapens om hun mannen te imponeren. Wie het meest kan uitdelen, wint, is de moraal van dit Frankische epos.
Deze (verzonnen) geschiedenis is onder de titel Herwigs mannen als kinderboekje verkrijgbaar bij de balie van het museum. Het is geschreven door Evert van Ginkel en bedoeld voor kinderen van elf tot vijftien jaar. De perikelen van Walbrand en Grimbald maken de tentoonstelling zeker voor hen een stuk leuker.
Achter de vitrines met oudheden zijn vergrote illustraties uit het boekje geplaatst. We zien welke gebruiksvoorwerpen het dode stamhoofd Herwig meekrijgt in zijn graf en hoe de krijger Grimbald gouden munten offert in de rivier. Door middel van het verhaal en de illustraties wordt de betekenis en functie van de getoonde kostbaarheden duidelijk. Walbrand doodt bijvoorbeeld het paard van zijn overleden vader, opdat het beest zijn meester in het Walhalla kan blijven dienen. Het paard wordt naast het stamhoofd begraven. Op die manier is meteen de vondst van het ijzerbeslag van een paardentuig in een mannengraf verklaard.
De organisatoren van de expositie hebben zich uitgesloofd om het kinderen naar de zin te maken. Degenen die nog iets te jong zijn voor het kinderboekje, kunnen zich uitleven op het computerspelletje Archeodog. Met deze grappige hond zijn archeologische schatten op te sporen. Als de hond iets gevonden heeft, blaft hij. Nadeel: het spelletje is eigenlijk t leuk. Kinderen zullen er waarschijnlijk voor in de rij moeten staan als het druk is.
Twee andere computerschermen bieden informatie die buiten de context van het Frankische verhaal valt. En computer weet veel over Romeins en Frankisch muntgeld. Hoeveel sestertin gaan er in een aureus? Enige interactiviteit met deze computer leidt naar het antwoord. Een collega-apparaat maakt een sprong van vijftienhonderd jaar. Deze weet alles over de euro en de EMU. Van oud naar nieuw geld, en zo ontwaken we net voor de uitgang weer in de twintigste eeuw.
Yvonne Hofs
Gewapend met Goud tot en met 25 oktober in Koninklijk Penningkabinet, Rapenburg 28, Leiden, 071-512.07.48. Open di-zat 10-17 uur, zon 12-17 uur.

Foto
	Speciale illustratie voor Gewapend met Goud, gemaakt door Kelvin Wilson.

