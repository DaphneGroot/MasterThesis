	Stadsatlas met wat missers en zoekplaatjes
	Wat doe je als je een nieuw boekje met adressen en telefoonnummers krijgt? Je kijkt of je er goed in staat. Bij de presentatie van de Atlas Amsterdam aan W. Duisenberg, vorige week in De Nederlandsche Bank, ging het niet anders. De bankpresident sloeg in het naslagwerk dat is bedoeld voor Eurotop-journalisten en -delegaties direct het hoofdstuk 'De FinanciÂ‰le Stad' op - om ook meteen een fout te constateren. Die naam herhaalt zich aan de bovenkant van elke rechterpagina, maar helaas: juist op de bladzijde waar Duisenbergs belangstelling naar uitging, stond abusievelijk 'De Democratische Stad'.
De bij de presentatie aanwezige media bogen zich over de gegevens in het hoofdstuk 'De Culturele Stad'. De vertegenwoordiger van het maandblad Ons Amsterdam meldde bedroefd: 'We maken een mooi blad, maar we staan er niet in.' 'Wij ook niet', zei iemand van de lokale tv-zender AT 5. En meer media bleken te zijn vergeten.
Afgezien van die niet zo heel belangrijke missers staan er regelrechte fouten in de atlas, zo leert een uurtje bladeren. De gemeenteraad telt 45 zetels, maar in het overzicht staan er maar 44 ingevuld. Nummer 45, een onafhankelijk raadslid afgesplitst van de centrumdemocraten, wordt niet genoemd. Ook het opkomstpercentage van de laatste raadsverkiezingen klopt niet.
Er is meer over het hoofd gezien. Volgens de nieuwe gids is de Zeeburgertunnel, waardoor sinds 1990 verkeer raast, nog in aanbouw. Iets verderop wordt in het stukje 'openbaar vervoer' de sneltram naar Amstelveen overgeslagen. Op de overzichtskaart achterin staat die metrolijn wel, maar is die naar de Bijlmer weer vergeten.
De Bijlmer wordt op dit ogenblik verbouwd in de strijd tegen getto-vorming en verpaupering, maar het boekje meldt: 'De gemeente besteedt de komende tien jaar 150 miljoen om gettovorming in de stad tegen te gaan. De maatregelen spitsen zich toe op de wijken De Baarsjes, Oost, Geuzenveld/Slotermeer en Bos en Lommer.'
De uitgever van het boek (oplage 16 duizend exemplaren) zegt dat fouten kunnen worden hersteld. 'De pagina's zijn klaar, maar nog niet geraapt en gebonden. We drukken een foute pagina gewoon over.'
Marc van den Broek

