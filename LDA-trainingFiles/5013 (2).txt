Jon Bon Jovi.
John Francis Bongiovi (Perth Amboy, 2 maart 1962) is een Amerikaans zanger, componist, muzikant, die vooral bekend is als de leadzanger van de band Bon Jovi. Ook heeft hij enkele rollen gehad in Hollywoodfilms en televisieseries.
Levensloop.
Bongiovi veranderde zijn naam in "Jon Bon Jovi" toen zijn platenmaatschappij hem dit aanraadde. Hij trouwde op 29 april 1989 in Las Vegas en heeft vier kinderen.
Jon heeft twee soloalbums opgenomen, "Blaze of glory" (1990) en "Destination anywhere" (1997) en verkocht meer dan 140 miljoen albums met zijn band Bon Jovi. Vooral "It's My Life" en "Bad medicine" waren grote hits.
Bon Jovi speelde in "Moonlight and Valentino", "The Leading Man", "Destination Anywhere", "Homegrown", "Little City", "No Looking Back", "Row Your Boat", "U-571", "Pay it Forward", "Cry Wolf", "Pucked" en "New Year's Eve". Hij verscheen tevens in de televisieseries "Sex and the City", "Ally McBeal", "Las Vegas" en "The West Wing".
Hij zet zich in voor veel goede doelen, zoals Project H.O.M.E., Habitat for Humanity, de Special Olympics, het Amerikaanse Rode Kruis en de Elizabeth Glaser Pediatric AIDS Foundation. Voor zijn humanitaire werk ontving hij in 2001 een eredoctoraat "Humanities" van de Monmouth University in New Jersey. Hij is benoemd tot de eerste ambassadeur van Habitat for Humanity. Verder is hij oprichter en mede-eigenaar van de "Philadelphia Soul", een arenafootballteam. Al het geld dat hiermee verdiend wordt, gaat naar goede doelen. Ook is hij lid van de White House Council for Community Solutions.
