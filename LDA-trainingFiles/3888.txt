	Expositie toont de schatten van de berg Athos Hallucinerende devotie van de Moeder Gods
	Van onze verslaggever
Bob Witman
 THESSALONIKI
De Moeder Gods zal haar hoofd ontelbare keren zo teder hebben gebogen naar het kind Jezus op haar linkerarm. Zo staat ze op tienduizenden iconen, op altaarstukken, mozaeken en op fresco's. Zo is ze geportretteerd door grote schilders en door duizenden naamlozen, haar gezicht zorgelijk of liefdevol, doorgaans half en profile gedraaid naar de baby - die meer een dwerg is dan een kind - op haar linkerarm.
Ondanks het feit dat ze oneindig vaak op deze manier is geschilderd, is de devotie van Moeder Gods met kind uit het Vatopediou-klooster op Athos bijna hallucinerend. Ze heeft een vage glimlach op haar okerkleurig gezicht dat is gericht naar het bolle mannetje op haar arm. Hij heeft voorkennis van zijn lot, getuige zijn peinzende blik en de houding van zijn de rechtervoet die zo is gedraaid dat de voetzool prominent zichtbaar is. Die voetzool is nu nog gaaf.
Deze icoon, gedateerd aan het einde van de dertiende eeuw, is zo heilig dat er in het museum van Byzantijnse cultuur in Thessaloniki een soort van anti-kuswachten zijn neergezet om haar te beschermen tegen aanbidding. Ze zijn zeer alert, deze suppoosten.
Sinds de beeldenstrijd in het Byzantijnse rijk is beslecht, is het kussen van de heiligenbeelden in de oosters-orthodoxe kerk niet alleen maar informeel toegestaan. 'Het behaagt God om te aanbidden en te kussen alle beeltenissen van Onze Heer Jezus Cristus en de onbevlekte Moeder van God en eeuwige-maagd Maria, de heilige engelen andere heiligen', noteerde de patriarch van Constantinopel Tarasios (789-806).
Maar deze Moeder Gods van Athos is zevenhonderd jaar geleden geschilderd en zo teer dat ze al kussende gelovigen niet zou overleven. Het strenge zaaltoezicht op de expositie Schatten van de berg Athos was n van de vele voorwaarden van de monniken van het schiereiland Athos voor ze hun religieuze kostbaarheden af wilden staan aan wereldse tentoonstellingsmakers. Er is jaren onderhandeld om de iconen, handschriften, houtsnijwerk en andere kunstvoorwerpen voor het eerst in het duizendjarige bestaan van de religieuze gemeenschap buiten het Griekse schiereiland te kunnen exposeren.
De Moeder Gods uit het Vatopediou-klooster op Athos is een schepping van een anoniem genie. Zoals alle iconen tot de zestiende eeuw ongesigneerd waren, wat de makers vrijwaarde van wereldse ijdelheden waarmee hun westerse collega's vanaf de vroege Renaissance besmet raakten. De iconenschilder schilderde niet voor eigen glorie, maar voor die van God.
Hij leende zijn hand aan zijn schepper om de heiligen zo gloedvol mogelijk te verbeelden. Wat van groot belang is in de oosters-orthodoxe kerk, omdat iconen geen opsmuk zijn, maar een formeel onderdeel van de liturgie.
De kerkschatten van het monnikenrijk in het noordoosten van Griekenland zijn dit millennium slechts zelden geplunderd, ondanks de vele machtswisselingen waarmee Athos te maken had. Enerzijds is dat te danken aan zijn ligging in de hart van het Byzantijnse rijk. Anderzijds werd er op het schiereiland een pragmatische politiek gevoerd, waardoor de monniken ook onder vreemde heersers een beschermde positie genoten.
Er bevinden zich zo'n twintigduizend iconen en oneindig veel meer manuscripten in de twintig kloosters van Athos. Lang niet alles is genventariseerd en beschreven, laat staan gerestaureerd. Athos heeft te kampen gehad met vergrijzing van de bevolking en verval van de gebouwen. Pas sinds 1980 is het aantal monniken weer flink toegenomen (er leven er nu ongeveer 1500). Lang heeft de gemeenschap zich verzet tegen Europese steun bij de restauratie. Die EU is immers een bolwerk van protestanten en katholieken en die zaken liggen ook eeuwen na het schisma op Athos nog erg gevoelig.
Gelet op deze houding van de monniken en de enorme religieuze betekenis van de iconen, is het goed beschouwd een klein wonder dat de schatten nu zijn te zien in het kader van Thessaloniki als culturele hoofdstad. Aan een aantal van de oudste iconen worden ook wonderbaarlijke genezende krachten toegeschreven.
Er staan jonge Grieken ontroerd en zeer langdurig te kijken naar die andere Moeder met kind in dezelfde zaal met hoog-Byzantijnse kunst. Deze icoon komt uit het Chilandariou-klooster en dateert uit 1260-70. Zij is hevig aangevreten door de tijd, maar dat lijkt haar alleen maar eerbiedwaardiger te maken. Op deze voorstelling glimlacht de Moeder Gods niet, maar kijkt ze zorgelijk, alsof dit keer zij de toekomst van haar kind voorziet.
Dankzij deze expositie is het voor het eerst ook leken gegeven een selectie uit een van de belangrijkste collecties kerkelijke manuscripten te zien. De handschriften gaan terug tot de eerste jaren van de beeldenstrijd. Zoals het psalmenboek uit het Pantokrator-klooster uit de negende eeuw met negenenzeventig figuratieve miniaturen in de marges. Meer nog misschien dan bij de iconen, geven de illustraties in de boeken weer hoe groot de rol van beeltenissen in het spirituele leven van de oosters-orthodoxe kerk is.
Er is in het jaar dat Thessaloniki wilde flonkeren als culturele hoofdstad veel mis gegaan (gebouwen waren niet op tijd klaar, ruzies in de organisatie), maar deze expositie over Athos heeft daar niet onder geleden. En, laat de organisatie niet na te benadrukken, nu is een van de grootse oosterse-kerkschatten voor het eerst toegankelijk voor 'de helft van de wereldbevolking', een verwijzing naar het verbod voor vrouwen om de mannengemeenschap op het Griekse schiereiland te bezoeken.
De Schatten van de berg Athos, t/m 31-12 in Museum voor Byzantijnse Cultuur, Thessaloniki.

Foto
	Maagd Maria op de deur van Ikonostasis van het Vatopediou-klooster, circa 1200. Maria en kind, eind dertiende eeuw, Vatopediou-klooster. Maria en kind, circa 1260-70, Chilandariou-klooster. Psalmenboek uit de negende eeuw, Pantokrator-klooster.

