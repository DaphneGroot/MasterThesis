	Viktor Klima volgt Vranitzky op als bondskanselier
	AP, ANP
WENEN
De Oostenrijkse bondskanselier Franz Vranitzky, die zaterdag zijn aftreden aankondigde, zal worden opgevolgd door de 49-jarige Viktor Klima, die nu minister van Financiën is. Beiden behoren tot de sociaal-democratische partij SPÖ. 'Langer dan tien jaar moet een premier niet regeren. Het is normaal dat je de fakkel aan iemand van de jongere garde doorgeeft. Het moment daarvoor is gunstig, omdat het land noch een politieke noch een financiële crisis kent', verklaarde Vranitzky (59).
Vranitzky zei zondag in een tv-uitzending dat de grootste verandering tijdens zijn ambtsperiode het einde van de Koude Oorlog was. Tot zijn grootste successen rekent hij zelf de Oostenrijkse toetreding tot de EU, het verwerken van het nazi-verleden en de normalisering van de verhouding met Israël.
Vranitzky's opvolger Klima is een van 's lands populairste politici. Zijn ster begon te rijzen tijdens de verkiezingscampagne van 1995. Als minister van Verkeer ging hij op de televisie het duel aan met Jörg Haider van de extreem-rechtse FPÖ. Klima slaagde erin Haider verbaal in de hoek te dringen. Na de verkiezingen werd hij tot minister van Financiën gepromoveerd.

