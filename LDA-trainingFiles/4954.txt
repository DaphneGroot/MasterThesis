	Ook Kafelnikov moet zich in Melbourne afmelden
Nadat Richard Krajicek zich al eerder had verontschuldigd, moest gisteren ook Jevgeni Kafelnikov zich afmelden voor de Australian Open. De als vierde geplaatste Rus, vorig jaar Grand Slam-winnaar in Parijs, brak donderdag tijdens een krachttraining zijn rechterhand. In Melbourne ontbreken naast Kafelnikov en Krajicek ook Andre Agassi, Monica Seles (de titelverdedigster bij de vrouwen) en Jana Novotna.

Door het wegvallen van Kafelnikov is de weg naar de finale voor de als nummer één geplaatste Pete Sampras iets minder hobbelig geworden. De loting voor de Open Australische kampioenschappen, voor het eerst in een Grand-Slam-toernooi verricht door een computer, koppelde hem in de eerste ronde aan een qualifier. Daarna vindt de Amerikaanse nummer één van de wereldranglijst mogelijk Thomas Muster, Goran Ivanisevic en zijn landgenoot Jim Courier op zijn pad.
De nummer twee van deze Grand Slam, Michael Chang, heeft evenmin een eenvoudig programma. Zo moet hij in de tweede ronde waarschijnlijk aantreden tegen zijn landgenoot Richey Reneberg en daarna tegen de winnaar van de wedstrijd Philippoussis-Henman. In de halve finale wacht Chang waarschijnlijk de Duitser Boris Becker, die vorig jaar de Open Australische won.
Mark Phillippoussis schakelde vorig jaar in Melbourne nog Sampras uit. De Brit Tim Henman won gisteren in een voorbereidend toernooi in Sydney nog in drie sets van Ivanisevic. De Kroaat leek daar in zijn oude fout te vervallen door meer tegen zichzelf dan tegen Henman te spelen. Het vloeken en het gooien met zijn racket kwam hem op een boete van vijfhonderd dollar te staan. Voor het weglopen van een persconferentie kwam daar nog eens duizend dollar bovenop.
Henman speelt in de finale van het toernooi in Sydney tegen de Spanjaard Carlos Moya. De verrassende Brit, die vorig jaar op Wimbledon doorbrak, drong vorige week in Doha ook al door tot de eindstrijd. Toen moest hij de eindzege aan Jim Courier laten. Wilburforce Vaughan was in 1902 de eerste en laatste Brit die het toernooi van Sydney won.
Van de Nederlandse spelers heeft Sjeng Schalken het bij de loting het slechtst getroffen. Hij ontmoet in de eerste ronde de als elfde geplaatste Jim Courier. Door het ontbreken van Krajicek, die nog revalideert van een knie-operatie, is Jan Siemerink nu de enige geplaatste Nederlander in Melbourne. Hij krijgt met Christian Ruud uit Noorwegen te maken. Paul Haarhuis ontmoet in de eerste ronde Karol Kucera uit Slowakije. Dennis van Scheppingen gaat met Byron Black uit Zimbabwe de strijd aan.
Ook Miriam Oremans heeft een geplaatste speelster geloot. Zij moet in de eerste ronde aantreden tegen de als derde geplaatste Conchita Martinez. Brenda Schultz, als tiende geplaatst, opent het Grand-Slam-toernooi tegen de Zuid-Koreaanse Park Sung-Hee. Kristie Boogert, de derde Nederlandse deelnemer in het vrouwentoernooi, is gekoppeld aan Nicole Arendt uit de Verenigde Staten.
Viervoudig winnares van de Australische Open, Steffi Graf, kreeg een relatief gemakkelijk weg geboden naar de finale. Door het ontbreken van Monica Seles, die onlangs een vinger brak, zitten alle tegenstandsters die haar zouden kunnen bedreigen, in de andere helft van het lotingschema. De Duitse bleef in haar laatste zes Grand-Slam-toernooien ongeslagen.
De als nummer twee geplaatste Arantxa Sanchez-Vicario opent tegen de Italiaanse Gloria Pizzichini. De interessantste wedstrijd in de eerste ronde bij de vrouwen is die tussen de Zwitserse teenager Martina Hingis en de Duitse Babara Rittner. De 15-jarige Anna Koernikova lootte tegen de als nummer twaalf geplaatste Amanda Coetzer. De kampioene van '95, Mary Pierce, moet net als vorig jaar spelen tegen de Russische Elena Likhovtsjeva die dertiende staat op de plaatsingslijst van het Australische toernooi.

Foto
	De Amerikaanse Jennifer Capriati in de door haar gewonnen partij in de halve finales van het toernooi in Sydney. Haar opponente was Lindsay Davenport.FOTO AP

