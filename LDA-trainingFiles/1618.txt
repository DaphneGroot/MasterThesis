	Detailhandel laaiend over winkelplannen Shell
	Van onze verslaggever
AMSTERDAM
MKB Nederland, de branche-organisatie van de kleine en middelgrote winkeliers, is laaiend over de plannen van Shell om bij de benzinestations kleine supermarkten en eventueel fastfood-vestigingen te openen. De organisatie overweegt in Brussel een klacht in te dienen vanwege oneerlijke concurrentie van Shell en de al te dominante marktpositie van Albert Heijn op de Nederlandse markt.
Gisteren kondigden Shell en McDonald's aan bij wijze van proef vijf McDonald's Express-vestigingen te exploiteren binnen de muren van de benzinestations. Een dag eerder maakte Shell al bekend samen met Albert Heijn kleine supermarkten te beginnen. Bij een groot deel van de 750 tankstations die Shell in Nederland heeft zal een supermarkt worden ingericht.
MKB Nederland begint aardig ongerust te worden over de detailhandelsplannen van de oliemaatschappij. 'Wij zijn van meet af aan tegen deze plannen geweest', zegt W. van Teesering, secretaris van de detailhandelsraad van MKB Nederland. Volgens hem is het een slechte zaak voor het midden- en kleinbedrijf. 'Deze winkels kunnen zeven dagen per week open zijn, desnoods 24 uur. Dat is veel langer dan de supermarkten. Oneerlijke concurrentie noem ik dat.'
Van Teesering is niet te spreken over het beleid van minister Wijers van Economische Zaken. 'Wijers bekommert zich niet om de detailhandel. Die luistert liever naar de lobbyisten van grote concerns als Shell en Ahold. De enige belemmering die hij Shell heeft opgelegd is dat een benzinestation meer dan 50 procent van zijn omzet uit brandstof en aanverwante artikelen moet halen. Maar Wijers heeft ook gezegd dat hij dat niet gaat controleren. Evenmin legt hij sancties op.'
MKB Nederland vreest vooral de alliantie tussen Shell en AH. 'In de detailhandel is Albert Heijn nu al een machtsfactor van belang. Een nog groter marktaandeel zou niet wenselijk zijn voor de concurrentieverhoudingen', zegt Van Teesering. Hij heeft de juristen van MKB gevraagd te kijken of er een klacht bij de Europese Commissie kan worden ingediend. 'Ik hoop zo snel mogelijk actie te kunnen ondernemen.'
Bij Shell is men niet onder de indruk van die dreigementen. 'Van klachten is ons niets bekend', zegt de woordvoerder van de oliemaatschappij. 'Wij spelen simpelweg in op de behoeften van de klant aan een bredere dienstverlening.'
Volgens hem is het zeer goed mogelijk dat een groot deel van de Shell-benzinestations over enkele jaren een AH-supermarkt en een McDonald's Express-vestiging herbergt. Het afgelopen jaar hebben Shell en AH met succes geëxperimenteerd met supermarkten.
Tegen het einde van dit jaar worden naar verwachting vijf Shell-stations uitgerust met nieuwe pilot-stores van McDonald's Express. De bedoeling is winkels van zestig tot tachtig vierkante meter te openen. Die krijgen een aangepast, kleiner assortiment dat is afgestemd op bezoekers met wat meer haast, aldus een woordvoerster van McDonald's. 'De shops moeten in staat zijn grote stromen gasten in korte tijd te bedienen.'
Geëxperimenteerd wordt met restaurants met zit- en staanplaatsen, alsmede met een restaurant met een zogeheten drivelane. Ook in de Amsterdam Arena en vestigingen van het kledingconcern C & A exploiteert McDonalds Express-restaurants. Het is nog niet bekend welke Shell-tankstations van een McDonald's Express worden voorzien.

Foto
	Een Albert Heijn-supermarkt bij een Shell-tankstation in Rijswijk. FOTO BERT VERHOEFF - DE VOLKSKRANT

