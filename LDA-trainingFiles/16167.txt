Ron Jans.
Ron Jans (Zwolle, 29 september 1958) is een Nederlands voormalig voetballer. Na zijn actieve carrière werd hij eerst leraar Duits aan een middelbare school, daarna voetbaltrainer en technisch manager. Vanaf het seizoen 2017/18 is hij technisch manager van FC Groningen.
Carrière.
Jans werd geboren in Zwolle. Zijn eerste voetbalervaring deed hij op bij de Zwolse amateurclub "RKSV Zwolle". Zijn talent werd onderkend door PEC Zwolle dat hem als jeugdspeler wist aan te trekken. In het seizoen 1976-77 maakte Jans zijn debuut in het eerste elftal van PEC Zwolle dat toen in de Eerste divisie speelde. Met Jans reikte PEC tot de tweede plaats. Een jaar later werd PEC kampioen en promoveerde naar de Eredivisie. Jans speelde nog vier seizoenen met PEC in de eredivisie en verhuisde in de zomer van 1982 naar FC Groningen.
Als speler van FC Groningen scoorde hij in 1983 een tweetal legendarische goals. Op 23 januari 1983 tijdens de competitiewedstrijd tegen Ajax maakte hij in de slotseconden de gelijkmaker (5–5), nadat Groningen een paar minuten daarvoor nog met 5–3 achterstond, en eerder in de wedstrijd met 2–0 achterstond. En in de UEFA Cup–wedstrijd tegen Atlético Madrid scoorde Jans één van de drie Groningse doelpunten.
In de zomer van 1984 verhuisde Jans naar Roda JC. Bij Roda speelde hij drie seizoenen, waarna hij een seizoen in Japan speelde bij Mazda Sport, met keeper Dido Havenaar onder trainer Hans Ooft. Na terugkeer uit Japan speelde hij nog drie seizoenen bij Veendam.
Opleiding.
Tijdens zijn carrière als profvoetballer volgde Jans een opleiding aan de lerarenopleiding Ubbo Emmius in Groningen en Leeuwarden. Hij behaalde een bevoegdheid in Duits en Geschiedenis. Na zijn voetbalcarrière werd hij leraar Duits op een middelbare school (het Maartenscollege) in Haren. Het voetbal bleef echter trekken, en Jans ging de opleiding voor coach betaald voetbal volgen.
Trainer en technisch manager.
Tijdens zijn opleiding tot coach betaald voetbal trainde Jans drie amateurclubs, SJS uit Stadskanaal, ACV Assen en Achilles 1894. Met laatstgenoemde werd hij in 2000 algeheel amateurkampioen van Nederland. In 2001 werd hij assistent-trainer bij Emmen. Zijn doorbraak kwam in 2002. FC Groningen had na het seizoen 2000-01 afscheid genomen van clubicoon Jan van Dijk. Hij werd opgevolgd door Dwight Lodeweges, die echter na anderhalf seizoen in 2002 werd weggestuurd. Bij het zoeken van een opvolger kwam de club uiteindelijk uit bij Jans. Hoewel Jans nog weinig ervaring had werd hij toch aangetrokken als hoofdtrainer. Dat bleek een voor beide partijen gelukkige keuze.
Bij het aantreden van Jans speelt FC Groningen in de eredivisie, maar bungelt dan onderaan de ranglijst. In zijn eerste seizoen is handhaving de enige doelstelling. Jans slaagt er net in om zich met FC Groningen te handhaven. Wel zorgt zijn ploeg met een salonremise tegen PSV ervoor dat FC Zwolle, de jeugdliefde van Jans, tot de nacompetitie wordt veroordeeld. In zijn tweede seizoen is handhaving de doelstelling, die doelstelling komt geen moment in gevaar.
Vanaf het seizoen 05 wist Jans met Groningen de weg naar boven te vinden. In het laatste volledige seizoen in het Oosterpark werd Groningen twaalfde. Een seizoen later volgde de verhuizing naar de Euroborg wat tot een forse stimulans leidde. Groningen bereikte de play-offs voor de Champions League waarin het de Champions League op een haar miste. Sindsdien is de naam van Jans gevestigd.
Op 23 oktober 2008 was Jans officieel de langstzittende trainer van FC Groningen. Hij heeft nog een contract tot 30 juni 2010.
Theo Verlangen was hiervoor de langstzittende trainer, hij was 6 jaar lang trainer van FC Groningen van 1 juli 1977 tot 30 juni 1983. Bij de wedstrijd tegen Vitesse op 12 april 2009 zat Jans voor de 226e keer op de bank bij FC Groningen.
Op 11 november 2009 werd bekend dat het seizoen 2009/10 het laatste seizoen voor Jans bij FC Groningen zou zijn. Zijn opvolger werd Pieter Huistra. Met ingang van het seizoen 2010/2011 werd hij coach bij sc Heerenveen. Bij de achterban van FC Groningen zorgde dat voor de nodige commotie. Jans blijft twee seizoenen trainer van de Friezen. Na het seizoen 2011/2012 neemt hij afscheid van Heerenveen en wordt opgevolgd door Marco van Basten. Op 29 mei 2012 tekende Jans een contract bij het Belgische Standard Luik, waar hij de Belg José Riga opvolgde.
Na elf competitiewedstrijden werd hij op 22 oktober 2012 bedankt voor bewezen diensten bij Standard Luik. Hij was de eerste trainer die ontslagen werd in de 13; hij wist 13 punten te behalen in 13 wedstrijden.
Op 18 maart 2013 werd bekend dat Jans de nieuwe trainer werd van PEC Zwolle voor het seizoen 2013/14. Jans tekende een contract voor twee jaar. Hij volgde Art Langeler op, die aan het einde van het seizoen 2012/13 vertrok. In zijn eerste seizoen met de club veroverde hij op 20 april 2014 de KNVB beker door Ajax met 5–1 te verslaan. Dit was de eerste grote prijs van de Zwolse club. Amper vier maanden later veroverde hij ook de Johan Cruijff Schaal door wederom Ajax te verslaan, nu werd het 1–0. Jans bleef vier seizoenen aan als trainer van PEC Zwolle. De KNVB maakte in maart 2017 bekend dat hij na afloop van het seizoen 2016/17 hoofddocent voor de cursus Coach Betaald Voetbal zou worden. Jans had twee maanden eerder al aangegeven bij PEC Zwolle dat het lopende seizoen zijn laatste was bij de club. In mei 2017 werd bekend dat Jans toch niet aan de slag zou gaan bij de KNVB, omdat de geplande samenwerking met Leon Vlemmings niet doorging. Op 20 juni 2017 werd bekendgemaakt dat Jans Peter Jeltema opvolgde als technisch manager van FC Groningen.
