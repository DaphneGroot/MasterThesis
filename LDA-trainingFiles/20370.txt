MC Hammer.
MC Hammer, pseudoniem van "Stanley Kirk Burrell" (Oakland, 30 maart 1962) is een Amerikaans rapper. Na zijn faillissement heeft hij een programma op een Amerikaanse Baptistenzender. Begin jaren 90 scoorde hij een groot aantal internationale hits, waaronder de nummer 1-hit "U can't touch this".
Biografie.
MC Hammer groeide op in een wat armere buurt als kind in een religieus gezin dat maar met moeite voldoende geld kon verdienen om eten te kopen. MC Hammer slaagde erin om danser te worden bij het honkbalteam Oakland Athletics en aangemoedigd door de enthousiaste reacties maakte MC Hammer de overstap naar de showbusiness.
In 1987 verscheen zijn eerste rapalbum dat bij een kleine lokale platenmaatschappij werd uitgebracht. Dit album verkocht MC Hammer persoonlijk vanuit zijn eigen auto en in kleine platenzaken in de binnenstad van Oakland. In totaal werden er enkele tienduizenden exemplaren verkocht en dit relatieve succes bezorgde MC Hammer een groot contract bij platenmaatschappij "Capitol".
Zijn echte debuutalbum kwam uit begin 1989, "Let's Get It Started" verkocht goed, maar de echte doorbraak kwam achter in het jaar 1989 met het album "Please Hammer, Don't Hurt 'Em". Op dit album stonden de grote hits "U can't touch this" (met daarin een sample van Rick James' "Superfreak") "Have You Seen Her" en "Pray". "U can't touch this" is nog steeds de best verkochte rapsingle wereldwijd.
Alhoewel de muzikale kwaliteiten van MC Hammer vaak in twijfel werden getrokken, werden er wereldwijd miljoenen exemplaren van "Please Hammer, Don't Hurt 'Em" verkocht. De videoclips werden veel op muziekstations gedraaid, niet in de laatste plaats vanwege MC Hammers danskwaliteiten.
Het volgende album van Hammer (hij had inmiddels het voorvoegsel MC weggelaten) bracht niet het volgende succes. Hammer veranderde zijn imago en acteerde in een strip, ging bokswedstrijden promoten en leidde het leven van een superster. In 1994 maakte Hammer een uitstapje naar de gangsta-rap, maar de kritieken hierop waren zo vernietigend dat Hammer snel weer terugkeerde naar zijn oude genre, een combinatie van rap en pop. Grote successen haalde hij niet meer. In 1996 tekende hij een platencontract bij Death Row Records, destijds de thuisbasis van 2Pac, Snoop Dogg en Dr. Dre. Na de dood van 2Pac op 13 september 1996 verliet hij het label zonder ook maar een liedje uitgebracht te hebben.
In 1997 werd Hammer failliet verklaard. Hij nam de verantwoordelijkheid hiervoor en verklaarde zijn muzikale kwaliteiten voortaan alleen nog maar in te zetten om God te prijzen en om gezinnen de traditionele normen en waarden bij te brengen.
Op 21 oktober 2011 maakte MC Hammer bekend dat hij later dat jaar zou komen met een nieuwe zoekmachine voor het internet, genaamd WireDoo.
