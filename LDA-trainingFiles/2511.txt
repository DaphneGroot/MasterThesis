	Een koop met verborgen gebreken
	Ergens in januari, middenin de nacht, hebben ze serieus overwogen hun 'Haastrecht Arena' te verkopen. Het monument, gebouwd rond 1630, was uitgegroeid tot een zware last voor Jetze (34) en Marian (32) Huisman. Ze zaten ruim negen maanden in de verbouwing en hadden de financiering nog niet rond. Jetze Huisman: 'Moeten we hiermee doorgaan?', vroegen we ons af. 'Kunnen we eigenlijk niet beter stoppen?'
Ze hadden het monument gekocht in de dorpskern van Haastrecht, voor ruim drie ton. Wat een klus van drie maanden van hoogstens anderhalve ton moest worden, is uitgelopen op een restauratie van 800 duizend gulden.
Jetze: 'De makelaar zei nog tegen ons: 'Een balk vervangen, voor de rest is het huis wel goed'. Toch wisten we wel dat het pand er slecht aan toe was, dat het nogal wat geld ging kosten. Maar zoveel? De vorige eigenaar had hier immers jaren gewoond? Nee, niets is ons meegevallen aan dit huis.'
Toen ze na de overdracht in april 1996 met wat vrienden gingen slopen, om zo aannemerskosten te besparen, ging hun rijksmonument scheef staan. Er moest gestut worden. De vloeren, aangetast door vocht, moesten plaatsmaken voor beton. Overal had houtrot toegeslagen. Het dak en de wanden dienden vernieuwd te worden, evenals de waterleiding, riolering, elektriciteit en de gasleidingen. Twintig containers vol puin hebben ze laten afvoeren.
Tot overmaat van ramp kregen ze gedoe met de subsidies. Jetze en Marian hadden de folders van het Nationaal Restauratiefonds (NRF) en de Rijksdienst voor de Monumentenzorg keurig gelezen en ze wisten dat het geld niet meteen op hun bankrekening werd gestort.
Ze hadden recht op 130 duizend gulden subsidie, 30 procent van de totale restauratiekosten op grond van het besluit rijkssubsidiring restauratie monumenten (brrm). Hetzelfde bedrag konden ze tegen een lage rente in de vorm van een restauratie-hypotheek lenen bij het NRF. De rest van de verbouwing was aftrekbaar voor de belastingen.
Groot was echter de verrassing dat hun 130 mille door de gemeente werd gespreid over dertien jaar. De eerste betaling konden ze bovendien pas in het jaar 2000 krijgen, de tweede een jaar later. De rest was onzeker omdat Haastrecht, dat jaarlijks maar een ton aan monumenten heeft te besteden, de subsidies voor vijf jaar plant.
Met veel pijn en moeite kon het tweetal, jaarlijks goed voor een inkomen van twee ton bruto, uiteindelijk een grote verzekeraar zo ver krijgen de kapitale verbouwing te financieren. Het NRF was inmiddels afgehaakt vanwege de te hoge lening. Op het huis van Jetze's ouders moest wel een tweede hypotheek worden afgesloten. Als extra zekerheid.
Marian van Keulen, beleidsmedewerker bij een hogeschool: 'Ach, dit is een ervaring. Elk stuk van dit huis hebben we in onze handen gehad. Dat is het bijzondere. Maar je moet wel gestoord zijn om dit te doen.'
Jetze, commercieel-manager bij een verzekeraar: 'Weet je, het is een liquiditeitsprobleem. Het geld voor de verbouwing is er wel. Alleen komt het wat later binnen.'
De restauratie van een rijksmonument is geen gemakkelijke klus, maar dreigt het in de toekomst ook onmogelijk te worden? Toekomstige bewoners hangt binnenkort een belangrijke subsidie-verlaging boven het hoofd. Per 1 mei zal de brrm, de belangrijkste subsidie-regeling, worden gewijzigd. Particuliere eigenaren van een rijksmonument hebben straks geen recht meer op 30 procent subsidie voor hun restauratie, maar 20 procent.
De verlaging, onder andere bedoeld om meer verbouwingen mogelijk te maken, is onderdeel van het nieuwe restauratiebeleid van staatssecretaris Nuis van Cultuur. Het geld voor rijksmonumenten dient efficinter te worden besteed. In de komende jaren moeten de subsidies namelijk daar terechtkomen waar de restauratie-achterstand het grootst is. Tot nu toe werd het rijksbudget voor monumenten, in 1996 honderd miljoen gulden waaronder 78,5 miljoen in het kader van de brrm, steeds verdeeld op basis van het aantal monumenten in de verschillende gemeenten.
De achterstanden zijn een gevolg van de verlaging van het monumentenbudget in de afgelopen veertien jaar van 180 naar 85 miljoen gulden. Ongeveer 30 procent van de rijksmonumenten, zo blijkt uit onderzoek twee jaar geleden, verkeert in zo'n slechte staat dat restauratie binnen tien jaar noodzakelijk is. 10 Procent is in middelmatige staat. Om de achterstand weg te werken, heeft het kabinet in 1995 besloten 275 miljoen gulden extra ter beschikking te stellen. In tien jaar is echter 1,4 miljard gulden nodig om alle monumenten op te knappen.
'Het is nu al ingewikkeld voor de particulier om zijn monument behoorlijk te restaureren, maar door deze nieuwe subsidieregeling wordt het hem niet makkelijker gemaakt', zegt J. van Beusekom, hoofd monumentenbeleid van het Nationaal Contact Monumenten (NCM), een contact-orgaan voor de honderden particuliere monumentenorganisaties.
Van Beusekom is een van de initiatiefnemers van 'Bewoond bewaard', de eerste monumentenvereniging die de belangen van bewoners van woonhuismonumenten moet gaan behartigen. Zo'n 30 duizend van de 45 duizend rijksmonumenten bestaat uit woonhuizen, maar tot nu toe richtte geen enkele organisatie zich op deze grote groep.
Van Beusekom: 'Deze 20 procent is z¢ weinig, het biedt weinig soelaas. Het ene monument is het andere niet. Dat wordt vaak vergeten. Een restauratie kan variren van een ton tot gauw een miljoen gulden. Wat moet je als je fundering alleen al n miljoen gulden gaat kosten?'
Ook aannemers en architecten hebben hun bedenkingen over de subsidieverlaging. 'Deze regeling leidt tot meer verval en uiteindelijk meer sloop', betoogt architect P. van Vliet die betrokken is bij veel restauraties in Utrecht.
'Het gevaar is groot dat eigenaren de subsidie laten schieten en op hun eigen manier gaan opknappen', meent de Amsterdamse aannemer S. Kneppers, wiens bedrijf betrokken was bij de restauratie van 350 grachtenpanden en een tiental kerken. Sinds 1992, merkt hij, loopt het aantal opdrachten terug. 'Zelf opknappen, zonder subsidies, is veel sneller. Dan maar geen mooie roede-indeling boven de deur.'
Maar bij het NRF, dat belast is met het uitkeren en voorfinancieren van subsidies, spreekt directeur A. Welgraven van een 'verantwoord besluit'. Per saldo zal de klant niet veel merken van de verlaging, is zijn inschatting. Eigenaren moeten straks, zo is tenminste het streven van Nuis, veel eerder dan nu hun subsidies krijgen. Ze zijn straks minder geld kwijt aan de voorfinanciering en dat is een flinke verbetering.
Welgraven: 'Als je vijf jaar moet wachten op je geld, zoals nu gebeurt, dan ben je veel geld kwijt aan de rente van de lening. Bovendien, eigenaren van rijksmonumenten mogen de restauratiekosten aftrekken voor de belasting. Nu de subsidie wordt verlaagd, mag je dus meer aftrekken. Want je steekt meer geld in je huis. Met deze nieuwe regeling kunnen we meer monumenten restaureren voor hetzelfde geld.'
Volgens Van Beusekom bestaat er een grote behoefte aan een vereniging als 'Bewoond bewaard' gezien de vele vragen die dagelijks bij monumentenorganisaties, het NRF en de Rijkdienst voor de Monumentenzorg binnenkomen. Eigenaren weten vaak niet waar ze terecht kunnen met hun vragen.
De meeste vragen van de eigenaar-bewoners gaan over de subsidieregelingen. Ook zijn ze vaak niet op de hoogte wat wel en niet mogelijk is met een monument en welke aannemer en architect ze in de arm kunnen nemen voor een verbouwing.
Aannemer Kneppers is betrokken bij de restauratie van het Haastrechtse monument. Naef wil hij Jetze en Marian niet noemen. 'Ondanks alle mooie folders en boekjes zijn niet alle spelregels bekend bij de koper. Je hebt rechten en plichten, maar niemand kan je direct informeren. De lijnen zijn veel te lang. Als het ambtelijk proces voorbij is, ben je al weer een half jaar verder.'
Kopers van een monument, meent de aannemer, beginnen met een strop om hun nek. Kneppers: 'Je wilt uitrekenen waar je recht op hebt, maar de omschrijvingen in de subsidie-regelingen zijn vrij karig. Welk deel subsidiabel is, is niet altijd duidelijk. Als je bijvoorbeeld de dakkappel moet opknappen, krijg je uiteindelijk te horen dat slechts de monumentale delen worden vergoed. Zo zijn er nog 1001 varianten. Je denkt dat het hebben van een monument belangrijk wordt gevonden, maar in de praktijk wordt het anders gewaardeerd.'
Jetze: 'Toen we het pand wilden kopen, zei iedereen, waaronder de gemeente, tegen ons: het lukt wel, het komt wel goed. Maar nergens in de folders staat dat de subsidies voor slechts vijf jaar worden gepland. De communicatie kon veel duidelijker. Dat is mijn voornaamste kritiek.'
De twee geven trots een rondleiding door hun woning. Het is nog een vrolijke rommel. Over een paar weken moet het monument klaar zijn. Om geld te besparen, doen ze het verfwerk zelf.
Jetze: 'In Friesland hadden we voor dit geld een kasteel. Ik weet het. Maar ja, dan zit je daar, in de provincie.'
Marian: 'Dit heeft toch karakter? Zoiets vind je toch niet in een nieuwbouwwijk? Dit is mooier, ruimer. En nog middenin het dorp. Maar een monument moet je niet kopen uit economische overwegingen. Dat is niet interessant. Je moet het doen omdat je het leuk vindt.'
Jetze: 'Dat de subsidies straks eerder uitbetaald worden, is mooi. We hebben echt geluk gehad dat het zo goed met ons is afgelopen, dat we een financier konden vinden. Voor hetzelfde geld waren we failliet gegaan.'

Foto
	Het echtpaar Huisman voor hun monument. FOTO WIM RUIGROK-DE VOLKSKRANT

