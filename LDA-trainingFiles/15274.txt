Amerikaanse smient.
De Amerikaanse smient ("Anas americana") is een broedvogel van Noord-Amerika. In Nederland worden elk jaar enkele exemplaren waargenomen. Het lastige bij deze soort exoot is dat het vaak in Nederland om hybriden gaat, een kruising van twee verschillende soorten.
Kenmerken.
De Amerikaanse smient lijkt veel op de smient, maar zijn kop is grijs met een groene dikke oogstreep die tot in de nek doorloopt. Verder zijn de flanken zalmroze, evenals de dekveren. Het vrouwtje is moeilijk te onderscheiden van de vrouwelijke "Anas penelope". Amerikaanse smienten houden zich 's winters weleens in grote groepen smienten op. Zijn roep is een twee-lettergrepig <wiejoe woe>. De lichaamslengte bedraagt 50 cm en de spanwijdte 80 cm.
Verspreiding en leefgebied.
Deze soort komt voor in Alaska, Canada en de noordelijke Verenigde Staten in moerassen en plassen, waar hij zich tegoed doet aan grassen en groene planten.
