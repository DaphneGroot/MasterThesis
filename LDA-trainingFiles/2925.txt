	'Ik word veel te weinig verrast'
	Jeroen Pauw (36), presentator van het RTL Nieuws en van het RTL 5-programma De Kwestie: 'Ik lees de krant niet echt voor het nieuws. Ik zit de hele dag aan telex en televisiescherm vast. Daarom heb ik voor het laatste nieuws de krant niet nodig. Zelfs als ik opsta, zet ik eerst Teletekst-pagina 101 op en pas daarna sla ik een krant open. En dan lees ik graag de meningen en analyses.
Ik ontdek steeds minder kleurverschillen tussen dagbladen. Goed, Arie van der Valk blijft in De Telegraaf een soort Robin Hood, terwijl de Volkskrant meteen ''schande'' roept als die familie ter sprake komt. Maar over de uitzetting van de familie G추m추s waren beide kranten het verrassend eens.
Wel is de voorspelbaarheid van Nederlandse kranten even erg gebleven. Ik hoef de Volkskrant niet te lezen om te weten wat de mening van de redactie is. Zo politiek correct is die krant. Ik heb ook gelezen dat daar mensen rondlopen die vonden dat de dood van Piet Bambergen genegeerd moest worden. Belachelijk. Een volkskomiek! Je claimt op te komen voor de onderkant van de samenleving, dan moet je ook aandacht besteden aan de pret die de onderkant beleeft.
De Telegraaf is ook voorspelbaar. ''Niets aan de hand'' is het beeld dat die krant in haar nieuwsselectie voortdurend oproept. Daar kan ik mij aan ergeren. Het is treurig dat De Telegraaf de grootste krant van Nederland is. Die krant suggereert dat je na lezing weet wat er is gebeurd in de wereld. Maar ze houden zich bezig met tertiaire zaken die weinig met de echte wereld te maken hebben.
Het Parool en NRC Handelsblad lees ik ook. Daar staan vaker verrassende standpunten in. Vooral Het Parool heeft een vrolijke en ironische manier van schrijven. Dat gebeurt te weinig bij de andere. Het is niet slim dat kranten naar elkaar toebewegen. De rol van de krant als nieuwsbrenger is overgenomen door televisie en andere media. De kranten zouden in een ontzuilde wereld juist meer signatuur moeten tonen in plaats van minder.
Dat geldt ook voor de weekbladen. De Groene Amsterdammer komt vaak verrassend uit de hoek, en die lees ik dan ook graag. Maar de rest biedt vaak hetzelfde. HP/De Tijd doet net of ze de tijdgeest weten te vangen, maar de trends gaan altijd over dezelfde doelgroep. In Nieuwe Revu staan elke week de heetste stranden, geilste disco's en spannendste meisjes. Je kunt er zo doorheen bladeren.
Maar Schuttevaer lees ik elke week. Een blad waarin een 106 jaar oude schipper over vroeger vertelt, gevolgd door een reportage over tankervaart. Ik ben nu eenmaal dol op boten.
Eenheidsworst zie ik ook op televisie. Je kunt aan een programma niet meer zien welke omroep het uitzendt. Evenmin kun je volhouden dat de commerci출le omroep altijd oppervlakkiger programma's uitzendt dan de publieke omroep. Dat geldt in elk geval niet voor het RTL Nieuws of voor Barend en Van Dorp. Ter afwisseling kijk ik wel eens naar Tom Brokaw op NBC. Dat is geen nieuwsrubriek meer, maar een show.
Die ontwikkeling zie ik ook naar Nederland komen. RTL Nieuws wordt meer een programma dan louter een nieuwsrubriek. Nu al leveren correspondenten interessante doorkijkjes in andere samenlevingen. Dat zouden we ook voor binnenlands nieuws moeten doen. Maar ik vind niet dat we het Amerikaanse model helemaal moeten overnemen. Daar bepalen bij de grote stations de anchors wat wel en geen nieuws is. Die mannen zijn gezichtsbepalend voor de zender en behoren tot de top van de landelijke journalistiek. Dat kun je van Nederlandse nieuwslezers niet zeggen. Vergeleken met hen ben ik niet meer dan een leesplankje.'
No출l van Bemmel

