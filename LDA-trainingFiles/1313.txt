	Duisenberg heeft het 'in dollars redelijk gedaan'; Centrale banken drukken goudprijs
	Van onze verslaggever
AMSTERDAM
De Nederlandsche Bank heeft zijn goud op tijd verkocht. De bank heeft gemiddeld 396 dollar per ounce (31,1 gram) gevangen, rond 36 dollar meer dan de huidige marktprijs.
'De goudprijs is sinds de tweede week van november in elkaar aan het zakken', constateert Niels Wuthrich, makelaar op de goederentermijnmarkt bij AOT in Amsterdam. Toen deed het goud nog 387 dollar per ounce, maar daarna is de prijs teruggezakt tot 355 dollar begin januari. 'En het is nog niet afgelopen', denkt Wuthrich, die eraan herinnert dat sommige deskundigen al een prognose hebben afgegeven van 325 dollar.
Duisenberg heeft het 'in dollars redelijk gedaan', vindt Wuthrich. De Nederlandsche Bank kreeg vier jaar geleden 340 dollar per ounce tegen een dollarkoers van 1,70. De verkoop van 400 ton leverde de bank toen een kleine 7,5 miljard gulden op. De nieuwe transactie van 300 ton brengt 396 dollar per ounce op bij een dollarkoers van ruim 1,68 gulden. Maar in 1980 stond de goudprijs nog op 843 dollar. De verkoop van 400 ton had de centrale bank toen theoretisch de astronomische som van 20 miljard gulden kunnen opleveren.
Volgens Wuthrich zal het lang duren voordat de goudprijs het niveau van het begin van de jaren tachtig weer bereikt. De prijs van het edele metaal staat zwaar onder druk, al werd het goud maandag een dollar duurder op 360 dollar na de bekendmaking van de transactie. 'Er zijn weinig beleggers die goud nog in hun portefeuille opnemen. Ze gaan liever in aandelen. Bovendien is de inflatie laag en heerst er geen angst voor een crash. Het goud vervult dus nauwelijks meer een rol als veilige vluchthaven voor beleggers.'
Daarnaast drukken ook de verkopen van de centrale banken de goudprijs. Behalve Nederland hebben ook de centale banken van BelgiÃ« en Canada in het recente verleden een deel van hun goudreserves op de markt gedumpt. AOT-makelaar Wuthrich: 'In de markt heerst angst voor nog meer aanbod van de centrale banken. Er zijn weliswaar geen nieuwe verkoopplannen bekend, maar de dreiging daarvan is voldoende.'
Het monetaire goud hangt als een dreigende wolk boven de goudmarkt. Centrale banken over de hele wereld hebben in totaal 30 duizend ton goud in hun kluizen liggen, ruwweg net zoveel als twaalf maal de jaarlijkse goudproductie. De centrale banken in de industrielanden bezitten met 83 procent het overgrote deel van deze voorraad; de Aziatische landen slechts 5 procent. Over het Aziatische aandeel bestaat onzekerheid, omdat een grote goudbezitter als Taiwan zwijgt over zijn bezit. Leden van het IMF moeten wel opgave doen van hun goudbezit, maar Taiwan is geen lid van het monetaire fonds.
Pas op langere termijn ziet Wuthrich van AOT de goudprijs weer aantrekken. 'De productie aan nieuw goud en de recyling levert per jaar rond 2450 ton op. Maar die hoeveelheid daalt licht door de sluiting van enkele onrendabele mijnen in Zuid-Afrika.' De vraag naar goud vanuit de juweliersbranche en de elektronische industrie stijgt echter iets en overtreft de jaarproductie. Wuthrich: 'Er wordt nu ingeteerd op de voorraden. Als de goudverkopen van de centrale banken door de markt zijn opgenomen, zien de perspectieven voor de goudprijs er over drie tot vier jaar weer goed uit.'

Foto
	GRAPHIC: Grootste goudbezitters

