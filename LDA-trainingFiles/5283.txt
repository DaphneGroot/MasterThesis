	Belgische draf- en rensport is failliet
De Belgische draf- en rensport is failliet. Tijdens een buitengewone algemene vergadering is tot liquidatie over de overkoepelende organisatie overgegaan. Belgische paarden kunnen door het besluit niet deelnemen aan binnen- en buitenlandse koersen.
Aan het faillissement ging een slepende bestuurscrisis vooraf. Ontevreden eigenaren en trainers eisten al geruime tijd het aftreden van het in hun ogen incompetente bestuur van de Belgische draffederatie. Wilde stakingen van rijders hadden echter weinig effect. Afgelopen dagen besloten de banken de geldkraan dicht te draaien. Ze weigerden nog langer de tekorten bij de draffederatie aan te vullen.
De afgelopen maanden sprongen de banken in de vorm van voorschotten bij in het uitbetalen van het prijzengeld. De Belgische draffederatie kwam in de problemen, omdat baaneigenaren weigerden een percentage van de wedinkomsten af te dragen aan de organisatie.
De deelnemers zijn tot november 1996 uitbetaald. Het ontbrekende prijzengeld moeten ze via een schuldvordering zien binnen te krijgen. Ook enkele Nederlandse trainers zullen een claim indienen. Zij hebben het prijzengeld van de drafinterland in mei vorig jaar te Waregem - enkele tienduizenden guldens - nog niet ontvangen.
De Belgische trainers en eigenaarden hebben hun hoop gevestigd op multimiljonair Paul Hayen. Hij wil een nationale federatie voor paardenwedrennen oprichten. Die moet de rol van de failliete draffederatie overnemen.
Ook in Nederland verkeert de draf- en rensport door dalende inkomsten in grote problemen. Onlangs kondigde interim-bestuurder Fred Schriever een ingrijpende reorganisatie van de Stichting Nederlandse draf- en rensport aan. Hij richt zich op een verregaande verzelfstandiging van de sport, waarbij onder meer een aantal koersbanen in een op te richten 'banenholding' worden ondergebracht.

