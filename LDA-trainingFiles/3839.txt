	JAZZ: Memorabele melodien van Wiebe Wilbers
	Wiebe Wilbers: Uptime. Worldwide C 18589 (distributie: Solo Music Benelux).
Groove impro noemt hij het zelf. De gitarist Wiebe Wilbers speelt avontuurlijke solo's in open structuren, maar altijd met een vloeiend swingende ondergrond. In 1995 presenteerde hij met zijn groep Dwars de sterke cd Bound To Be, dit keer verkiest hij een aanpak waarbij geen live-situatie wordt nagebootst, maar de basis van de nummers door hem zelf, laag voor laag, op de harddisc-recorder wordt vastgelegd. Om alle lagen te laten sporen moet het ritme geen fractie afwijken, dus ook dat komt uit de computer.
Wilbers is niet de eerste die zo het opneemproces in de hand wil houden, maar hij is een van de beste. De grooves missen dan wel dat lijfelijke, ze zijn niettemin aanstekelijk, en het digitale deel wordt op de meeste nummers aangevuld door de bas van Pablo Nahar en de drums (vooral de bekkens) van Eddy Veldman en Victor de Boo.
Op die ritmes zijn luchtige, ontspannen arrangementen aangebracht, met memorabele melodien, soms wat wiegend en dromerig, de andere keer meer dansend. Wilbers speelt vrijwel uitsluitend akoestische gitaar, en zorgt met saxofonist Paul Stocker en trompettiste Felicity Provan voor de pittige uitwerking.
SurFive: Personnel Changes. (bestellen: 020-6921056).
Is er leven na het Surinam Music Ensemble? Pablo Nahar en Eddy Veldman vormden jarenlang de ritmische spil van deze groep, die ondanks een formidabele live-reputatie nooit het succes kreeg die ze verdiende. Sinds eind 1995 voert Nahar zijn composities uit met een kwintet, waarmee hij opnieuw een brug probeert te slaan tussen hard bop en de kaseko- en kawina-ritmes uit Suriname.
Veldman is vervangen door de jonge Chander Sardjoe, die minder flamboyant drumt maar wel strak, en met natuurlijk begrip voor de afwijkende maatsoorten. Samen met de rotsvaste bas van Nahar zorgt hij voor een van de meest swingende cd's van de laatste tijd. Ook de blazers zijn jong, maar spelen met inzet en vakmanschap. Efram Trujillo's tenor- en sopraansax en Iwan van Hettens trompet worden niet ingezet als een machinegeweer, maar ontvouwen rustig en met gevoel voor structuur hun lyrische solo's. Er klinken echo's van Wayne Shorter, en van Miles Davis ten tijde van Kind of Blue: er zijn slechtere voorbeelden.
SurFive is op zijn best in nummers als Eight' Day en Bari Odi, met Surinaamse ritmes die organisch opgaan in de jazzmatige akkoorden en improvisaties. Daar ligt hun eigen stijl, op dit gebied zijn ze de top. Met de conventionelere bopstukken gaan ze de concurrentie aan met talloze anderen, hoewel ook dan Nahars heldere lijnen de groep hoog doen scoren.
Marc van Roon: Music for Piano & String Quartet. VIA Jazz 9920252.
Pianist Marc van Roon is op deze cd op zijn eigen wijze bezig met het verkennen van zijn muzikale afkomst, om die te laten fuseren met gemproviseerde muziek. Hij schreef stukken voor een strijkkwartet, genspireerd door de westerse klassieke muziek van deze eeuw, met de nadruk op een statig soort neo-romantiek. Die stukken vult hij in met Keith Jarrett-achtige pianovariaties, over het algemeen in een kabbelend tempo zonder dwingend ritme, met uitzondering van twee door anderen geschreven nummers, Jasper Bloms Tasmania en Geri Allens When Kabuya Dances.
Van Roon is een uitstekend pianist, die in de ritmesectie van een 'gewone' jazzgroep opvalt door zijn harmonische durf en felheid, maar hier weet hij niet voortdurend te boeien. De composities zijn wat fragmentarisch, hetgeen de indruk wekt van bijeengesprokkelde klassieke procds. De kwartetleden improviseren weinig, hun rol blijft te vaak beperkt tot plechtig zoemende lange tonen achter de parelende piano. Van Roon doet een dappere poging zijn jazz uit de clubs en kroegen te halen, maar blijft te veel steken in afstandelijke mooiigheid.
Frank van Herk

Foto
	Pablo Nahar van SurFive.

