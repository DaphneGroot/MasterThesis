	Onweerstaanbare verhalen
	De bijbel. Bakerversjes. Alle boeken die in de bibliotheek onder het bordje 'van 8 tot 12 jaar' stonden als je zelf pas 6 was. Hoeveel teksten zijn er niet die mooi zijn, ook al zijn ze niet begrijpelijk, die fascinerend zijn, juist doordat het gissen blijft naar woorden en betekenissen.
Altijd zijn er verhalen verteld en altijd zullen er verhalen verteld worden die beginnen bij het begin en eindigen bij het eind, zonder het midden over te slaan, en dat kunnen heel mooie of spannende verhalen zijn. Maar daarnaast moeten er andere verhalen zijn die moeilijker in elkaar zitten, hun inhoud niet onmiddellijk prijsgeven, zodat er ruimte blijft voor herlezen en fantaseren.
'We zijn bang iets te maken dat er net zo goed niet had kunnen zijn. Het mag nooit te gewoon worden. We voeren samen constant strijd tegen het gewone', zei Annemie Heymans jaren geleden over het werk van haar en haar zuster Margriet in een interview met de Volkskrant na het verschijnen van De prinses van de moestuin.
Dat boek was een gezamenlijk project, een ontroerend prentenboek over twee kinderen die, veronachtzaamd door hun vader, een paar jaar na de dood van hun moeder de plekken durven bezoeken die tot voor kort verboden terrein waren.
Margriet Heymans maakte een paar jaar daarvoor Lieveling, boterbloem, over een meisje dat voor haar pop afwisselend een lieve verzorgster en een boze heksenfee is.
Net als De prinses van de moestuin en Lieveling, boterbloem is Margriet Heymans' nieuwste boek, De wezen van Woesteland, allerminst een 'gewoon' verhaal. Dat ligt aan het taalgebruik, apart en eigenzinnig, aan de ingewikkelde, maar te ontrafelen structuur en aan de prachtige verhouding tussen tekst en tekeningen.
Een verhaal in een verhaal in een verhaal, dat is De wezen van Woesteland.
Drie kinderen gaan bij hun ontslagen juf op bezoek en luisteren naar wat zij vertelt. Dat is het eerste verhaal en het is in zwarte letters gedrukt.
Vijf wezen zijn uit een weeshuis ontvoerd. Dat is het tweede verhaal en het is blauw.
Drie kinderen zijn met hun juf onderweg en de juf vertelt over de ontvoerde wezen. Dat is het derde verhaal en het is rood.
Drie kleuren voor drie verhalen: een geheugensteuntje dat vooral goed werkt wanneer de verhalen zich steeds meer vermengen, zozeer dat het kleinste kind in het verhaal het zelf al niet meer volgt.
'Stoooop! Stooooooop!
'We kunnen u niet bijhouden!
'We hebben er niets van verstaan'
staat in rode letters onder het plaatje van drie hollende kinderen achter een fors doorstappende juf. En vlak daaronder, in zwarte letters, boven het plaatje van de juf met drie luisterende kinderen:
'Ze hebben het wel verstaan', zei Manus.
'Ik heb het zelf gehoord'
De ingewikkelde structuur van De wezen van Woesteland maakt van het boek n groot spel van fantasie en werkelijkheid. Welk verhaal 'echt' is en welk niet, lijkt eerst duidelijk, maar in de loop van het boek gaan de verhalen steeds meer door elkaar heen lopen en blijkt alles even reel of evenzeer fantasie te zijn.
Heymans' taal is bloemrijk en dartel, rijmt soms, maar vaak niet, en ziet eruit als een mengvorm tussen proza en pozie, met zinnen die niet doorlopen over de pagina, maar afbreken waar dat mooier klinkt, of waar dat nodig is, zoals wanneer de juf met de kinderen door het bos marcheert en het verhaal als vanzelfsprekend 'op versvoeten' loopt.
Door die doordachte bladspiegel valt des te meer op hoe mooi tekst en tekeningen bij elkaar passen en elkaar aanvullen. Als de juf, helemaal in het begin, ontslagen en verdwenen is, vragen de kinderen zich af waar ze is gebleven. 'We vroegen het aan iedereen. Niemand wist het ooit.' Meer wordt er niet over gezegd, maar in een stripverhaalachtige tekening ernaast zet Heymans in haar voorzichtige lijnen en zachte kleuren heel precies de kinderen neer. Je ziet ze informeren bij de bakker, je ziet ze de postbode een vraag stellen, praten tegen een dame met boodschappentas, en je ziet ze mistroostig door het dorp sjokken, als niemand iets weet over de verblijfplaats van de juf.
De wezen van Woesteland is geen gemakkelijk verhaal, maar het is wel een onweerstaanbaar verhaal, of liever: een onweerstaanbare verzameling verhalen, die noodt tot steeds opnieuw lezen en bekijken.
Hanneke de Klerck
Margriet Heymans: De wezen van Woesteland.
Querido; 104 pagina's;  29,90.
ISBN 90 214 6558 2.

