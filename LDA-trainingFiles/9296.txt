Almere (meer).
Het Almere ontstond door afslag uit het Flevomeer.
Het water Aelmere (later ook: Almere) was in de middeleeuwen een meer of binnenzee ongeveer waar thans in Nederland het IJsselmeer ligt.
Ontstaan.
In het Subatlanticum bestond er op de betreffende plek al een merencomplex, dat door Pomponius Mela, een Romeins geograaf, in zijn "De Chorographia" in 44 na Christus nog "Lacus Flevo" (Flevomeer) werd genoemd. Andere bronnen spreken over Flevum, dat 'vliestroom' betekent. Het Flevomeer ontwikkelde zich na de Romeinse tijd door de afslag van de oevers tot het Almere. In het midden hiervan lag het eiland Flevo, waaruit later Urk en Schokland zijn ontstaan. Dit merencomplex was toen nog verhoudingsgewijs klein en stond in verbinding met de zee door een riviermonding of misschien een nauwe zeearm, waarschijnlijk het Vliestroomkanaal, tussen wat later de eilanden Vlieland en Terschelling zouden worden. Het latere Marsdiep was toen nog een riviermonding ("fluvium Maresdeop"). Het Flevomeer ontwikkelde zich na de Romeinse tijd door de afslag van de oevers tot het binnenmeer dat "Aelmere" werd genoemd.
Naam.
Het "Aelmere" wordt voor het eerst genoemd in een heiligenleven over de Angelsaksische bisschop Bonifatius. Daar wordt vermeld dat deze Ierse bisschop (in 754 bij Dokkum vermoord) in 753 vanaf de Rijn komende over een water genaamd 'Aelmere' richting het huidige Friesland voer. Rond het jaar 1000 wordt in een schenkingsakte over het eiland Urk gesproken als ‘Urk in (het) Almere’. In dit document uit 966 van keizer Otto I aan het Sint-Pantaleonsklooster te Keulen luidt het: "cuiusdam insulae medietatem in Almere, que Urch vocatur", 'de helft van een zeker eiland in (het) Almere, dat Urch genoemd wordt'.
Volgens sommigen is ‘Almere’ een Germaanse naam voor ‘groot meer’, waarbij het woorddeel ‘mere’ een vroegere vorm is van het moderne ‘meer’. Het Germaanse ‘ala’ is voorloper van ons woord ‘al’, dat ‘geheel’ betekent (vergelijk: 'een en al', 'geheel en al'), en in samengestelde woorden ‘groot’ of ‘erg’. Volgens een nieuwere opvatting is het woorddeel "al" (in de oudere vorm "ael") echter een verwijzing naar een ander woord voor paling, het moderne "aal".
De naam van de stad Almere is van de naam van dit meer afgeleid.
Overgang naar Zuiderzee.
Vermoedelijk was het water in het Almere in de tijd dat het zijn naam kreeg (in de vroege middeleeuwen) zoet tot zwak brak. De Utrechtse kerk bezat visrechten in het Almere.
