	Voorzitter Commissie Dagindeling wil betere voorwaarden voor combinatie werk-gezin  'Een acht-tot-zes-maatschappij wringt'
	Van onze verslaggeefster
Jos Smits

DEN HAAG
Zij behoort tot de generatie vrouwen die moesten stoppen met werken als ze trouwden. Adri de Vries (55), tijdelijk adviseur van minister Melkert van Sociale Zaken, kreeg dus bij haar huwelijk ontslag bij de PTT. 'Dat deed je gewoon. Daar wond je je toen niet over op.'
Haar twee kinderen zijn al jaren de deur uit. Ze is nu directeur van een communicatiebureau. Melkert heeft haar gevraagd voorzitter te worden van de Commissie Dagindeling. Die commissie moet het kabinet adviseren over, ja over wat?
De Vries: 'Ik heb badinerende reacties gehad. Of er nou echt een commissie moet komen die bepaalt hoe burgers hun dag moeten indelen. Want dat kan ieder zelf wel. Natuurlijk. Het gaat erom dat we zodanige voorwaarden scheppen, dat iedereen de vrijheid krijgt te kiezen voor werk, naast andere activiteiten. Blijft er tijd en ruimte voor het huishouden, voor studie, voor sociaal verkeer?'
De adviescommissie dagindeling presenteert vandaag een werkplan met daarin de stelling dat Nederland is ingesteld op de traditionele gezinsorganisatie van kostwinner met zorgende partner. Is het werkelijk zo erg?
De Vries: 'We leven in een acht-tot-zes-maatschappij. Als je naar de dokter moet, moet het tussen acht en zes. Als je je moeder naar het tehuis brengt, moet het in die uren. Als de PTT je telefoon komt aansluiten of de meubels worden bezorgd, dan krijg je bericht dat ze de 28ste komen. Alsof je de hele dag thuis kan wachten.'
Het wringt steeds meer: 'Want 50 procent van de vrouwen werkt nu in Nederland, maar vaak in deeltijd. Er is meer kinderopvang dan vroeger, maar vooral voor kinderen tot vier jaar, gebrekkiger voor kinderen tot twaalf jaar en geen opvang voor de kinderen daarboven. Het is nog steeds lastig voor vrouwen om werk te combineren met kinderen.
'Mannen krijgen problemen met hun baas, als ze hun aandeel in de zorg willen bijdragen. Mijn oplossing was destijds, toen ik weer ging werken, om een meisje in huis te nemen. Dat moet je je kunnen permiteren. '
Niet alleen tijden vormen een probleem, volgens de commissie, ook afstanden. De Vries: 'Voetbalvelden worden naar de rand van de stad verplaatst. Kinderen kunnen er niet zelf meer heen, maar moeten worden gebracht. Op het platteland zijn dorpskernen samengevoegd, dus het lokale postkantoortje is verdwenen naar de centrumgemeente. Voor je paspoort en de supermarkt moet je weer ergens anders heen.' Heeft de commissie een begin van een oplossing? Ja, want experimenten uit binnen- en buitenland worden genventariseerd. Adri de Vries: 'Er zijn in Nederland een paar scholen die opvang buiten schooltijden organiseren voor oudere kinderen. Er zijn experimenten om in buurten de voorzieningen beter af te stemmen op mensen met een baan. '
Worden de problemen niet overdreven? De commissie geeft toe dat de druk op burgers die werk, kinderen, studie en sociaal leven moeten combineren ook toeneemt door de ambitie om alles te willen doen en meemaken.
De Vries: 'De commissie is verweten dat we het moderne egostische levensgevoel ondersteunen. Daarin klinkt de ondertoon door: vrouwen moeten zo nodig. Wij schrijven niemand wat voor. Wij kijken of er voorwaarden zijn te scheppen, zodat mensen kunnen kiezen. Er is behoefte aan. Als dat egosme is, dan zeg ik dat het om een gezond egosme gaat.'

Foto
	Adri de Vries FOTO DANIEL KONING-DE VOLKSKRANT

