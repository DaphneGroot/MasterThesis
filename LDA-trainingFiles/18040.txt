 VOLUME BOUW LICHT GEDAALD IN NOVEMBER - CBS. 
 VOORBURG, 23 jan (Reuter) - Het volume van de toegevoegde waarde van de bouw in november 1996 was 2,4 procent kleiner dan in dezelfde maand van 1995, aldus het Centraal Bureau voor de Statistiek (CBS). 
 Het bureau tekent daar bij aan dat het aantal werkbare dagen afgelopen november meer dan 10 procent lager was dan een jaar eerder. Er was een werkdag minder en bovendien hadden de weersomstandigheden een negatief effect op de bedrijvigheid. 
 In de eerste 11 maanden van 1996 lag de toegevoegde waarde van de bouwnijverheid ongeveer op hetzelfde niveau als in 1995, aldus het CBS. 
 In de strenge wintermaanden was er weliswaar een flinke daling maar in de periode maart tot en met november volgde een herstel. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
