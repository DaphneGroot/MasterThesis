Jan de Zanger.
Jan Ferdinand (Jan) de Zanger (Schiedam, 4 juli 1932 – Hejlsminde, Denemarken 14 januari 1991) was een Nederlands auteur. Hij begon met poëzie, maar legde zich daarna toe op het schrijven van jeugdboeken.
De Zanger sprak vloeiend Deens doordat hij na de Tweede Wereldoorlog door zijn ouders naar Denemarken werd gestuurd om aan te sterken. In Nederland behaalde hij zijn h.b.s.-diploma en daarna ging hij weer naar Scandinavië. Later is hij in Nederland Nederlands gaan studeren. Omdat het Deens zijn tweede moedertaal was geworden begon hij verschillende boeken uit het Deens naar het Nederlands te vertalen en later ook uit het Zweeds, Noors, Fins en Duits.
Hij debuteerde in 1962 met gedichten: "Bij mijzelf te rade". Daarna volgden nog: "niet alleen / maar ook" (1967) en "Aai de baas daarom" (1970), eveneens poëzie.
Jan de Zanger was leraar aan een scholengemeenschap in Lochem. In 1977 stopte hij met lesgeven, omdat hij een baan kreeg bij de Stichting Leerplan Ontwikkeling (SLO) in Enschede.
Het eerste jeugdboek dat hij schreef was "Ben is dood". Het boek werd bekroond door de tienerjury in Velsen met de 'Gouden Harington' als beste tienerboek van 1981. Als vervolg op dit boek heeft hij een roman voor volwassenen geschreven. Het heet: "De fietser". Jan de Zanger schreef onder andere ook: "Voor een halve zak drop", "Ik ben naar Wladiwostok" en "Desnoods met geweld". In 1991 overleed hij tijdens een bezoek aan Denemarken.
