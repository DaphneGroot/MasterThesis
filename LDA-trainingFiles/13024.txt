Golf van Akaba.
De Golf van Akaba, Golf van Aqaba (Arabisch: خليج العقبة), of Golf van Eilat (Hebreeuws: מפרץ אילת, Mifratz Eilat) is een zeearm van de Rode Zee. De Golf van Akaba ligt tussen het Sinaï schiereiland in het westen en het Arabisch schiereiland in het oosten. Aan de Golf liggen, met de klok mee, de landen Egypte, Israël, Jordanië en Saoedi-Arabië. In de Golf van Akaba liggen enkele eilanden, waaronder in het noorden het Koraaleiland en in het zuiden het eiland Tiran.
De Golf van Akaba is genoemd naar de Jordaanse havenstad/resort Akaba aan het noordoosten van de Golf. Dit is de grootste stad aan de Golf van Akaba, met een inwonersaantal van 108.000 (2009), gevolgd door Eilat met 48.000 inwoners (2009).
Geologisch is de Golf van Akaba een gedeelte van de Dode Zeebreuk, een "lekkende transformbreuk" die via de Arava, Dode Zee, Jordaanvallei, de Libanese Bekavallei tot aan Turkije loopt. Deze breuk wordt abusievelijk ook wel de Syrisch-Afrikaanse-breuk genoemd.
Geschiedenis.
De Straat van Tiran, tussen Tiran en Sinaï, is de verbinding met de rest van de Rode Zee en de enige toegang tot de Golf van Akaba. In 1956 opperde de Israëlische premier Ben-Gurion tijdens de Suezcrisis bij een ontmoeting met zijn Britse en Franse bondgenoten in Sèvres het plan om de Straat van Tiran en de Baai van Eilat geheel onder Israëlisch bestuur te brengen. Het maakte deel uit van een omvattender plan voor annexaties waar niet op werd in gegaan.
De afsluiting van deze zeeroute door de Egyptenaren, en daarmee het blokkeren van de Israëlische havenstad Eilat, was in 1967 aanleiding voor het uitbreken van de Zesdaagse Oorlog.
Toerisme.
Behalve Akaba en Eilat zijn aan de langgerekte Egyptische kust meerdere toeristenplaatsen, waaronder Taba, Taba Heights, Dahab en Sharm el-Sheikh.
De Golf van Akaba is een populaire duikbestemming. Alleen al in Eilat worden jaarlijks zo;n 250.000 duiken gemaakt. Duiken zorgt voor zo'n 10% van alle inkomsten voortkomend uit toerisme rondom de Golf van Akaba.
Onderwaterwereld.
De Golf van Akaba is, net als de rest van de Rode Zee, beroemd om haar rijke onderwaterwereld: koralen, vissen en zeereptielen. Er wordt dan ook veel gedoken en gesnorkeld. Bovendien is de watertemperatuur zodanig dat men er het hele jaar kan zwemmen. Een gemiddelde watertemperatuur van 23° Celsius, milde stroming en het ontbreken van stormachtig weer vormen de ideale omstandigheden voor koraal om te groeien. De riffen bevatten meer dat 230 soorten koraal. Hoge en lage delen wisselen elkaar af. Ruim duizend soorten vis, schaal- en schelpdieren en zoogdieren verlevendigen het hele jaar door de kleurige riffen. De populatie wisselt per seizoen. In juni/juli zijn er bijvoorbeeld de walvishaaien, in februari de manta's. Ook schildpadden en dolfijnen behoren tot de vele bezoekers.
