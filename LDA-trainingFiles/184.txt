	Bolkestein afwezig bij installatie Kamminga
	Van onze verslaggever
Mac van Dinther

ARNHEM
De opvallendste gast bij de installatie van Jan Kamminga als nieuwe commissaris van de koningin in Gelderland was niet Frits Bolkestein. De man aan wie Kamminga zijn benoeming te danken heeft, liet zich niet zien. Wel aanwezig was Ed Nijpels, die de kandidaat was van Provinciale Staten, maar gepasseerd werd in opdracht van de politiek leider van de VVD.
Zijn komst naar Arnhem op deze voor Kamminga heuglijke dag was vanzelfsprekend, zei Nijpels. De twee zijn bevriend sinds de tijd dat Nijpels de VVD-fractie in de Tweede Kamer leidde en Kamminga partijvoorzitter was. 'Meteen toen we wisten dat we alletwee hadden gesolliciteerd, hebben we afgesproken dat we op elkaars installatie zouden komen. Wie het ook zou worden.'
De ex-burgemeester van Breda en tegenwoordige topman van Arbodienst de Twaalf ProvinciÃ«n koestert geen rancune tegen Kamminga. Die reserveert hij voor Bolkestein, die hem de voet dwars zette. Dat Bolkestein dat heeft gedaan heeft hij nooit openlijk toegegeven.
Maar het kan niet anders, aldus Nijpels. 'De vertrouwenscommissie was in meerderheid voor mij. Dus dat ik niet ben benoemd kan alleen door ingrijpen van iemand anders. En die heeft als initialen F. B.'
Dat Bolkestein Nijpels' kandidatuur heeft getorpedeerd, is bevestigd door de prominente VVD'er Henk Vonhoff. De ex-commissaris van de koningin in Groningen noemde de procedure in een interview 'walgelijk'. In Arnhem, waar Vonhoff ook te gast was, herhaalde hij dat, maar voegde eraan toe Kamminga een uitstekende keuze te vinden. 'Ik noem dat recht timmeren met kromme spijkers.'
Ondanks de feestelijke inhuldiging van de nieuwe commissaris overheersten in de Gelderse Staten gemengde gevoelens. Niet over de persoon Kamminga, bezwoer iedereen, maar over de procedure, waarin het Gelderse parlement het moest afleggen tegen de VVD-top.
De vertrouwenscommissie is misbruikt, vond D66-gedeputeerde M. Jacobs. Zij zei tegen Nijpels teleurgesteld te zijn over de gang van zaken. 'Niks aan te doen', meende PvdA-fractievoorzitter W. Scheerder, die ook liever Nijpels had gehad. 'Maar regel het dan eens goed.'
In haar welkomsttoespraak namens de Staten zei ook VVD-fractievoorzitter C. van Berkestijn te hopen dat de benoemingsprocedure beter wordt geregeld. Van Berkestijn liet, naar verluidt onder druk van Bolkestein, in de vertrouwenscommissie Nijpels vallen voor Kamminga. In haar toespraak haalde zij met instemming senaatsvoorzitter Korthals Altes aan.
Deze noemde de huidige procedure, waarin de vertrouwenscommissie een kandidaat voordraagt, maar de minister benoemt, 'hybride' en de sollicitatiegesprekken een 'schijnvertoning'. Als de minister dan toch beslist, regel het dan ook formeel zo, aldus Van Berkestijn.
De nieuwe commissaris, na Hans Alders in Groningen de tweede die tegen de zin van Provinciale Staten benoemd is, maakte geen woorden vuil aan de procedure. De gewezen makelaar uit Groningen bedankte alle aanwezigen voor de hartelijke ontvangst en verzekerde de statenleden dat ze op hem kunnen rekenen. 'Ik heb besloten gewoon mezelf te blijven.'

Foto
	Nijpels (rechts) feliciteert Kamminga, de nieuwe commissaris van de koningin in Gelderland. FOTO MARCEL VAN DEN BERGH

