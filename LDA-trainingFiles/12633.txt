Eurovoetbal.
Eurovoetbal was een internationaal voetbaltoernooi voor jeugdspelers (vanaf 2008 t/m 17 jaar met drie dispensatiespelers t/m 18 jaar) dat jaarlijks rond de stad Groningen werd georganiseerd in het weekend van Pinksteren. De wedstrijden op vrijdag (en eventueel donderdag) werden gespeeld in de Euroborg en het Abe Lenstra Stadion. De wedstrijden op zaterdag en zondag werden gespeeld in Stadion Esserberg. De wedstrijden duurden 2 x 25 minuten met 5 minuten pauze.
In oorsprong was het een coproductie van de Groninger amateurvoetbalclubs Be Quick, Velocitas en GRC. Zij vierden in 1977 elk een jubileum, respectievelijk het 90-, 80- en 75-jarig bestaan. Velo-man Bé Tent nam het initiatief om in elk geval een gezamenlijke festiviteit te organiseren, een prestigieus jeugdtoernooi. 5500 toeschouwers zagen het Londense Crystal Palace het eerste toernooi winnen. Het toeschouwersrecord staat inmiddels op 45.800 (1999).
Hét gezicht van Eurovoetbal was Jacques d'Ancona, eerst als scheidsrechter betrokken, maar later ook als voorzitter en vicevoorzitter. Nadien was hij nog bij het toernooi betrokken als lid van de Raad van Advies.
In 2003 werd het toernooi gewonnen door het Argentijnse Boca Juniors. De editie 2007 is gewonnen door de thuisspelende vereniging FC Groningen. Met ingang van het toernooi van 2008 zijn er enkele wijzigingen doorgevoerd in de toernooi opzet van Eurovoetbal. Zo was het toernooi dan niet meer voor spelers in de leeftijdscategorie Onder-19 (oftewel t/m 19 jaar) zoals het voorheen altijd was geweest, maar werd de leeftijdsgrens verlaagd naar de categorie Onder-17 (oftewel t/m 17 jaar). De belangrijkste reden die aan deze wijziging ten grondslag lag was de verwachting dat de organisatie met deze verandering, en enkele kwaliteitsinjecties binnen de organisatie, weer de Europese topploegen naar het toernooi kon halen.
Eurovoetbal heeft zich met bovenstaand deelnemersveld in combinatie met de bestaande kwaliteit van de organisatie wederom aan de internationale top weten te vestigen van de internationale jeugdvoetbaltoernooien.
In 2012 is de laatste editie van Eurovoetbal geweest, de editie 2013 werd afgelast. De organisatie laat op 18 september 2013 weten dat er een gebrek is aan geld en perspectief. Hiermee eindigt het toernooi na 36 edities voorgoed.
