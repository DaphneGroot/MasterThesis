Helphouding.
De helphouding is een houding om onderkoeling bij ongewenst in het water raken zo goed mogelijk te beperken en zodoende de overlevingskansen te vergroten. Help staat voor Heat Escape Lessening Posture.
Een algemeen misverstand is dat men opwarmt door hard te gaan zwemmen. De warmteproductie in het lichaam neemt weliswaar toe maar de hoeveelheid warmte die wordt afgegeven neemt nog veel harder toe doordat er meer koud water langs het lichaam stroomt. Omdat niet gezwommen mag worden kan deze techniek ook alleen maar toegepast worden als men een drijflichaam bij zich heeft, anders zakt men namelijk met het gezicht voorover in het water. Bij voorkeur is dit drijflichaam een reddingsvest maar het kan ook iets anders zijn, zoals een stuk hout, een jerrycan of wat maar voorhanden is.
De reden dat we deze houding toepassen is dat het menselijk lichaam wat betreft isolatie niet optimaal is, door de ligging van enkele grote bloedvaten gaat erg veel warmte wordt verloren in de hals, oksels, zijkant van de borst, de liezen en het hoofd. De bedoeling is dan ook om deze plekken zo veel mogelijk af te dekken en hals en hoofd boven water te houden.
Van deze houding is ook nog een variant voor als men met meerdere mensen te water raakt, dit wordt dan de "huddle" genoemd. Bij meerdere slachtoffers heeft de huddle de voorkeur omdat warmte beter vastgehouden kan worden en men vanaf een grotere afstand gezien kan worden.
