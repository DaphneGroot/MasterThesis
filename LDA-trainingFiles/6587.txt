Zuiderkruis (sterrenbeeld).
Het Zuiderkruis ("Crux", afkorting Cru) is een klein maar opvallend sterrenbeeld, dat ligt tussen rechte klimming 11u53m en 12u55m en declinatie −55° en −65°. Hierdoor is het praktisch het gehele jaar door gemakkelijk te zien op het zuidelijk halfrond. Het is ook zichtbaar aan de horizon vanaf tropische breedtes op het noordelijk halfrond, gedurende enkele uren in de winter en lente. Van alle sterrenbeelden aan de hemel heeft Crux de kleinste oppervlakte; vroeger maakte het deel uit van het sterrenbeeld Centaur.
Hoewel het niet eens heel dicht bij de zuidelijke hemelpool ligt, heeft het op het zuidelijk halfrond toch een vergelijkbare betekenis als de Poolster (Polaris) op het noordelijk halfrond. Als men het "verticale" deel van het kruis dat gevormd wordt door de sterren "gamma" en "alpha" vier en een half keer verlengt, komt men uit in de buurt van de zuidelijke hemelpool.
Diverse landen op het zuidelijk halfrond (onder andere Australië, Brazilië, Nieuw-Zeeland, Papoea-Nieuw-Guinea, de Cocoseilanden en Samoa) hebben het sterrenbeeld Zuiderkruis in hun nationale vlag opgenomen.
