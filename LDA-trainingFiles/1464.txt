	Bonn lanceert fiscaal plan zonder weerga
	Van onze correspondent
Willem Beusekamp
BONN
De fiscale hervorming van de eeuw is geregeld. De Duitse regering maakte woensdag een verlaging van alle tarieven bekend die, aldus minister Waigel van FinanciÃ«n, in de Europese geschiedenis zijn weerga niet kent. Het hoogste tarief voor de loon- en inkomstenbelasting daalt van 53 naar 39 procent. De minima krijgen een belastingvrije voet, die de afstand met uitkeringsgerechtigden vergroot.

Het nieuwe systeem moet op 1 januari 1999 in werking treden. Met de euro in zicht hoopt de regering in Bonn tegen die tijd tevens het nog steeds klimmende financieringstekort onder controle te hebben. De fiscale hervorming staat volgens Waigel los van Duitslands verwoede pogingen te voldoen aan de toelatingseisen van de Economische en Monetaire Unie.
Achtergrond is de noodzaak om het land aantrekkelijker te maken voor investeerders en de binnenlandse consumptie aan te jagen. Ruim vier miljoen Duitsers zitten zonder werk, bijna 11 procent van de beroepsbevolking. Een vriendelijker belastingklimaat met ondermeer een van 47 naar 35 procent verlaagde vennootschapsbelasting zou de werkgelegenheid kunnen bevorderen.
Tevens moet een onbekend aantal werklozen via een fiscale prikkel ertoe worden gebracht werk te accepteren dat zij tot nu toe weigeren. Jaarinkomens tot 20 duizend mark betalen volgens de plannen van minister Waigel nauwelijks nog belasting. Voor hogere inkomens wil de regering een glijdende schaal van 19 tot 39 procent.
De wijze van presentatie komt overeen met het realiteitsgehalte van de operatie. Terwijl de regeringscommissie van belastingexperts nabij Bonn tot in de nachtelijke uren vergaderde, verschenen regelmatig kabinetsleden voor de televisiecamera met duizelingwekkende cijfers. Alles moest niettemin strikt geheim blijven. Vandaag worden de plannen officieel bekend gemaakt.
Wijzigingen in het fiscale systeem zijn afhankelijk van de goedkeuring van de Bondsraad, de eerste kamer. In deze vertegenwoordiging van de zestien deelstaten heeft de oppositie, de SPD, de meerderheid.
Haar woordvoerder, Rudolf Scharping, verzekerde dat de plannen niet doorgaan. De grootverdieners zouden er volgens Scharping op vooruit gaan, ten koste van de minima. Een verhoging van de btw is volgens hem bovendien uitgesloten.
De btw, thans 15 procent, moet inderdaad omhoog, zo erkende Waigel. In de wandelgangen werd gesproken over een verhoging per 1 januari 1999 naar 16 procent, hetgeen de schatkist jaarlijks circa vijftien miljard mark extra oplevert. Dit bedrag is onvoldoende voor het financieren van een ingrijpende verlaging van de overige tarieven. Globaal kost de sanering op jaarbasis honderd miljard mark.
Het leeuwendeel van de inkomstenderving moet worden gedekt door het schrappen van alle aftrekposten. Deze ingreep zou goed zijn voor circa zeventig miljard mark en zich uitstrekken van tot nu toe belastingvrije kilometervergoeding voor alle werknemers tot aan het fiscaal belasten van levensverzekeringen en aow. Ook overwerk in de nacht en gedurende het weekeinde zou voortaan extra moeten worden belast.
Het hoogste tarief van de inkomstenbelasting geldt nu nog voor inkomens (alleenstaanden) vanaf 120 duizend mark. Waigel wil dat het nieuwe toptarief van 39 procent in werking treedt op inkomens vanaf 85 duizend mark.

