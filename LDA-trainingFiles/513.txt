	Bemiddelaar moet van rechter crisis bij woningbedrijf oplossen
	Van onze verslaggever
ROTTERDAM
Een bemiddelaar moet de crisis bij het Woningbedrijf Rotterdam oplossen. Dit bleek dinsdag bij de kantonrechter, waar de directie ontslag had gevraagd voor vijf opstandige managers. Maar beide partijen accepteerden het voorstel van de rechter om het conflict uit te praten.
De komende twee weken moeten de directie en de managers de verhoudingen verbeteren. Als dat niet lukt, buigt de kantonrechter zich opnieuw over de ontslagaanvraag.
Het managementteam van het Woningbedrijf Rotterdam bestaat behalve de directie uit negen leden. Vijf leden daarvan zijn in conflict geraakt met directeur F. Erkens. Zij zijn staf-medewerkers op het terrein van strategisch beleid, personeelszaken en financiën of districtsmanager. Ze schreven een brief aan de raad van commissarissen waarin ze het beleid en de stijl van de directie hekelden. Sindsdien staan zij op non-actief.
Raadsman B. Tomlow van de vijf managers betoogde bij de kantonrechter dat de zaak 'breder ligt dan een simpele ontslagkwestie'. Hij vergeleek de crisis met een Grieks drama, omdat de revolte tot tweespalt in de raad van commissarissen leidde en de Rotterdamse wethouder Meijer van Volkshuisvesting al vanaf eind december poogt de crisis te bezweren.
Het Woningbedrijf is met 37 duizend huizen de op één na de grootste woningbouwcorporatie in Nederland en bezit een groot deel van het woningbestand in Rotterdam, vooral in oude volkswijken.
De managers verwijten de directeur medewerkers te schofferen. 'Jij bent niet ter zake kundig', zou hij zijn medewerkers toevertrouwen. Bovendien zou het financieel beleid wispelturig zijn en stuurde hij een overname van een corporatie in Spijkenisse in de war, aldus de vijf managers.
Advocaat V. Disselkoen schudde het hoofd bij de beschuldigingen aan het adres van Erkens en betitelde de aantijgingen als 'onzin'. Hij ging schoorvoetend akkoord met de de komst van een onafhankelijke bemiddelaar en de toezegging van de managers te streven naar goede werkverhoudingen. Na zoveel beschuldigingen klinkt dat niet erg geloofwaardig, betoogde hij.

