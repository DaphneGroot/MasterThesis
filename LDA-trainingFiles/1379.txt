	Woorden over scholing wachten met smart op daden
	De loopbaan is een survivaltocht. De meeste werknemers werken hard en volgen eens in het jaar een cursus in de hoop de nieuwste machine of managementtechniek de baas te blijven. Totdat de allernieuwste machine of een kersverse manager het werk overbodig maakt. Dan rest een parkeerbaantje en in het slechtste geval zelfs een ontslagbrief. Bijna de helft van de werknemers haakt voortijdig af.
Permanente educatie is de beste remedie, menen de voorlopers in het bedrijfsleven. Wie voor zijn werkgever aantrekkelijk wil blijven, moet voortdurend zijn kennis en vaardigheden vergroten. Iedere werknemer is in principe zelf verantwoordelijk voor zijn 'employability': het vermogen tot werken, de souplesse op de interne en externe arbeidsmarkt.
'Employability' is het stokpaardje van werkgevers en werknemers in 1997. De sociale partners maken scholing tot het belangrijkste thema in de komende cao-onderhandelingen. Voor de komende jaren verdient scholing zelfs de voorkeur boven meer loon en verdere arbeidstijdverkorting, schrijft de Industriebond FNV in de maandag gepubliceerde nota Samen meer kansen.
Werkgevers zijn het roerend met de vakbeweging eens. 'Kennis, kennis, kennis' is het smeermiddel voor de Nederlandse economie, zei president-directeur Jan Slechte van Shell Nederland afgelopen zondag in het NOS-programma Buitenhof. Naast een goede infrastructuur en flexibele arbeid heeft kennis de hoogste prioriteit, beaamden zijn collega's Cees Van der Hoeven (Ahold) en Wim Dik (KPN).
Het is lastig de mooie woorden in praktische daden te vertalen. Personeelsmanagers en externe opleiders bouwen met horten en stoten aan een 'lerende organisatie', zoals die in 1990 door de Amerikaanse deskundige Peter M. Senge in het standaardwerk The Fifth Discipline is beschreven. Ze streven naar meer verantwoordelijkheid van werknemers, inspirerend leiderschap en meer educatie op de werkplek.
De specialisten komen langzaam maar zeker tot het inzicht dat twee cursusdagen op de hei en een congresje in de stad onvoldoende effect sorteren. Bedrijfsscholing is als reclame: er gaan miljarden in om, maar het effect is op z'n minst discutabel. Volgens diverse onderzoeken is minstens 50 procent en misschien zelfs 70 procent van de bedrijfsopleidingen onnodig. En van de opleidingen die op zich wel nuttig zijn, heeft het leeuwedeel niet het gewenste effect. Slechts 10 procent leidt tot merkbare veranderingen in het werkgedrag van de cursisten.
De flexibilisering van de arbeid leidt voor de opleiders tot extra problemen. Als een onderneming als IBM twintig jaar geleden investeerde in het onderwijs van een werknemer, wist ze bijna zeker dat ze tot aan diens pensioen profijt had van die investering. Maar op de flexibele arbeidsmarkt springen goed opgeleide werknemers van het ene bedrijf naar het andere bedrijf. De hoge investering in de kennis van het personeel komt dan ten goede aan de concurrent.
Vooral kennisintensieve ondernemingen, zoals automatiseringsbedrijven, zien het investeringsverlies als een belangrijk nadeel van de flexibilisering van de arbeid. Het zou zelfs kunnen leiden tot de onverwachte terugkeer van lifetime employment, zei directeur personeelszaken Mattijs Kropholler van Philips-dochter Origin onlangs in het vakblad voor personeelsmanagement PW.
'Lifetime employment wordt lifetimedevelopment', meent Kropholler. 'Niet: we hebben jouw lichaam, dus we zitten aan dat lichaam vast tot je 65ste. Nee: we hebben jouw brains en zo lang die brains zich blijven ontwikkelen, heb je waarde voor ons bedrijf en mag je hier blijven, bij wijze van spreken tot je 80ste.'
Het lijkt ondanks de mooie woorden een illusie dat iedere werknemer in de toekomst zijn loopbaan tot zijn pensioen zonder scheuren kan volmaken. Het risico is dat bedrijven hun falende opleidingsbeleid inruilen voor een halfbakken streven naar 'employability'. Steeds meer werkgevers zien hun werknemers als kleine ondernemers van wie in navolging van advocaten en accountants mag worden verwacht dat ze zelf hun expertise blijven ontwikkelen. Het is de vraag of je dat van alle werknemers kan verlangen.
Een werknemer kan alleen werken aan zijn 'employability' als hij meer inzicht krijgt in de ontwikkeling van het bedrijf in het algemeen en zijn loopbaan in het bijzonder. Wie zich wil voorbereiden op zijn toekomst, moet op z'n minst weten hoe die toekomst eruit ziet. Als zelfs het top-management van Ahold niet weet wanneer scanners, transponders en chipknippen de caissi√®res volledig vervangen, kan onmogelijk van de kassamedewerkers worden verwacht dat ze zich goed voorbereiden op hun toekomst. Zijn ze over tien jaar gespecialiseerde verkopers of beveilingsbeambten? Of doen ze er verstandig aan zich om te scholen tot tramconducteur? En welke cursus moeten ze dan volgen?
Nog belangrijker is dat de kwaliteit van de opleidingen wordt verbeterd. Scholing verhoogt nu lang niet altijd de kans op arbeid, weten veel werklozen uit ervaring. Ook voor werknemers is het effect op z'n minst onzeker, blijkt uit onderzoek van de Organisatie voor Strategische Arbeidsmarktonderzoek, de OSA. In tegenstelling tot een loopbaangerichte management-opleiding voor hoogvliegers heeft een functiegerichte cursus geen gevolgen voor de positie op de arbeidsmarkt. Werknemers die keurig hun beroepskwalificaties op peil houden, maken volgens het OSA-onderzoek niet meer kans op een andere baan dan collega's die zich niet hebben geschoold.
De achterliggende gedachte achter 'employability' deugt, maar de pleitbezorgers moeten snel gaan werken aan een praktische uitwerking. Anders krijgen de survival-werkers slechts gezelschap van scholingsnomaden.

Foto
	Scholing is vaak niet effectief. FOTO WIM RUIGROK-DE VOLKSKRANT

