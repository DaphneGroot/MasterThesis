	Over de leegte na het debuut
	EERST IS ER het succesverhaal. Al niet meer zo jonge man, type eeuwige student, schrijft in de luwte van het echte leven stilletjes aan een roman. Enige drijfveer is een rotsvast geloof in eigen kunnen. Het manuscript gaat op de post en de volgende ochtend staat een blije uitgever te springen bij de brievenbus: een parel tussen de pulp! Even blije critici doen verslag: wat een vernuftige constructie, loepzuivere ironie, speelse genre-pastichering en een trefzekere, lyrische stijl. Een wonder van volmaaktheid, dit debuut. Volgt de Anton Wachterprijs voor Mindere goden, een plaats als writer in residence aan de universiteit van Michigan, USA, en een aanbod om reportages voor een krant te schrijven. Intussen ligt de tweede roman, Een schone slaap, met ongebroken schrijverslust vervaardigd, al bij de drukker.
Maar dan. Zes jaar lang horen we niets van Herman Stevens, de veelbelovende nieuwkomer. Eindelijk verschijnt, bij een andere uitgever - de AP-liefde bleek kennelijk bekoeld - Stevens' derde. In dat boek, Het vrouwelijk halfrond, lezen we wat Stevens' goed gelijkende alter ego, de succesvolle debutant Philip, aanvankelijk writing-docent in Michigan, in die zes jaar heeft uitgevroten: bijna niets. Zes jaar zwierf hij rond door het grote, lege land dat geen woorden van node heeft. In die zes jaar werd hij een lege huls die zich liet vollopen met Amerika, en groeide de weerzin tegen het schrijven. En daarover gaat zijn nieuwe boek: over de Leegte na het Debuut.
Stevens is niet de eerste debutant die dit overkomt: zie Tessa de Loo, zie Oek de Jong. Maar de oplossing die hij koos, is niet een erg vruchtbare. Stevens eist in dit boek van de lezer dat deze zijn impasse geweldig interessant vindt. Na twee geurige, rijk gegarneerde voorgerechten moeten we de opgewekte honger stillen met een hap lucht. Wie zijn lezer probeert te verlokken met een weerzin tegen woorden, bereikt een spiegeleffect: een groeiende weerzin tegen het lezen.
Een nieuw leven, dat is wat Philip wil, en daarvoor moet je natuurlijk in het Nieuwe Land zijn. Ongeboren fris, met achterlating van de Europese culturele ballast en versleten liefdes, zal hij zich laten bedrukken met verhalen die het leven met gulle hand verstrekt. 'Hij gaat een ander worden. Een Amerikaan.' Maar het gekke is dat Stevens nauwelijks oog heeft voor het van verhalen overschuimende Amerika, voor het overrompelend nieuwe. Toch is Het vrouwelijk halfrond een soort reisverhaal: in grote auto's werkt de reiziger staat na staat af en maakt verplicht melding van verstilde sneeuwmassa's, verzengende kou of hitte en verbluffende zonsondergangen.
Boeiende ontmoetingen heeft hij nauwelijks. Al op de eerste pagina duikt de onvermijdelijke taxichauffeur op, een migrant, 'wiens gevoel voor richting' - we wisten het - 'weinig beter is dan zijn Engels', en wie hij verder tegenkomt, is zonder uitzondering schrijver of writing student, gastdocent of genterviewde schrijver. In die hoedanigheid verschijnt niemand minder dan Saul Bellow ten tonele - om onduidelijke reden, het verhaal zelf zal wel ergens verschenen zijn -, die verbaasd reageert op Philips suggestie dat 'elke grote schrijver er toch van droomt de enige schrijver te zijn'. De schrijver moet gewoon schrijven, vindt Bellow, aangaan 'achter die ingeving' in zijn hoofd.
Philip, intussen, doet zijn best zijn hoofd te zuiveren van iedere ingeving. Hij wil Amerika 'eten', maar wat er gebeurt, is dat ieder jong dichteresje in spe - als de literaire wapenfeiten zijn uitgewisseld - hem wel kan opvreten, huiverend van bewondering voor de twee romans, die ze helaas niet kon lezen. Soms ontluikt er iets wat op liefde lijkt, met Jane, Nancy, Kathy en vooral Liz, maar het kan natuurlijk nooit wat worden. Voort moet hij, de lonesome cowboy. Voort, om met Hemingway onder de arm de Big Two-Hearted River te ontdekken.
Voor hem is missie van gastschrijver slechts 'een alibi'. Maar een alibi waarvoor? Tot vervelens toe zijn we getuige van Philips walging van woorden. Een kolossale zalm in Lake Michigan heeft beter door hoe het moet: 'Een kolom gespierde intelligentie waar ik een dwaallicht bij ben - iemand die in woorden denkt.' Zelfs een vergelende Sunday Times wekt afkeer: 'Woorden.'
Maar de getergde schrijver stuit, waar zijn 'Olds' hem ook brengt, overal op literatuur. Het buiten-literaire Amerika beperkt zich in deze roman tot ouwe televisiekoek: sexual harassment, O.J. Simpson, verkiezingsgebral. Ieder tochtje eindigt in een gebouw waar handel in woorden wordt gedreven. De literaire faculteiten zitten propvol met 'veteraan-experimentelen met het zitvlees dat je krijgt van dertig jaar experimenteren'.
Zuchtend houdt Philip er lezingen samen met verfoeide Nederlandse collega's. Met Joosten, die 'het gezicht heeft van iemand die een postmoderne roman op zijn geweten heeft, terwijl hij liever boerenromans schreef', en Wilting die stukjes schrijft in een krant 'waarin hij onverschrokken de communis opinio verdedigt'. Of de 'gewezen Vijftiger' die zijn publiek verveelt met een verhaal over een poetsvrouwtje op 'z'n Spaanse wintereiland'.
De zwerver kan zijn alibi - en financieringsbron - maar niet afschudden. 'Ik heb geen notie wat er om de volgende hoek staat te gebeuren. Het verhaal mag mij vertellen', sprak de nieuwbakken immigrant bij aankomst koket. Maar dat verhaal wil niet op gang komen. Daar konden het Literair Produktiefonds, de reisbeurs om Wyoming te bezoeken en al degenen die Stevens 'schatplichtig' is voor de stof van zijn boek, allemaal keurig in een 'Verantwoording' bedankt, niets aan verhelpen. Het vrouwelijk halfrond wekt alleen maar heimwee naar schrijvers die wl met open oren en ogen door Amerika trokken, zoals Jan Donkers, of Cees Nooteboom.
Stevens, en dat is het enige sterke punt van dit boek, verwoordt zijn poging om tot een boeddhistisch Niets te geraken op elegante wijze. Hij heeft een voorkeur voor mooie zinnetjes als 'Binnen hangt het gesprek van voor mijn komst nog tegen de nok' en voor ironie met jongensachtige bravoure: 'Het enige wat Brodsky op mij voorhad (. . .) is dat hij rustig kon leren hoe je in de sneeuw moet rijden.' Hij kan klinkende dialogen schrijven en meisjesgezichten penselen: 'De ogen die scheef van de aandacht staan. De haak van geheugen in haar neus.'
Maar zulke oplichtende formuleringen hangen te pronken aan een waslijn die door de leegte is gespannen. Een leegte die gevuld is met pure ijdelheid. Philip vertelt zijn studenten hoe je moet schrijven: 'Die ene zin die je uit het boek naar boven doet komen voor adem, zo raak, blijkt vaak, als je het nog eens naleest, de wereld regelrecht in de wind te slaan.' Zo.
Bij aankomst in Amerika wordt Philip door de douane in een lokaal met suspects gezet. Intussen vertaalt een tolk een verhaal uit zijn koffer. Fronsend komt sergeant Perez terug van de tolk en vraagt 'wat het te betekenen heeft als ik ergens heen reis met ''een lezing als alibi''. En wat te denken van een lezing waarin staat dat ik helemaal geen schrijver ben, of wil zijn? Alsjeblieft.' Grappig, denk je dan, nog honderd bladzijden te gaan. Leuk misverstand, ironie van de letterlijkheid. Maar na lezing van dit mislukte reisverhaal moet je sergeant Perez royaal gelijk geven: schrijven afleren doe je niet in een boek.
Aleid Truijens
Herman Stevens: Het vrouwelijk halfrond.
Prometheus; 177 pagina's;  29,90.
ISBN 90 5333 549 8.

Foto
	Herman Stevens FOTO COR VAN GELDEREN

