	Hongerige studenten beleggen
	De jongens in pakken en stropdassen zijn het in Hotel Americain binnen een uur eens. De bouwonderneming NBM Amstelland is momenteel ondergewaardeerd. 'Kopen', is het unanieme oordeel. De laptop gaat dicht, de talloze grafieken verdwijnen in het aktekoffertje en het bier komt op tafel. Het gespreksonderwerp blijft hetzelfde: de kapitaalmarkt. Ze zijn immers 'bezeten'.
Ruim twee jaar geleden begonnen enkele economiestudenten met het Amsterdam Mutual Fund (AMF). Beleggen voor en door studenten. Ze begonnen met drieduizend gulden. Inmiddels is het kapitaal gegroeid tot bijna een ton. De n na de andere AMF'er vindt een 'mooie' baan in het beleggingswezen en de sponsors staan in de rij. 'Nee, slecht voor je carrire is dit niet', zegt vierdejaars student financile economie en AMF-secretaris Dennis van Wees (21). De andere AMF'ers knikken instemmend.
Want carrire willen de jongens van het AMF maken. Ze dromen van de wereld van snelle pakken, dito auto's en vooral veel geld. Het Damrak vinden ze te klein, want als je echt ambitieus bent moet je naar de Londense City of beter nog: naar Wall Street. Het echte werk. De meeste AMF'ers willen ten koste van veel 'een grote speler' worden.
Voor het geld zitten ze in elk geval niet bij het AMF. Daarvoor is het jaarlijks rendement van meer dan 30 procent te klein. De portefeuille is vrij conservatief samengesteld en gericht op de lange termijn. Door naast aandelen te investeren in obligaties en andere beleggingsfondsen probeert het AMF risico te spreiden. 'Je bent toch bezig met andermans centen', zegt secretaris Van Wees. Van de 120 leden leggen er tachtig geld in zonder invloed te hebben op het beleid. Dat schept verantwoordelijkheid, vinden de analisten.
Voor 'de centen' hebben ze bovendien hun priv-beleggingen. Opties is het toverwoord. 'Ik houd van het snelle werk', zegt Van Wees. 'Mijn risico-aversie is bijna nul.' Vroeger lag de secretaris nog wel eens wakker als hij een paar honderd gulden verloor in een etmaal. Nu knippert hij niet eens meer met de ogen als een paar duizend gulden verloren gaat. 'Geld wordt iets abstracts. Dat zal later nog erger worden.' De andere leden hebben gelijksoortige ervaringen.
De jongens van AMF willen niet patserig overkomen, maar dat lukt niet altijd. 'We hebben een ander bestaan dan de meeste studenten. Schappen vullen in de Albert Heijn is voor ons niet nodig. We pakken gewoon een taxi als het uitkomt. En als we wat bestellen, leggen we zonder probleem het geld op tafel. We hebben wel een reputatie op de universiteit.'
De veertig actieve leden van het AMF zijn allemaal economen en econometristen. De organisatie van het fonds is afgekeken van grote beleggingsfondsen. Er zijn elf afdelingen die elk een sector analyseren en vervolgens adviseren over eventuele verkoop of aankoop van een fonds. Daarnaast zijn er adviesgroepen, die zich concentreren op de grote lijnen.
Naast een middel om praktijkervaring op te doen is het AMF vooral een vehicle voor de carrire van de leden. 'We willen een kweekvijver zijn', zegt Van Wees. Contact met het bedrijfsleven is daarvoor essentieel en lucratief. 'In juni hield de International Marketmakers Combination bij ons een presentatie. Drie weken later was de eerste AMF'er al aangenomen.'
Via bijeenkomsten van het old boys network houden leden en oud-leden contact met elkaar. Op die manier zijn ze altijd op de hoogte van de laatste vacatures. De jongens van AMF struinen ook aandeelhoudersvergaderingen af. En na afloop proberen ze altijd nog even met 'de president-directeur te praten'.
'Wij zijn vakidioten', zegt Van Wees. 'Bedrijven selecteren op de honger die iemand heeft, en veel leden van AMF hebben honger. We zijn voortdurend op zoek naar nieuwe dingen, zoeken alles uit en zijn er bijna dag en nacht mee bezig.'
Zijn biologische klok heeft zich al afgestemd op de opening van het Damrak. Uiterlijk om half tien wordt hij wakker en een kwartier later belt Van Wees naar de informatielijn - '6-2-6-4-6-4-6' - om op de hoogte te zijn van de laatste ontwikkelingen. En hoe 'lam' hij 's nachts ook thuiskomt, altijd kijkt hij nog even naar Teletext om te kijken wat Wall Street doet.
Meisjes blijken de 'honger' te missen. Er zijn maar twee vrouwen lid van het AMF. Het oordeel is eenduidig: 'De kapitaalmarkt is een mannenwereld.'

Foto
	De analisten van het Amsterdam Mutual Fund in vergadering bijeen.FOTO ARNO LINGERAK

