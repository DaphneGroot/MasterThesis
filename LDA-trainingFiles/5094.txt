	Jeugdig Aalsmeer profiteert ook van leegloop kampioen
	Van onze handbalmedewerker
AALSMEER
Hoe belangrijk handbalkeepers kunnen zijn bewezen afgelopen zaterdag De Bakker en Groeneveld voor respectievelijk E & O en Aalsmeer. Aan beide zijden werden de best mogelijke doelkansen geweerd. Negatiever gesteld: de best mogelijke kansen werden door de veldspelers van beide ploegen om zeep geholpen.
Aalsmeer, de ploeg die met een jonge en vrijwel nieuwe selectie het tussenklassement aanvoert, won in eigen hal met 23-20. E & O kwam op grotere afstand van de vier ploegen die straks in de play-offs zullen belanden.
De debuterende Aalsmeer-trainer Peter Tier voert het dalend niveau van de Nederlandse handballers aan, als hem om de onverwacht hoge klassering van zijn youngsters wordt gevraagd. Ook na de zege op de kampioen relativeert hij het succes van zijn ploeg: 'Wij moeten niet te vroeg juichen. Sittardia is in beginsel de sterkste ploeg en wij profiteren van de zwakke start van V & L en de leegloop bij E & O.'
Uit valse bescheidenheid wil Tier de personele verliezen bij zijn eigen Aalsmeer niet noemen, hoewel ook die aanzienlijk zijn. Met Gelijn en in iets mindere mate Budding, zijn de hoekposities bij de Noord-Hollanders te zwak bezet. E & O speelde zaterdag op dat feit in, door te kiezen voor een centrumgerichte 3-2-1 dekking, de favoriete verdedigingsvorm van trainer Malag. De opzet was om Beers en HÃ¶lscher van het scoren af te houden, maar dat lukte absoluut niet.
De beslissing viel halverwege de eerste helft, toen Tier opbouwer De Pijper uitwisselde en Beers diens positie op links overnam. De Pijper had nauwelijks fatsoenlijke schoten afgeleverd en zijn hoekman (Budding of cirkelspeler Bol) niet bij het spel weten te betrekken. Van 7-8 liep de thuisploeg uit naar 11-7 vlak voor rust. De van een blessure herstelde international Van der Zanden kon E & O nog wel naar 11-8 schieten, maar kleiner werd de marge niet. Aalsmeer won ten slotte met 23-20.
Volgens Van der Zanden bevindt E & O zich in een 'tussenjaar'. Het vertrek van de complete rechterflank moet worden opgevangen, het aantal trainingsuren werd tot tien per week gehalveerd en het zal nog enige tijd duren alvorens de nieuwe ('en geschikte') trainer Malag zijn visie in veranderingen kan omzetten.
Malag, die bekend staat als puinruimer en tot op heden altijd enkele jaren nodig had om zijn stempel op een ploeg te drukken, wil zelf niet spreken over een tussenjaar: 'Als kampioen mag het nooit de bedoeling zijn lager te gokken dan op prolongatie van de titel. Het spelerspotentieel is aanwezig, maar tot nu toe heb ik nog weinig kunnen toevoegen.'

