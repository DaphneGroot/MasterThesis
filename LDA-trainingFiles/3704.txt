	Helden van de baglama dissen recordaantal tremelo's op
	MUZIEK
Arif Sag & Musa Eroglu: Meesters van de Turkse gitaar. Stadsschouwburg Amsterdam, 20/10. Vanavond in Korzo, Den Haag, 23/10 Vredenburg, Utrecht, 24/10 Doelen, Rotterdam en 25/10 Oosterpoort, Groningen.
'Geen verzoekjes, niet fotograferen en niet praten tijdens de voorstelling', bond de presentatrice het merendeels Turkse publiek op het hart. Maar de twee helden van de baglama, Arif Sag en Musa Eroglu, maken zelden hun opwachting in Nederland. De oproep vooraf was dan ook vergeefs.
Het gaf niet, want de muziek die de organiserende Stichting Kulsan presenteerde als deftige podiumkunst is een in Turkije populaire variant op oude volksmuziek. Voor de gelegenheid kleedden de muzikanten zich in maatkostuums, maar uit de foto's bij de programmatoelichting bleek hoe het hoort: spelen met opgerolde mouwen, zittend op een houten bank en met de fles op tafel.
Sag en Eroglu bouwen voort op de traditie van rondtrekkende zangers, de asik, die zichzelf begeleiden op het ranke tokkelinstrument baglama. Hoewel deze troubadours verdienstelijke musici waren, diende hun snarenspel vooral als voertuig voor filosofisch getinte teksten en liefdesliederen. Hun opvolgers zingen die nog steeds, maar op hun repertoire prijken ook even uitvoerige als virtuoze instrumentale stukken.
Tijdens het eerste deel van het concert liet Eroglu horen hoe het melodie-instrument baglama (Turkse muziek is van oorsprong eenstemmig) ook kan dienen als akkoordinstrument. Als een blueszanger met slaggitaar zong hij zijn melancholieke liederen, afgewisseld met watervlugge improvisaties vol rusteloze trillers.
Sags spel was nog voller en veel wilder. Opgewonden schuddend met zijn hoofd liet hij zijn vingers langs de hals van zijn instrument razen. Af en toe kwam zijn linkerhand de rechter te hulp op de hals, dan weer raspten hij akkoorden van een flamenco-gitarist.
De musici besloten het concert met flitsend samenspel. Zelden zullen in de Stadsschouwburg tijdens n concert zoveel tonen, tremolo's en trillers hebben geklonken. Al waren daar heel erg mooie bij, met wat minder uiterlijk vertoon zou deze voorstelling ongetwijfeld winnen aan muzikale zeggingskracht.
Peter van Amstel

