 TW.KABEL ZIET 10 PCT HOGERE JAARWINST. 
 HAAKSBERGEN, 2 sept (Reuter) - NV Twentsche Kabel Holding (TKH) verwacht dat zij in 1996 een winstgroei van ongeveer 10 procent zal kunnen realiseren. 
 "Gezien de resultaten in het eerste halfjaar en de verwachtingen voor het tweede halfjaar verwacht TKH voor 1996 een resultaat dat circa 10 procent hoger ligt dan het resultaat over 1995," aldus het bedrijf. 
 Vorig jaar steeg de netto jaarwinst met 24 procent tot 47,6 miljoen gulden en in maart werd al meegedeeld dat voor 1996 opnieuw een winststijging werd verwacht. 
 In de eerste helft van het nu lopende jaar groeide de netto winst met 14 procent tot 22 miljoen gulden op een 27 procent hogere halfjaaromzet van 392,3 miljoen. 
 Een deel van de omzetstijging werd veroorzaakt door overnemingen maar autonoom was er een omzetgroei van 22 procent, aldus TKH. 
 De omzet van de kabeldivisie trok met 16 procent aan en de winst groeide hier door goede resultaten in Engeland. De marges in Nederland staan bij deze divisie onder druk maar dat werd in het eerste halfjaar gecompenseerd door een hogere afzet. 
 De halfjaaromzet van de technische handelsgroep steeg met 18 procent en vooral in Nederland werd hier ook de winst vergroot. 
 De Duitse HPM Kabel GmbH is vanaf dit jaar geconsolideerd maar de ontwikkeling van de resultaten in Duitsland voldeed volgens TKH nog niet aan de verwachtingen. 
 Bij de machinegroep kampte VMI Epe Holland in het eerste halfjaar met onderbezetting waardoor de winst hier daalde. Op dit moment is de groep echter weer goed bezet, aldus TKH. 
 De groep verhoogt het interimdividend met 0,26 gulden tot 0,80 gulden per aandeel. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
