Bohemian Rhapsody.
"Bohemian Rhapsody" is een stuk in rapsodische vorm van de Britse groep Queen. Het verscheen op het album "A Night at the Opera" uit 1975. Het was een wereldwijde hit voor de groep in 1975/1976 en de heruitgave in 1991 werd ook een hit. Het wordt algemeen beschouwd als één van de succesrijkste popnummers aller tijden.
Historie.
Over de precieze betekenis van de tekst is weinig bekend; zanger en schrijver Freddie Mercury hield er niet van om in interviews zijn tekst uit te leggen.
Het 'operakoor' in het midden is ingezongen door drie leden van Queen (John Deacon zong niet mee). Dit inzingen gebeurde zo vaak dat er uiteindelijk ca. 180 stemmen te horen waren. De opnames van dit gedeelte van het nummer namen zo'n drie weken in beslag.
De platenmaatschappij zag het helemaal niet zitten dat dit nummer - ruim langer dan de gangbare drie minuten - zou worden uitgebracht op single. Freddie Mercury gaf een kopie aan zijn goede vriend, radio-dj Kenny Everett, en zei (met een knipoog) dat hij het nooit in zijn show mocht afspelen. Everett deed, naar Mercury's verwachting, precies het tegenovergestelde, en draaide uiteindelijk het nummer veertien keer in twee dagen. Andere radiostations begonnen toen ook het nummer uit te zenden.
Er werd een videoclip bij opgenomen zodat de single tijdens hun tour alsnog op Top Of The Pops van de BBC kon verschijnen. De clip was een van de eerste echte videoclips, maar artiesten als Elvis Presley, Bob Dylan, The Beatles, Roger Glover en zelfs Queen zelf hadden al eerder promotiefilmpjes gemaakt bij hun singles. De clip van "Bohemian Rhapsody" is voor 100% op video gedraaid waarbij enkele eenvoudige technieken (zoals een facetlens) gebruikt werden voor de special effects. Zo werd het videofeedbackeffect verkregen door de camera op een monitor te richten. Deze clip werd in iets meer dan vier uur opgenomen en kostte slechts £4500.
Eind 1991 kende het nummer voor een tweede keer een groot succes. Dit kwam enerzijds door het overlijden van Mercury en, met name in de Verenigde Staten, ook dankzij de film Wayne's World, waarin het nummer een prominente rol speelt.
Populariteit.
"Bohemian Rhapsody" had wereldwijd succes en wordt in Europese pop-polls vaak verkozen tot één van de beste popsongs aller tijden.
Radio 2 Top 2000.
"Bohemian Rhapsody" stond vanaf de eerste editie (1999) van de Top 2000 op nummer 1 tót de 2005-editie. Het nummer werd toen van de troon verstoten door "Avond" van Boudewijn de Groot na een actie van Radio 2 dj's om eens op een ander nummer te stemmen. Erg succesvol was de actie echter niet: vanaf 2006 stond de hit terug op 1. In de lijst van 2010 werd het nummer weer verstoten naar nummer 2, dit keer door het nummer "Hotel California" van de Eagles. Van 2011 tot en met 2013 stond het nummer wederom op 1. In 2014 moest het die positie weer afstaan aan "Hotel California". In 2015 werden zowel Bohemian Rhapsody als "Hotel California" ingehaald door "Imagine" van John Lennon en belandde Bohemian Rhapsody op nummer 2. In 2016 belandde het nummer weer op de eerste plaats, waarbij het nummer de favoriet keuze was bij de stemmers tot 54 jaar.
