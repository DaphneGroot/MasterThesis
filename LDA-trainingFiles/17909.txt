 BRANCHE WIL GARANTIEFONDS VOOR LEVENSVERZEKERAARS. 
 DEN HAAG, 17 dec (Reuter) - De Verzekeringskamer en het Verbond van Verzekeraars dringen aan op de invoering van een opvangregeling voor levensverzekeraars die financieel in de gevarenzone dreigen te komen. 
 De gezamenlijke levensverzekeraars moeten volgens de regeling per geval maximaal 200 miljoen gulden ophoesten of 400 miljoen gulden als het risico voor de participanten in het garantiefonds binnen de perken blijft. 
 Vanmorgen presenteerden de toezichthouder en de belangenvereniging van de levensector een nieuwe opvangregeling, die de oude noodregeling overbodig moet maken. 
 "De opvangregeling is een beter instrument dan het oude systeem," zei voorzitter Arend Vermaat van de Verzekeringskamer. 
 "Bij de (oude) noodregeling schieten de polishouders er bij in als het mis gaat," zei hij. 
 Volgens de verzekeraars is het imago van de bedrijfstak de belangrijkste drijfveer om met een nieuwe regeling te komen. 
 In 1993 werden 13.000 polishouders van levensverzekeraar Vie d'Or de dupe van het feit dat deze vezekeraar uit Veldhoven failliet ging. 
 Dit debacle vormde de directe aanleiding om met een regeling te komen die een betere bescherming biedt voor polishouders. 
 Volgens de nieuwe regeling zal er niet aan het vermogen van polishouders worden geknabbeld, maar springen ander levensverzekeraars bij zodra een verzekeraar niet meer aan de solvabiliteitseisen kan voldoen en in financiele problemen dreigt te komen. 
 Volgens minister Gerrit Zalm, die het voorstel van de Verzekeringskamer en het Verbond van Verzekeraars in ontvangst kwam nemen, biedt het plan goede aanknopingspunten. 
 "Het is belangrijk om vroegtijdig in te grijpen, als duidelijk is dat een levensverzekeraar in financiele problemen zit," aldus Zalm. 
 De Verzekeringskamer en het Verbond willen dat de nieuwe opvangregeling een wettelijk verankering krijgt. 
 Volgens het plan moeten andere levensverzekeraars in een kort tijdsbestek een bedrag ophoesten om de ergste nood te lenigen. 
 Varierend naar de aard en de ernst van de problemen bij een verzekeraar zijn er drie regelingen opgesteld, waarbij het in het minst erge geval kan gaan om solvabiliteitssteun. 
 Het kan ook zijn dat de Verzekeringskamer aan de levensverzekeraar die in de problemen zit de verplichting oplegt om een herverzekeringscontract af te sluiten. In het ergste geval kan de betrokken levensverzekeraar worden gedwongen om zijn levenportefeuille over te dragen aan de gezamenlijke levensverzekeraars. 
 "Het is niet de bedoeling dat verzekeraars geld in een bodemloze put gooien," zei Vermaat. 
 "In bepaalde (erge) gevallen kan alsnog de (oude) noodmaatregel in werking gaan," zei hij. 
 Vermaat wist niet of verzekeraars de eventuele kosten die zijn gemoeid met de nieuwe opvangregeling kunnen aftrekken van de belasting. 
 - redactie Amsterdam +020 - 504 5000. 
 (c) Reuters Limited 1996. 
