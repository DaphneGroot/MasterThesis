 MULTIHOUSE WEER NAAR RECHTER NA AFKEUREN ORDER. 
 AMSTERDAM, 28 okt (Reuter) - Automatiseringsbedrijf Multihouse zegt dat zij weer juridische stappen gaat ondernemen nu haar klanteninformatiesysteem NUMIS-2000, dat in opdracht van zeven nutsbedrijven is ontwikkeld, is afgekeurd. 
 Volgens Multihouse heeft het samenwerkingsverband (SWV) afgelopen vrijdag het pakket NUMIS-2000 afgekeurd. 
 "Deze afkeuring is onterecht, omdat het SWV opnieuw voorbij gaat aan de afspraken die in het voorjaar over het project zijn gemaakt," aldus Multihouse. Het bedrijf zegt het project als afgerond te beschouwen en ziet zich genoodzaakt de door de rechter toegekende boetes op het SWV te verhalen. 
 De directie van Multihouse zegt dat op dit moment deze ontwikkelingen rondom de oplevering van NUMIS-2000 niet van invloed zijn op de resultaatverwachtingen over 1996. 
 Multihouse kreeg in 1991 opdracht van de nutsbedrijven om dit systeem te ontwikkelen. 
 Het was aanvankelijk de bedoeling dat het project in 1995 zou worden opgeleverd. 
 In juli 1996 meldde Multihouse dat er afspraken waren gemaakt met de betrokken partijen om verdere stagnatie te voorkomen met als uitgangspunt de acceptatie in september 1996. 
 In juli van dit jaar werd Multihouse in het gelijk gesteld in een kort geding dat het had aangespannen tegen het samenwerkingsverband van zeven nutsbedrijven. 
 Het samenwerkingsverband moest volgens de uitkomst van het geding medewerking verlenen aan de spoedige afronding van het klanteninformatiesysteem. 
 - redactie Amsterdam +20 504 5000 fax 020 - 504 5040. 
 (c) Reuters Limited 1996. 
