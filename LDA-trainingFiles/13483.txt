Bremen (stad).
Bremen is een stad in Noord-Duitsland die samen met Bremerhaven de deelstaat Vrije Hanzestad Bremen vormt. De stad telt inwoners en is daarmee de tiende stad van het land.
Bremen stad ligt aan weerszijden van de Wezer, de rivier waaraan de oude Hanzestad waarschijnlijk zijn ontstaan te danken heeft. De rivier verbreedt zich even voorbij de stad en maakt de stad bereikbaar voor zeeschepen. De havenactiviteiten vinden sinds het begin van de 19e eeuw vooral plaats in Bremerhaven, dat 60 km noordelijker en direct aan zee ligt.
Geschiedenis.
Bremen werd voor het eerst vermeld in 782. Vijf jaar later stichtte Karel de Grote er een bisdom en werd de stad een steunpunt voor de kerstening van Noord-Europa. In 1260 trad de stad voor het eerst toe tot de Hanze, maar conflicten met de andere Hanzesteden leidden er tot drie keer toe dat Bremen uit het verbond werd gezet. Tijdens de Tweede Wereldoorlog werd Bremen tijdens luchtbombardementen voor meer dan de helft verwoest.
Bezienswaardigheden.
De naam van Bremen is verbonden aan het sprookje van de Bremer stadsmuzikanten. De muzikanten worden met een standbeeld op het marktplein geëerd. Een ander symbool van de stad is het Rolandstandbeeld uit 1404 dat de vrijheid van de stad symboliseert en een belangrijk gotisch bouwwerk met een façade in de stijl van de Wezerrenaissance is. Beide beelden staan voor het raadhuis. Het Roland-beeld en het oude raadhuis staan sinds 2004 samen op de Werelderfgoedlijst van de UNESCO. Naast het raadhuis bevindt zich de Dom van Bremen. Vlak achter de markt bevindt zich de Böttcherstraße met daarin het door Ludwig Roselius gebouwde Paula Modersohn-Becker Museum. Ten westen van de markt bevindt zich de oude wijk Schnoor die zich kenmerkt door de kleine vissershuisjes en de smalle steegjes.
Bremen beschikt over een luchthaven (sinds 1920), een universiteit (sinds 1970) en over een voetbalstadion (Weserstadion) waar een van Duitslands succesvolste voetbalclubs speelt: Werder Bremen. De grootste private werkgever in de stad is autofabrikant Daimler.
Verkeer en vervoer.
Bremen beschikt over een internationale luchthaven, gelegen op 3 km ten zuiden van de binnenstad.
De Bremer Straßenbahn AG (BSAG) verzorgt het openbaar vervoer binnen de stad met tram- en buslijnen.
Het openbaar vervoer per spoor wordt verzorgd door de Niedersachsen. Het lijnennet van de S-Bahn strekt zich van Bremen Hauptbahnhof uit tot Bremerhaven in het noorden, tot Twistringen in het zuiden en tot Oldenburg in het westen.
