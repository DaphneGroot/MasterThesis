Volvo Car Corporation.
Volvo Car Corporation (Zweeds:"Volvo Personvagnar AB") is een Zweeds automerk. Het merk is op 10 augustus 1926 opgericht als onderdeel van de kogellagerfabrikant SKF tijdens een directievergadering in Hofors. Assar Gabrielsson (hoofd verkoop) heeft in samenwerking met Gustaf Larson het initiatief hiertoe genomen. Het allereerste Volvo-model is de Volvo ÖV4 uit 1927. Andere beroemde modellen zijn de Amazon, Kattenrug, 240 (Later Polar) en de Volvo P1800.
Eerste model, de ÖV4, in de fabriek
In Nederland gebouwde Volvo 360 1985, eigenlijk de sedan-versie van de Volvo 343
Het begon met kogellagers.
In 1907 werd door Sven Wingquist de "AB Svenska Kullager Fabriken", oftewel SKF opgericht, dat zou uitgroeien tot de grootste kogellagerfabrikant ter wereld. Zeven jaar na de oprichting werd Björn Prytz van SKF naar de Verenigde Staten gestuurd om te onderzoeken of een goedkope kogellager onder de naam Volvo een levenskans bezat. Dat bleek blijkbaar zo te zijn, want op 11 mei 1915 liet SKF "Volvo" als merknaam registreren. Volvo is Latijn voor "ik rol" en komt van het werkwoord "volvere". De registratie voor het Latijnse "ik rol" gold niet alleen voor kogellagers, maar onder andere ook voor automobielen en andere transportmiddelen.
In 1914 werd op het eiland Hisingen "Hisingen Nordiska Kullagerfabriken i Göteborg" (NKA) opgericht om met SKF te kunnen concurreren. Dat lukte niet, mede omdat SKF de prijs van de Volvolagers verlaagde. SKF nam NKA over en kreeg daardoor ook de beschikking over de fabriekslokalen op Hisingen. Na deze overname werd Volvo in 1919 op de plank gelegd en ging verder door het leven als een papieren bedrijf. Het openbreken van de Amerikaanse markt met behulp van Volvolagers bleek namelijk niet haalbaar te zijn.
Auto's.
Al deze ontwikkelingen waren Assar Gabrielsson bekend, omdat hij in die tijd voor SKF werkte. Mede dankzij kapitaal van SKF, het papierbedrijf AB Volvo en de leegstaande fabriek op Hisingen, konden Assar Gabrielsson en Gustaf Larson, die ook nog bij SKF had gewerkt, op 14 april 1927 de allereerste Volvo-personenauto aan de wereld tonen. Deze Volvo ÖV4 was Amerikaans georiënteerd. De prijs van de auto was bij de introductie 4 800 Zweedse kronen. Een prijs die ook de PV444 zou krijgen bij de introductie in 1944.
Tijdens de jaren onder Assar Gabrielsson en Gustaf Larson groeide Volvo gestaag, zowel op personenauto- als op vrachtwagengebied. SKF leende Volvo geld, Volvo kocht de motorenleverancier Penta en de versnellingsbakkenleverancier Köpings Mekaniska Verkstad en nam na de Tweede Wereldoorlog een grote stap op de wereldpersonenautomarkt met de PV444. Toch zou pas bij het aantreden van Gunnar Engellau in 1956, als opvolger van Assar Gabrielsson en Gustaf Larson, Volvo werkelijk groeien.
Onder de periode Gunnar Engellau zette Volvo een sterke voet op de Amerikaanse markt. Bovendien expandeerde Volvo krachtig met behulp van geheel nieuwe fabrieken in Göteborg en Gent. En Volvo knipte de banden door met SKF. De opvolger van Gunnar Engellau, Pehr G. Gyllenhammar, zette de expansie voort. Volvo zou in de ogen van Pehr G. Gyllenhammar een breed bedrijf moeten worden en werd dat ook. Onder andere olie en etenswaren werden aan het concern toegevoegd. Deze branchevreemde takken zouden de transportdelen van Volvo mede moeten gaan financieren.
In 1974 nam het de personenwagendivisie van DAF over. Men produceerde nog tot het einde van de jaren zeventig DAF-modellen met een Volvo-naamplaatje. De als Volvo 343 gebouwde auto was een doorontwikkeling op de geplande DAF 77 (in sommige bronnen wordt verondersteld dat het de DAF 88 zou zijn).
Volvo kampte in de jaren 80 met een enigszins suf imago, met de Volvo 240 en de Volvo 740 als belangrijkste producten en men besloot te investeren in een sportievere auto. Dat resulteerde in de in 1991 geïntroduceerde Volvo 850, het duurste product uit het bestaan van Volvo. Twee jaar later zou het in verhouding spotgoedkope product, de Volvo 240, uit productie gaan. Op 7 mei 1993 viel het doek voor de allerlaatste 240.
In 1998 besloot Volvo, als een betrekkelijk kleine speler op de markt voor personenauto's maar als een belangrijke speler op de vrachtwagenmarkt, de personenwagendivisie te verkopen. Het Amerikaanse automerk Ford kocht het in 1999. De vrijgekomen fondsen werden aangewend door Volvo Trucks om Renault Trucks te kopen, nadat een geplande overname van Scania geen goedkeuring kreeg van de Europese Unie.
Eind 2008 kondigde Ford aan de toekomstplannen met Volvo te heroverwegen. Vanwege financiële overwegingen heeft Ford Volvo uiteindelijk in 2010 verkocht aan het chineese bedrijf Geely.
Vanaf 1999 was Volvo Cars eigendom van de Ford Motor Company. Volvo viel onder Fords "Premier Automotive Group" (PAG). Ook Aston Martin was een onderdeel van deze PAG totdat het werd verkocht op 12 maart 2007, en Jaguar en Land Rover behoorden tot de PAG totdat Ford beide merken op 2 juni 2008 verkocht aan Tata. In 2008 zocht Ford een overnamekandidaat voor Volvo Cars, echter zowel BMW als Daimler AG haakten af. In september 2009 bevestigde Fords financieel directeur Lewis Booth dat Ford Volvo wilde verkopen. Eerder die maand had de Chinese autoproducent Geely laten weten interesse te hebben in de overname van het Zweedse automerk. In augustus 2010 werd de daadwerkelijke overname door Geely geëffectueerd. Het bedrijf betaalde 1,8 miljard dollar voor Volvo.
Veiligheid.
Volvo staat bekend om zijn vele veiligheidsinnovaties door de jaren heen. Nog voor er door overheden belangrijke veiligheidseisen gesteld werden nam Volvo een pioniersrol op op het vlak van veiligheid. De bekendste veiligheidsuitrusting die is uitgevonden door Volvo is de driepuntsgordel. De driepuntsgordel werd in 1959 uitgevonden door Nils Bohlin, een ingenieur bij Volvo. De driepuntsgordel wordt gezien als de belangrijkste veiligheidsdoorbraak in de autogeschiedenis, iemand die een veiligheidsgordel draagt heeft 50% meer kans om te overleven dan iemand die geen gordel draagt. Al de huidige modellen van Volvo die getest zijn door EuroNCAP hebben 5-sterren behaald.
Modellen.
De benaming van Volvo-modellen bestaat altijd uit een of twee letters die het type auto aangeven en een getal bestaande uit twee cijfers. De C in de benaming staat voor coupé, de S staat voor Sedan, de V voor "versatility" (veelzijdigheid) en geeft aan dat het om een stationwagen gaat en de XC-modellen (Cross Country) zijn de modellen met meer bodemvrijheid. De getallen geven aan hoe groot de auto is, hoe hoger het getal hoe groter de auto.
De Volvo V40, S60 en XC60 worden bij Volvo Cars Gent in Gent, (België) gebouwd. Volvo produceert de C70 in Uddevalla, (Zweden) en de Volvo S80, V60, V70, XC70 en XC90 komen uit Göteborg, Zweden. Geely plant ook een of meerder fabrieken in China, maar hieromtrent bestaat nog geen zekerheid.
