	Uiterlijk medio 1998 moet Israël platteland Westbank ontruimen
	Reuter, AFP, AP
JERUZALEM
 De tekst van het akkoord dat Israël en de PLO woensdag sloten over de Israëlische terugtrekking uit het grootste deel van Hebron werd gisteren door de Israëlische regering, onder meer via internet, bekendgemaakt. De hoofdpunten:
Hebron
* Israël trekt binnen tien dagen zijn troepen terug uit 80 procent van Hebron. Het behoudt de controle over 20 procent en de joodse kolonisten in Hebron.
* De PLO stationeert vierhonderd politiemensen in Hebron, die over 200 pistolen en 100 geweren mogen beschikken. Bij bijzondere incidenten kunnen vier Palestijnse politieteams van elk zestien man worden ingezet. Beide partijen moeten instemmen met gewapende acties van de Palestijnse politie in gebieden die grenzen aan de joodse enclaves.
* Gezamenlijke patrouilles van Israëlische en Palestijnse veiligheidstroepen controleren gebieden in het Palestijnse Hebron, vooral de hellingen die uitkijken op de joodse kolonies. Gezamenlijke patrouilles zijn in door Israël bestuurd gebied alleen toegestaan, als bij eventuele problemen uitsluitend Arabieren zijn betrokken.
* Israël heropent de Arabische markt en de hoofdweg die langs de joodse enclaves loopt. In 1994 werden die gesloten.
* De PLO bewaakt joodse religieuze plaatsen in PLO-gebied. * De PLO voert het burgerbestuur over Arabieren in door Israël gecontroleerde gebieden.
Vredesproces
* Beide partijen bevestigen zich te houden aan het interim-akkoord dat de vorige Israëlische regering in 1995 met de PLO sloot.
* Israël trekt zich in drie fasen terug uit de landelijke gebieden op de Westelijke Jordaanoever. De eerste fase begint in maart 1997. Het akkoord meldt niets over de laatste fase, maar een brief van de Amerikaanse regering aan premier Netanyahu is toegevoegd aan de documenten. Daarin staat dat de laatste fase medio 1998 voltooid moet zijn.
* Beide partijen openen binnen twee maanden na de terugtrekking uit Hebron besprekingen over een definitief vredesakkoord.
* Israël zal Palestijnse gevangenen vrijlaten en besprekingen beginnen over de opening van de luchthaven van Gaza (Rafah) en een veilige verbinding tussen de Westelijke Jordaanoever en de Gazastrook.
* De PLO voltooit de herziening van het PLO-handvest, waarin wordt opgeroepen tot de vernietiging van Israël.
* De PLO belooft terroristische groeperingen te bestrijden, illegale wapens in beslag te nemen, de politiemacht binnen de grenzen zoals bepaald in de vredesakkoorden te houden en beperkt haar bestuursactiviteiten tot de gebieden die voor autonomie zijn aangewezen.

