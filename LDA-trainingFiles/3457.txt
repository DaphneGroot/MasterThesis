	Bizarre belevenissen in Puerto Cabezas CAROLIJN VISSER BESCHRIJFT LEVEN AAN NICARAGUAANSE KUST
	CAROLIJN VISSER (1956) is al jaren Nederlands beste reisverhalenschrijfster. De kapers van Miskitia bevestigt die status opnieuw, ondanks enkele tekortkomingen. De kracht van Visser schuilt in haar observatievermogen en taalgebruik. Of ze nu over China, Vietnam, Mongoli, Estland, Hati, India, Australi, Costa Rica of Nicaragua schrijft, overal neemt ze de tijd om interessante mensen op te sporen en overal trekt ze erop uit en komt ze in spannende situaties terecht.
Interessante mensen en spannende uitstapjes zijn op zich nog geen garantie voor een goed reisverhaal. Pas als de auteur de juiste toon weet te vinden en zorgvuldig met woorden omgaat, ontstaat een boek dat uitstijgt boven het goedbedoelde geklungel van amateurs die na een verblijf in de Derde Wereld denken dat ze een boeiend verhaal of boek over hun ervaringen kunnen schrijven. Schrijven is een vak, net als het besturen van een vliegtuig of het bakken van lekker brood.
Carolijn Visser heeft sinds haar eerste verhaal in NRC Handelsblad in 1975 met haar korte verhalen, essays en acht reisboeken bewezen een rasschrijfster te zijn. Ook in De kapers van Miskitia buit ze haar stilistische gaven volledig uit. Ze is wars van stijlbloempjes, bombastisch taalgebruik, mooischrijverij en diepzinnige analyses. Ze schrijft recht voor zijn raap op wat ze hoort, ziet, voelt en ruikt. De lezer krijgt een goede en sfeervolle indruk van een land, streek of stad. De auteur is steeds aanwezig, maar domineert nimmer het beeld.
In De kapers van Miskitia neemt Carolijn Visser haar intrek in een huurhuis 'schuin tegenover de winkel van Mr. Bill' in Puerto Cabezas, een afgelegen stadje aan de Caribische kust van Nicaragua. Ze was er tijdens haar omzwervingen door Midden-Amerika al eens kort eerder geweest, maar besloot voor haar nieuwste boek enkele maanden in Miskitia, het territorium van de Miskito-indianen in het grensgebied van Nicaragua en Honduras, te gaan bivakkeren. Na een uitvoerige beschrijving van het leven in Puerto Cabezas, besluit ze enkele uitstapjes over land en zee te gaan maken.
'Hotel Perez was een blauw houten gebouw aan de ongeplaveide hoofdstraat van Puerto Cabezas. Op de begane grond werd tweedehands kleding uit de Verenigde Staten verkocht; ropa Americana werd dat genoemd. Grauwgewassen hemden, blouses en jurken hingen aan de grote rekken binnen in het stoffige halfduister. 's Morgens werden de houten deuren geopend, ramen had de winkel niet. Het hotel was keurig onderhouden en geverfd, maar door de treurige handel beneden kreeg het een armoedig aanzien. Mevrouw Perez had me verteld dat het zinloos was nieuwe spullen aan te bieden, niemand in Puerto Cabezas had geld', luidt de openingsalinea van De kapers van Miskitia.
De toon is meteen gezet. De eerste sfeervolle zinnen zijn kenmerkend voor het hele boek. Al na n alinea is de lezer zelf aanwezig in het gezapige Puerto Cabezas, waar de tijd lijkt stil te staan. De hoofdstad Managua ligt op zeshonderd kilometer afstand en tien dagen rijden.
Visser is op haar sterkst als ze bizarre en hilarische situaties beschrijft. In Puerto Cabezas arriveert eens per half jaar 'Het Schip van de Genade', een boot met hulpgoederen en zendelingen van een evangelische organisatie uit Texas. Ze heeft geluk, want er bevindt zich een Nederlandse aan boord: de 19-jarige Sabien uit Zwolle. Ze had een paar maanden geleden eindexamen havo gedaan en was via de Nederlandse jeugdafdeling van het Schip der Genade en een korte cursus in Texas naar Puerto Cabezas gestuurd.
Sabien, 'een meisje met een blij gezicht en een blauw-wit uniform met epauletten', vertelt dat haar gereformeerde ouders 250 dollar per maand moeten betalen voor haar zendelingenwerk in Nicaragua. 'Een snoepreisje was het niet, maar dat deed niet ter zake, ze handelde in opdracht van God.' Woord voor woord maakt Visser de Zwolse Sabien belachelijk. Arme mensen helpen vindt de evangeliste belangrijk, maar nog belangrijker was het natuurlijk om die arme mensen te vertellen over Gods woord. 'Helaas sprak ze geen Spaans, maar ze zou het dorp ingaan om het toch te proberen. Want de bewoners van Puerto Cabezas moesten worden gered van hun ondergang.'
De Miskito-indianen zitten niet op Sabien en haar collega's te wachten. Ze zijn vrijwel allemaal aangesloten bij de Moravische Broedergemeente, een protestantse sekte die was opgericht in het huidige Tsjechi. Toch wil Sabien hen bekeren. 'Ze zijn geen werkelijke christenen. Ze hebben geen werkelijk contact met God. Ze denken dat 's zondags naar de kerk gaan voldoende is. Ze zitten gewoon fout en komen in de hel.' Het klonk neerbuigend uit de mond van een Nederlandse 19-jarige, is het droge, maar vernietigende commentaar van de schrijfster.
Als Visser drie maanden in Puerto Cabezas heeft doorgebracht en de orkaan Caesar heeft overleefd, is ze uitgeschreven over het kustplaatsje en verlegt ze haar aandacht naar de rest van Miskitia. Ze is de routine en benauwdheid van Puerto Cabezas zat en gaat op avontuur. Hoe meer bizar haar nieuwe omgeving is, hoe boeiender haar proza wordt. Ze gaat vissen in de Caribische Zee, maakt kennis met Colombiaanse drugshandelaren, vaart de Coco-rivier op en ontmoet een onvoorstelbare hoeveelheid personages die stuk voor stuk een mooi verhaal te vertellen hebben.
Hoogtepunt is haar bezoek aan Bismona, een afgelegen dorp aan zee, waar de helft van de bevolking aan drugs is verslaafd, omdat de cocane er met pakken tegelijk aanspoelt. Colombiaanse handelaren gooien het voor de kust overboord, als ze in het nauw worden gedreven door de Amerikaanse drugsbestrijdingsdiensten.
In Bismona heeft het Duitse stel Wolfgang en Claudia een commune gesticht, waar Duitse drugsverlaafden en criminele jongeren afkicken en opnieuw worden opgevoed. De Duitse rechter had hen voor de keus gesteld: ¢f naar de jeugdgevangenis, ¢f opknappen in Bismona. Enkele tientallen per jaar kiezen voor het afgelegen Bismona. Bonn vindt het prima, want een Hamburgse cel is twee keer zo duur als het heropvoedingskamp van Wolfgang en Claudia.
Carolijn Visser zou Carolijn Visser niet zijn als ze de sandinisten niet in een kwaad daglicht stelt. In de jaren tachtig was ze een van de weinige Nederlandse journalisten die kritiek durfden te leveren op het totalitaire gedrag van de corrupte comandantes die in 1979 aan de macht waren gekomen. Ze kreeg destijds heel links Nederland over zich heen, toen ze in NRC Handelsblad ook de draak stak met de naeve sandalistas, de buitenlandse ontwikkelingswerkers die blind achter de nieuwe machthebbers aanliepen, alle sandinistische propaganda voor zoete koek slikten en vanuit hun villa's met zwembad de armoede bestreden en de revolutie steunden.
In 1990 en 1996 verloren de sandinisten de presidentsverkiezingen en ruim tien jaar na Vissers baanbrekende kritiek zijn er maar weinig diehards over die nog steeds in de goedheid van de sandinistische leiders geloven. De kapers van Miskitia is niet geschreven om de sandinisten definitief te ontmaskeren, maar schetst een ontluisterend beeld van de schade die ze onder de Miskito-indianen hebben aangericht. Bijna iedereen die Carolijn Visser heeft ontmoet, geleden onder de roofzucht, corruptie en repressie van de sandinisten.
En hoewel de sandinisten in Managua niet meer aan de macht zijn, blijven ze het leven in Puerto Cabezas bepalen. De distributie van de buitenlandse hulpgoederen, de immigratiepolitie, het plaatselijke radiostation, de enige krant, de twee supermarkten, het grootste restaurant, het mooiste caf, het grootste houtvestersbedrijf en de vrachtwagens die de verbindingen met de buitenwereld onderhouden, zijn nog steeds in handen van de sandinisten. Kort voor de machtswisseling in 1990 hebben ze overal in Nicaragua gestolen wat ze konden stelen.
'Er bestond zelfs een speciale term voor deze roverij: de mensen spraken over v¢¢r en na de pi¤ata. Een pi¤ata is een zak met snoep die op kinderfeestjes wordt opgehangen. Jongens en meisjes prikken er met stokken gaten in en mogen de zuurtjes die eruit vallen, van de grond grabbelen. De meeste bewoners van Puerto waren elk pi¤ata-voordeel misgelopen.'
De kapers van Miskitia vertoont slechts twee mankementen. In een boek dat uitblinkt in nauwkeurig taalgebruik, zijn commandante met dubbel m, novella met dubbel l en internationalistas met een t storende slordigheden die met een betere eindredactie hadden kunnen worden voorkomen. En haar reisverhaal zou nog boeiender zijn geweest, als ze haar ervaringen wat minder breed had uitgesponnen. De kapers van Miskitia bestrijkt een te klein gebied aan de Caribische kust van Nicaragua om tot en met het einde te blijven boeien.
Art van Iperen
Carolijn Visser: De kapers van Miskitia.
Meulenhoff; 249 pagina's;  34,90.
ISBN 90 290 5515 4.

Foto
	Miskito-indianen aan het strand van Puerto Cabezas. FOTO ALEX WEBB/MAGNUM/ABC

