	President van Albani heeft de crisis onder controle 'Beleggers in piramides zijn door ons gered'
	Van onze verslaggever
Philippe Remarque
 TIRANA
Tevreden, maar nog een tikje nerveus zit Sali Berisha in zijn werkkamer in het presidentile paleis. Het gewelddadige oproer van boze investeerders lijkt voorlopig bedwongen met de stok van de politie en de wortel van de beloofde compensatie. Het directe gevaar voor Berisha's feitelijke alleenheerschappij in Albani is geweken.
'Ik heb de crisis stevig onder controle. We hebben protesten gehad, en ik beschouw dat als volkomen normaal. Ik deel de pijn van deze mensen', zegt Berisha, een man met eerzuchtige trekken die altijd harder praat dan nodig is. 'Maar niemand kan wegens zijn particuliere schuldenkwestie de hele maatschappij in gijzeling houden.'
Door tientallen arrestaties en hard optreden van de politie tegen iedereen die probeert te demonstreren wagen nog maar weinig Albanezen zich op straat om hun geld terug te eisen. 'De vernielingen waren gemanipuleerd, en worden scherp veroordeeld door het grootste deel van de Albanezen', zegt Berisha.
Hij doelt op de leiders van de oppositie, die van de woede van de investeerders gebruik probeerden te maken om de president tot nieuwe verkiezingen te dwingen. Terwijl overheidsgebouwen in de provincie in brand werden gestoken, klonk de roep om het aftreden van Berisha's regering.
Dat heeft de president niet op zich laten zitten. Bijna 150 lokale oppositieleiders en deelnemers aan de rellen zijn vorige week gearresteerd. Het zijn niet de eerste tegenstanders van Berisha die in het gevang belanden. Fatos Nano, als leider van de Socialistische Partij Berisha's belangrijkste rivaal, zit al sinds 1993 in de gevangenis, volgens internationale mensenrechtenorganisaties op valse gronden.
Berisha, een voormalig hartchirurg die 25 jaar kaderlid van de Communistische Partij is geweest, stelde zichzelf in 1990 aan het hoofd van de democratische oppositie. Na het verjagen van de communisten in 1992 beloofde dat hij een absoluut respect aan de dag zou leggen voor mensenrechten.
Onder Berisha heeft Albani spectaculaire economische groei doorgemaakt en is de inflatie gedaald. Hij heeft moeilijkheden op de Balkan vermeden en steun verworven van de Verenigde Staten. Albani is lid van de Raad van Europa en neemt deel aan het NAVO-programma Partnership for Peace.
Maar critici in binnen- en buitenland, waaronder zijn medestrijders tegen het communisme, beschuldigen hem ervan dat hij een nieuwe eenpartijstaat heeft opgezet waar wel ruimte is voor corruptie, maar niet voor kritiek. Wat vindt hij van al deze aantijgingen?
'Mijn antwoord is dit: in dit land wordt geen man of vrouw vervolgd wegens zijn of haar politieke denkbeelden. Dat is absoluut zeker.' De nu gearresteerde mensen hebben opgeroepen stadhuizen in brand te steken. 'Hoe kun je wel iemand berechten die de brand heeft aangestoken, maar niet degene die hem heeft aangemoedigd dat te doen?', zegt Berisha, die een voorliefde toont voor de retorische vraag.
'Het is volkomen onaanvaardbaar om de instituties in brand te steken die je verloren hebt in vrije verkiezingen.' Over de vrijheid van die verkiezingen bestaat echter ook grote twijfel. Westerse regering hebben er bij Berisha op aangedrongen de parlementsverkiezingen van mei over te doen, omdat de oppositie zich op de stemdag terugtrok wegens de trucs, fraude en manipulatie van het bewind.
Berisha wil daar niets van weten. De verkiezingen gaven zijn Democratische Partij 122 van de 140 zetels. Later dit jaar zal het parlement de nieuwe president aanwijzen. 'Ze hebben het stemmen tellen geboycot. Ik heb nog nooit gehoord dat zoiets in de geciviliseerde wereld is gebeurd', zegt Berisha over zijn tegenstanders. 'Ze wisten gewoon dat ze zouden verliezen.'
Volgens de president hebben de lokale verkiezingen in oktober bewezen dat zijn Democratische Partij wel degelijk het populairst is. En die zijn wel goedgekeurd door de meeste buitenlandse waarnemers.
Triomfantelijk houdt hij een kleurenuitdraai omhoog waaruit blijkt dat zijn partij de absolute meerderheid heeft gewonnen in beide verkiezingen. 'Ziet U verschil?' vraagt het hoofd achter het blaadje.
Had de president de huidige crisis niet makkelijk kunnen voorkomen door de Albanezen tijdig te waarschuwen voor de piramidefondsen? 'Het was moeilijk om ze aan te pakken. We hadden de juridische basis niet. Het waren priv-ondernemingen', antwoordt Berisha. Maar hij geeft ook toe dat hij lange tijd geen kwaad zag in de fondsen.'Niemand stelde vragen'.
Toen de fondsen steeds hogere rentes begonnen uit te keren, zeiden het IMF en de Wereldbank dat hij de bevolking moest waarschuwen. 'Maar net vanaf het moment dat we begonnen te informeren liep het fenomeen uit de hand.'
De ineenstorting van twee fondsen heeft Berisha niet kunnen voorkomen. Maar van 'Xhaferri' en 'Populli' heeft de regering 300 miljoen dollar bevroren, die proportioneel zal worden uitgekeerd. De investeerders verliezen zo volgens zijn berekening maar 20 procent van hun geld. 'Dat is redelijk. Als we niet hadden ingegrepen was het geld in februari verdwenen, en hadden ze met lege handen gestaan. We hebben die mensen gered.'
Volgens de president zullen nog bestaande beleggingsfondsen als 'Vefa' en 'Silva' niet instorten, zoals veel economen voorspellen. 'Er komen geen crises meer. Ik kan het niet helemaal uitsluiten, de transparantiecommissie is ze aan het onderzoeken. Maar die fondsen hebben wel echte investeringen gedaan in heel Albani. Een tragedie zal het in ieder geval niet worden.'
Nog voor hem de vraag gesteld wordt, begint de president omstandig uit te leggen waarom de aanhoudende beschuldigingen dat zijn Democratische Partij gesteund werd door de piramidefondsen ongegrond zijn. 'Ik zou iedereen willen vragen: toon mij ook maar het kleinste document dat enige verboden activiteit tussen de regering en de fondsen bewijst. Dat is er niet. Daarom gaan wij vrijuit, en mogen we hardop zeggen dat Albani van de piramides verlost moet worden.'

Foto
	President Berisha van Albani bezoekt een demonstratie van zijn aanhangers op het Skanderbegplein in Tirana. FOTO REUTER

