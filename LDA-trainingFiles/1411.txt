	ECT behaalt evenveel winst
	Van onze verslaggever
ROTTERDAM
Het Rotterdamse containeroverslagbedrijf European Combined Terminals (ECT) heeft bij een iets dalende omzet van circa 620 miljoen gulden vorig jaar veertig miljoen gulden winst geboekt. Dat is ongeveer hetzelfde als in 1995.

Het komend jaar verwacht ECT 8 procent groei van de overslag, maar meer rendement zal er niet in zitten. 'We zitten dan weer op de oorspronkelijke groeilijn, maar de dalende tarieven blijven ons parten spelen', zei ECT-bestuursvoorzitter ir. W. den Dulk dinsdag bij de presentatie van de voorlopige jaarcijfers.
Hij toonde zich niet ontevreden over de gang van zaken bij het stuwadoorsbedrijf dat containerterminals op de Maasvlakte en in de Eem-Waalhaven heeft. Weliswaar stokten omzet, winst en volume voor het eerst in jaren, maar begin 1996 zag de situatie er aanzienlijk zorgelijker uit.
Door het vertrek van drie grote klanten (waaronder K-Line en Yangming) verloor ECT de overslag van 130 duizend containers. In de loop van het jaar wist de stuwadoor deze afname tot 35 duizend stuks terug te brengen, anderhalf procent van de ruim 2,3 miljoen containers die door ECT in 1996 verladen werden. 'De gelijkblijvende winst hebben we aan kostenbeheersing te danken', aldus Den Dulk.
Het tweeduizend werknemers tellende ECT gaat een cruciaal jaar in zijn bestaan tegemoet. De grote Deense rederij Maersk, met 300 duizend containers de grootste klant van ECT, heeft kenbaar gemaakt een eigen terminal te willen aanleggen op de Maasvlakte. Al maanden voeren Maersk, het Gemeentelijk Havenbedrijf Rotterdam en ECT onderhandelingen over deze kwestie.
Den Dulk wilde woensdag weinig kwijt over de voortgang van de besprekingen. 'Ik ga ervan uit dat er een compromis komt dat voor alle partijen acceptabel is. Als Maersk zijn plannen doorzet zullen we er de eerste tijd weinig van merken. Het duurt minstens drie jaar voor zo'n terminal is aangelegd.'
Een ander moeilijk punt vormt de 'strategische discussie' over de toekomst van ECT die aktueel is geworden door de fusie van aandeelhouder Nedlloyd met het Engelse P&O.
Nedlloyd heeft zijn ECT-belang van 30 procent bij het nieuw te vormen bedrijf ondergebracht, maar de drie andere participanten (Pakhoed, Internatio-Muller en de NS) hebben een jaar lang het recht dit aandelenpakket over te nemen. Ook op dit punt maakte de ECT-bestuursvoorzitter woensdag louter omtrekkende bewegingen, al sloot hij een beursgang van ECT voorlopig uit. 'We hebben altijd een stabiele aandeelhoudersstructuur gekend. We willen dit jaar benutten om dat zo te houden.'

