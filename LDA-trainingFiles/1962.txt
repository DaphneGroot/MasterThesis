	Vrouwelijke voorzitter wil vakbond spannender maken
	Van onze verslaggever
Peter van den Berg

AMSTERDAM
'Meer dynamisch', moet het worden. Daarom heeft de Vereniging Hoger Personeel (VHP) de 31-jarige Miriam Notten benoemd tot nieuwe voorzitter.
Op de algemene ledenvergadering van de belangengorganisatie voor middelbaar en hoger personeel, donderdagavond in Utrecht, werd Notten geÂ‹nstalleerd. De VHP hoopt met de nieuwe voorzitter een jonger publiek aan te spreken.
Notten is de eerste vrouwelijke voorzitter van de VHP. 'Samen met de andere bestuursleden zal ik een duidelijk signaal afgeven dat de VHP geen grijzepakkenclub is', zegt ze.
Zij is niet de eerste vrouw die in Nederland een vakbond voorzit. Karin Adelmund werd in 1978 op 29-jarige leeftijd voorzitter van de Vrouwenbond FNV. Greetje Lubbi kreeg in 1984, eveneens op 29-jarige leeftijd, de leiding over de Voedingsbond FNV.
Notten werkt bij Signaal Communications, onderdeel van Hollandse Signaal, als marketing- en salesmanager. Signaal Communications levert communicatiemateriaal voor landmacht, luchtmacht en marine. Ze is sinds 1991 actief lid van de VHP, onder meer als ondernemingsraadlid. Daarnaast was zij ook bestuurslid van Yes, de vereniging voor jonge hbo'ers en academici bij Signaal.
Voordat ze bij Signaal kwam, werkte Notten vier jaar in de koopvaardij. 'Ik ben aan de andere kant van de wereld geweest, Taiwan, Korea.' Via de koopvaardijschool kwam ze in contact met de vakbond.
'Een geweldige kans', noemt ze het om voorzitter te zijn van de VHP. 'Behoorlijk spannend ook voor mezelf. Vooral aan de jonge mensen in onze organisatie willen we meer aandacht gaan besteden. De arbeidsmarkt is in beweging. We willen daarom meer doen aan informatie of flexibilisering, stress, preventie daarvan, het opbouwen van netwerken en het investeren in jezelf. Zorg voor je eigen loopbaan.'
Notten wil de strategie van de VHP verder ontwikkelen. Die strategie is erop gericht diensten voor de leden aan te bieden die aansluiten op de nieuwe ontwikkelingen, zoals bijvoorbeeld het verdwijnen van lifetime-employment, een baan-voor-het-leven.
Daarnaast wil Notten zich gaan inzetten voor leden in moderne bedrijfstakken zoals de informatietechnologie. Omdat in deze tak juist veel jongeren werkzaam zijn, wil Notten deze groep actief opzoeken in bijvoorbeeld workshops. 'Door de combinatie van mijn ervaring als vakbondsbestuurder bij de VHP en als bestuurslid van Yes denk ik dat ik dit prima aankan.'
Ze kenmerkt zichzelf als iemand 'die erg enthousiast is en zich voor de volle honderd procent met het werk indentificeert'. Daarnaast beschikt ze over een zekere eigenwijsheid. Dat neemt niet weg dat ze prima in een team kan werken, beweert ze. 'Jeugdig enthousiasme gekoppeld aan de instelling van een teambeest.'
Het voorzitterschap van de VHP is geen fulltime job; ze doet het naast haar werk bij Signaal Communications. 'Er zal aardig wat tijd in gaan zitten, maar hoeveel weet ik nog niet.' Ze volgt als voorzitter R. de Bakker op die drie jaar leiding gaf aan de organisatie. 'Ik hoop het zelf een aardig tijdje te kunnen doen, zeker enkele jaren. Maar dat is natuurlijk ook afhankelijk van de waardering van de overige leden van de VHP.'

Foto
	M. Notten FOTO BERT VERHOEFF-DE VOLKSKRANT

