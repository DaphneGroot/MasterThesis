Keanu Reeves.
Keanu Charles Reeves (Beiroet, Libanon, 2 september 1964) is een Canadees filmacteur. Zijn voornaam betekent "koele wind over de bergen" in het Hawaïaans. Zijn vader is afkomstig uit Hawaï en zijn moeder is Brits. Ze ontmoetten elkaar in een periode dat ze allebei in Libanon werkten.
Reeves groeide op in Toronto. In een tijdspanne van vijf jaar bezocht hij liefst vijf middelbare scholen, waaronder de 'Etobicoke School of the Arts', waar hij later werd weggestuurd. Schertsend zegt Reeves weleens dat hij werd weggestuurd omdat hij volgens eigen zeggen te viezig en onstuiming zou zijn en te veel in het rond rende. Ook lijdt Reeves aan dyslexie.
Zijn eerste succes was in de film "River's Edge" (1987), maar zijn eerste grote rol was in de ijshockeyfilm "Youngblood" met Rob Lowe. De rol die hem wereldwijd populair maakte was die van Ted in "Bill and Ted's Excellent Adventure" uit 1989. Hij speelde samen met Charlize Theron en Al Pacino in "The Devil's Advocate". Later speelde hij samen met Charlize Theron in "Sweet November". Tegenwoordig is hij bekend door zijn hoofdrol in de sciencefictionfilmtrilogie "The Matrix", waarmee hij meer dan 200 miljoen dollar verdiende, wat hem de bestbetaalde acteur aller tijden maakt.
Reeves kreeg op 31 januari 2005 een ster op de Hollywood Walk of Fame.
In 2012 verscheen de documentaire "Side by Side", die Reeves produceerde en waarvoor hij verschillende interviews afnam, waarin verschillende regisseurs als James Cameron en Martin Scorsese spreken over de geschiedenis van de digitalisering van de film.
Reeves' regiedebuut, "Man of Tai Chi", ging in 2013 in première, ook acteert hij in de film.
