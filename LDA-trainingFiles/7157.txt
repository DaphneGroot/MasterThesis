Kinderboerderij.
Een kinderboerderij is een boerderij die openbaar toegankelijk is voor het publiek. Op de kinderboerderij worden veel verschillende boerderijdieren in doorgaans lage aantallen gehouden. De meestgehouden dieren zijn geiten, schapen, paarden, koeien, ganzen, konijnen, varkens, kippen, eenden en vele andere (boerderij)dieren. De kinderboerderij is speciaal ingericht voor kinderen (maar ook toegankelijk voor volwassenen) om kennis te kunnen maken met de boerderijdieren. Kinderboerderijen hebben zowel een educatieve als recreatieve functie. Kinderboerderijen bevinden zich meestal in grote en middelgrote steden. Ze zijn doorgaans opgericht als lokaal initiatief vanaf de jaren vijftig toen Nederland steeds verder verstedelijkte. Met als doel om kinderen (en volwassen) in contact te kunnen blijven brengen met de boerderijdieren en te leren waar ons voedsel vandaan komt. Door deze ontstaansgeschiedenis zijn de kinderboerderijen zeer divers. De kinderboerderij is vaak eigendom van de gemeente, een stichting of vereniging of een zorginstelling. Maar ook andere vormen zijn mogelijk. Kinderboerderijen die niet toegankelijk zijn voor het (grote) publiek – maar wel openbaar zijn – kunnen omschreven worden als dierenweides.
In Nederland zijn naar schatting zo’n 450 tot 500 kinderboerderijen en dierenweides. Jaarlijks worden er bijna 30 miljoen bezoeken afgelegd aan deze locaties. Op 31 juli 1939 werd de eerste kinderboerderij van Nederland geopend in Artis. Deze bestaat nog steeds.
Soms komt het voor dat een kinderboerderij ook exotische dieren bezit. Wanneer er meer dan 10 exotische diersoorten aan het publiek worden getoond, dient zo'n kinderboerderij volgens het Dierentuinenbesluit over een vergunning te beschikken.
