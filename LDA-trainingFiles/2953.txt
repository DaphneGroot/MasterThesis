	'Piet Grijs? Die man is niet interessant'
	Nog lang na de karaktermoord hebben ze van de televisie hem de kop gek gezeurd om over de affaire te komen praten. Hij heeft zijn vrouw moeten beloven zich afzijdig te houden. De affaire is een gepasseerd station. 'Een gepasseerd station', herhaalt hij toonloos. Het gezin heeft schade genoeg opgelopen, zijn dochter is als een paria behandeld toen ze in Utrecht psychologie studeerde.
'Ik herinner mij van mijn zoon dat de onderwijzer op de lagere school tegen hem zei: zo Maarten, als zoon van een professor weet jij natuurlijk wel het antwoord op deze vraag. Het is afschuwelijk om je zo tot een leerling te wenden. Als ouders op een of andere wijze een buitenbeentje zijn, heeft dat in deze samenleving altijd z'n weerslag op hun kinderen.'
Even heeft hij het gezicht in zijn handen begraven. Het licht is inmiddels weer aangefloept. Nee, zegt hij, nooit heeft hij het gevoel gehad: ik ben gecapituleerd voor de hetze. 'Nooit'. Waarom is hij dan opgestapt? Luister. Een kwart eeuw is hij hoogleraar geweest. Altijd zijn eigen zin gedaan! Als student psychologie al wilde hij zijn tijd niet verknoeien met colleges van een hoogleraar wiens naam er nou even niet toe doet ('Ik dacht: mijn zegen heb je, maar jouw discipel zal ik nooit worden').
'Op mijn 31ste liep ik als niet-jurist en piepjong hoogleraartje schichtig op de juridische faculteit Groningen, waar de gemiddelde leeftijd 55 jaar was. Zij vormden de Olympus. Ik ervoer mezelf daar als een kind. En sindsdien heb ik steeds wat anders gedaan. Ik heb een goed proefschrift geschreven over de achtergronden van nozemgedrag, al zeg ik het zelf. Ik ben altijd verkast. Van Groningen naar Justitie, van Justitie naar Leiden. Het ligt niet in mijn aard om lang hetzelfde te doen.
'Wij hebben hier in de breedte een van de mooiste antiek-collecties van Nederland. Ik zeg altijd heel cynisch: wij hebben niet de naam, maar wel de stukken. Ik heb een achttiende-eeuws buffet verkocht dat nog niet eens in het Rijksmuseum te vinden is. Dan voel ik me fijn, dan voel ik me trots. Maar als ik dit een tijdje gedaan heb, dan wordt Wouter onrustig van binnen. Omdat er niets nieuws meer valt te ontwikkelen, begrijpt u?'
Hij is een zakenman in de traditionele zin, dus met angst in de benen huurde hij er ruimte bij. 'Dan komen de mensen binnen en zeggen: wat een mooi klooster. Dan denk ik: toedeloe! Dit was een uitgewoond geheel dat door ons mooi gemaakt is. Dat doe ik met hart en ziel, maar ik moet wel expansie hebben.'
Hij had zijn oog laten vallen op een Limburgs kasteel waar replica-rommel en grootmoeders antiek stond. Hij bood aan een Louis Seize-zaal in te richten, met kroonluchters en spiegels. 'Ik zeg: dat kost u niks. Ik ben er een jaar mee bezig geweest, maar het eind van het liedje was dat het niet doorging. Dan denk ik: mensen, u bent helemaal van de biggen besnuffeld. Het was mijn jongensideaal. Ik wilde iets nalaten, zoals je in de wetenschap kennis wil nalaten.'
Antiquair Buikhuisen betreurt de grote vlucht van antiek uit Nederland doordat buitenlanders hier geen btw hoeven te betalen. Het verbaast hem niet, na de kamer van een vroegere staatssecretaris van Financin ('die nota bene verantwoordelijk is voor het btw-stelsel voor kunst en antiek') te hebben gezien: 'De armoe straalde me tegemoet. Zo'n man heeft bepaald niet het idee dat je zuinig moet zijn op schoonheid.' Zo iemand komt ook heus niet naar de Residence Woonbeurs in het Haagse Congresgebouw, waar Buikhuisen zijn topstukkken toont (16 t/m 19 september).
Vorig jaar kwamen drie mannen binnen die hij geacht werd te kennen. Vroegere medebewoners van het Jappenkamp. Ze wilden een vereniging oprichten. 'Ik zeg: mijn beste man, het is een halve eeuw geleden! Ik dank de hemel op mijn knien dat ik er niks meer van weet. Ik wil er niet over praten. Het heet weliswaar heilzaam en therapeutisch, maar volgens mij roep je dan krachten op die je niet kunt overwinnen. Ik zeg: ik geef jullie een donatie voor jullie bibliotheek, mits die genoemd wordt naar mijn vader die hoofd ener school was in Batavia. Maar voor mij is dat kamp fini.'
En als morgen ene Piet Grijs in Buikhuisens antiekwinkel zou staan?
'Ach, ik praat niet meer over die man. Alles wordt aan hem opgehangen. Natuurlijk heeft hij een zware steen bijgedragen. Maar als de voorzitter van de Koninklijke Academie van Wetenschappen destijds in het openbaar zou hebben gezegd: mijne heren, de discussie over Buikhuisen is voor ons als academie ontoelaatbaar, want iedereen wordt geacht te mogen bestuderen wat hij wil - mits in overeenstemming met de ethische normen die er voor de wetenschap bestaan... kijk, dan had Piet Grijs kunnen roepen wat hij wilde, maar het was afgelopen geweest!
Zijn stem hapert. 'Ik weet nog goed dat de decaan van de faculteit naar me toekwam die zei: ''Wouter, we staan helemaal achter jou, maar we mengen ons niet in de discussie omdat die anders weer gaat oplaaien''. Ze vragen me wel eens of ik Piet Grijs niet zou kunnen vermoorden. Dan zeg ik, op het gevaar af dat ik hem wr op m'n dak krijg: die man is niet interessant. Het zijn de officile wetenschappelijke instituties die zich buiten de discussie hebben gehouden. Dat is lafhartig. Dat is de grootste zwarte bladzijde in de geschiedenis van de Nederlandse wetenschap.'
Eens liet hij onderzoeksresultaten zien aan een collega. Diens commentaar: 'Veel geluk, prachtige hypothese'. Maar toen hij de man vroeg voor een commissie, was de reactie: 'Ik kan me niet veroorloven geassocieerd te worden met de naam Buikhuisen. Dan betreed ik besmet gebied.'
Hij zwijgt. Goudglimmende pendules slaan om ons heen estafette, als mevrouw Buikhuisen de komst van klanten aankondigt: 'Hannes, de Rijkens zijn er.'
Wouter (koosnaam Hannes) Buikhuisen zal die dag een drie eeuwen oud Regence-meubel verkopen. 'Ik ben niet verbitterd', had hij gezegd. 'Ik zie niet om in wrok.' Zijn mondhoek trilt.
'Daar hoort u misschien van op maar het is echt zo. Ik ben een zondagskind. Omdat ik namelijk m'n hele leven lang heb gedaan wat ik wilde. Aanstonds ben ik weer de onderwijzer, dan houd ik een verhaal van een half uur over dit meubel. Dan vertel ik over de maatschappelijke achtergronden. Dan zeg ik: ga nou eens op je knien liggen om te zien hoe mooi dit is, hoe schitterend.
'En dan krijg ik ze op de knien, hoor.'
Ben Haveman

Foto
	Buikhuisen als docent in 1978. FOTO WIM RUIGROK - DE VOLKSKRANT

