	Vliegvelddebat gaat vier maanden duren
	Van onze verslaggever
AMSTERDAM

Het ministerie van Verkeer en Waterstaat trekt vier maanden uit voor een nationale discussie over de vliegvelden. J. Weck, de hoogste baas van de Rijksluchtvaartdienst, zei dit woensdag op een bijeenkomst in Amsterdam. De organisaties Natuur en Milieu en Milieudefensie vinden die tijd veel te kort.

De twee organisaties willen dat de bevolking minstens een jaar de kans krijgt mee te denken over de toekomst van de regionale vliegvelden en Schiphol.
Weck sprak op een symposium van het Nederlands Instituut voor Ruimtelijke Ordening en Volkshuisvbesting (Nirov) en Natuur en Milieu over luchtvaart. Volgens de directeur-generaal van de luchtvaartdienst verschijnt volgende maand een studie over de mogelijkheden van de nationale luchtvaartterreinen. Daar mag de bevolking vier maanden over meepraten. In juni besluit het kabinet erover.
In de discussie gaat het volgens de topman van de RLD in eerste instantie vooral om de vraag of er een tweede nationale luchthaven moet komen en nog niet over de vraag waar en hoe die er moet komen. 'We willen echt eerst de voor- en nadelen van de luchtvaart in kaart brengen.'
Weck ontkende niet dat er berekeningen van Verkeer en Waterstaat bestaan over de kosten van een tweede luchthaven, maar daar mogen geen conclusies aan worden verbonden, zei hij minister Jorritsma na. PvdA-milieuspecialist F. Crone zei in het debat dat zijn partij de discussie over een tweede nationale luchthaven onderdeel wil maken van de verkiezingscampagnes in 1998.
'Het gaat om de toekomst van de samenleving', zei Crone. 'Daar mag je de stembus wel over laten beslissen. Ik vind vier maanden niet voldoende voor zo'n debat.'
Ook prof. L. Reijnders van Natuur en Milieu verzet zich tegen al te snelle besluitvorming. Volgens Reijnders moeten er geen knopen worden doorgehakt over investeringen in de infrastructuur vóór het kabinet zijn visie op de koppeling van milieu en economie naar buiten heeft gebracht.
CDA-kamerlid Van Rooy bepleit juist wel snelle besluitvorming van het kabinet. Alleen dan heeft de kiezer straks een echte keus, meent zij.
De Amsterdamse hoogleraar verkeers- en vervoerplanologie F. le Clercq waarschuwde voor al te flukse besluitvorming over een tweede luchthaven. Volgens hem is het beter de mogelijkheden van Schiphol zelf verder uit te bouwen. Het succes van een tweede luchthaven is niet zonder meer verzekerd, meent hij.
Le Clercq staat daarmee lijnrecht tegenover directeur H. Smits van Schiphol. Smits zegt dat er al veel is gewonnen wanneer een deel van de geluidhinder van zijn luchthaven kan worden verplaatst naar buitengaats.
Schiphol is bereid mee te werken aan nog strengere milieu-eisen, zei Smits, maar dan moet de overheid de groei van de luchthaven niet belemmeren.

