Jim Reeves.
James Travis Reeves (Galloway Texas, 20 augustus 1923 – Nashville (Tennessee), 31 juli 1964) alias "Gentleman Jim" was een Amerikaanse country-zanger die bekend werd om zijn warme fluwelen stem.
Biografie.
Reeves werd geboren in Galloway in Texas als jongste in een gezin met negen kinderen. Zijn vader overleed toen hij pas een jaar oud was. Ondanks zijn liefde voor de muziek begon hij een carrière als honkballer, waaraan in 1947 een vroegtijdig einde kwam door een enkelblessure. Hij kreeg een baan als dj bij een radiostation in Louisiana en in 1953 nam hij zijn eerste succesplaat, "Mexican Joe", op die een nummer 1-notering kreeg. In 1955 tekende hij een contract met RCA en werd lid van de Grand Ole Opry. Tegen het einde van de jaren 50 kwam de rock-'n-roll op en verschoof Reeves onder invloed van Chet Atkins zijn stijl van de pure country wat in die richting. Reeves was - met Patsy Cline - een van de eersten die de Nashville-sound brachten.
Jim Reeves was een van de eersten die met 'close talking'-microfoontechniek werkte, iets wat zijn stem extra goed deed uitkomen. Hierover had hij met een opnametechnicus van RCA een zo hooglopende ruzie dat hij tussen 1962 en begin 1964 geen opnames meer maakte.
Op 31 juli 1964, Reeves vloog op die dag in een net aangekochte beechcraft, waarvoor hij (nog) geen licentie had, terug naar huis, samen met zijn vriend Dean Manuel, en kwam in een zware storm terecht. Bij nadering van het vliegveld werd hij wel gewaarschuwd voor slecht weer en kreeg het advies om af te buigen naar rechts, maar Reeves onderschatte de onweersbui en negeerde de aanwijzingen. Seconden later werd het toestel getroffen door de bliksem en crashte. (www.jimreevesbook.com)
Maar zijn grootste hit werd "He'll have to go" wat hij opnam in 1959/1960.
Jim Reeves heeft ook een plaat uitgebracht met daarop uitsluitend liedjes in het Afrikaans getiteld "Jy Is My Liefling". Nadat hij daar in Zuid-Afrika een rol speelde in een film.
Ook lang na zijn dood heeft Reeves nog hitlijstnoteringen gekregen; de laatste in een duet met Patsy Cline "I fall to pieces" uit 1982. Een en ander was mogelijk door de enorme hoeveelheden niet uitgebracht studiomateriaal en het zorgvuldige beheer daarvan door zijn vrouw.
Postuum werd Reeves in 1967 opgenomen in de Country Music Hall of Fame, in 1998 in de Texas Country Music Hall of Fame en in 2010 in America's Old Time Country Music Hall of Fame.
