	Sax van Piet le Blanc gered uit dierenzaak
	Museumdirecteur Schimmelpenninck van der Oije van het Rotterdamse Schielandshuis moest er 'hoogstpersoonlijk' voor op de fiets klauteren en de Maasstad doorkruisen. Maar met dat huzarenstukje redde hij wel Rotterdams bekendste saxofoon van de vergetelheid.
Bijna was de Selmer-altsax van de vorige maand overleden Rotterdamse muzikant Piet le Blanc verloren gegaan - aan de huisdierenbranche. Uit geldgebrek had Le Blancs weduwe de saxofoon en vier andere instrumenten verkocht aan de uitbater van dierenspeciaalzaak De Rimboe, bij wie zij nog een rekening had lopen.
Caf√©vrienden van Le Blanc, in de volksmond 'de stappers', benaderden de eigenaar van de dierenzaak met het verzoek de sax in bruikleen te geven aan het museum Het Schielandshuis. Met succes, want de eigenaar ging akkoord.
Nu zou de Selmer volgens de museumwoordvoerder niet misstaan in de 'reliekkast', de vitrine die onder meer plaats biedt aan de boksbroek van Regilio Tuur, de bril van Van Oldenbarnevelt en de schoenen van Jules Deelder. Maar de vraag is of Het Schielandshuis Le Blancs instrument in de permanente collectie krijgt. Met de bruikleen heeft het museum de sax nog niet definitief in huis, en om de sax nu al te kopen, of dat in elk geval al kenbaar te maken, vindt het museum nog te vroeg.
Het Schielandshuis heeft daarom thans het 'positieve gevoel' dat er wel 'een modus' gevonden zal worden, bijvoorbeeld in de vorm van 'een inzamelingsactie door de vrienden van Le Blanc'.
Die hebben wel meer aan hun hoofd. Ze betaalden al het grootste deel van Le Blancs begrafeniskosten en hebben een speciaal bankrekeningnummer geopend waarop mensen een bijdrage kunnen storten voor een naamplaat op het graf. Wie 'oom Piet' wil bezoeken, moet nu maar weten onder welk grafnummer hij ligt begraven.
De stappers zien het liefst dat de eigenaar van de dierenzaak de sax van 'oom Piet' gewoon aan het museum schenkt. Maar de dierendetaillist wil het instrument liever verkopen. Tienduizend gulden is er al voor geboden. Zegt hij.

Foto
	Le Blancs altsax. FOTO MARTIJN BEEKMAN

