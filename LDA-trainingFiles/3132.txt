	BKR-DEPOT
	Het ministerie van Cultuur heeft de vernietiging van de tienduizenden kunstwerken, die zijn gemaakt in het kader van de Beeldende Kunstenaarsregeling (BKR), uitgesteld. Kunstenaars krijgen een jaar langer de tijd hun werk uit het BKR-depot op te halen. Aanvankelijk was het de bedoeling dat het werk tot en met eind 1996 opgehaald zou kunnen worden. Daarna zou vernietiging volgen. Op verzoek van de Stichting Kunstwegen, die de collectie namens de overheid beheert, is de periode nu met een jaar verlengd.

