	Turkse leger voert aanvallen uit op PKK-bases in N-Irak
	AFP, Reuter
ANKARA
Turkse gevechtsvliegtuigen hebben woensdag in Noord-Irak kampen van de Koerdische guerrillabeweging PKK gebombardeerd. Dinsdag overschreden Turkse eenheden de grens in het kader van een vergeldingsactie tegen de PKK nadat maandagnacht Koerden Turkse militairen bij de stad Silopi hadden beschoten. De generale staf verklaarde woensdag dat 72 Koerden en twee soldaten zijn gedood.
Volgens militaire bronnen stegen de F-4 gevechtsvliegtuigen op van de basis bij Diyarbakir en zijn drie kampen van de PKK verwoest. Er werden ook Cobra-helikopters ingezet tegen Koerden die naar Irak wilden vluchten.
In de verklaring van de generale staf werd niet gemeld hoeveel militairen bij de actie zijn betrokken. Volgens lokale functionarissen zou het gaan om tweeduizend soldaten die zich intussen vijf kilometer op Iraaks grondgebied bevinden.
In de afgelopen jaren hebben Turkse troepen al vaker de grens met Irak overschreden om PKK-strijders, die vanuit Noord-Irak tegen het Turkse leger acties ondernemen, te achtervolgen en uit te schakelen. Het grootste offensief vond plaats in 1995 toen ongeveer veertigduizend Turkse militairen zes weken lang, met steun van vliegtuigen, tanks en artillerie, in Noord-Irak trachtten de PKK uit te schakelen.
Sinds augustus 1984, toen de PKK de wapens opnam tegen de Turkse staat, zijn meer dan 21 duizend mensen omgekomen. Onder hen bevinden zich PKK-strijders, Turkse militairen, politiemannen, Koerdische dorpswachters en burgers. Zeker duizend dorpen werden door het leger ontruimd en verwoest.
Vorige week heeft de leider van de PKK, Abdullah Ã–calan, de Turkse regering opgeroepen tot een dialoog. Hij zei besprekingen te wensen die zouden uitmonden in de vestiging van een federatie of een structuur van een gedecentraliseerde staat. Tegelijkertijd dreigde hij met het organiseren van een reeks aanslagen in grote Turkse steden als het leger geen einde zou maken aan zijn acties tegen de PKK.

