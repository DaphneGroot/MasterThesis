Iraklion (stad).
Iraklion (Grieks: Ηράκλειο, "Iraklio") of Heraklion is de hoofdstad van het Griekse eiland Kreta. Het ligt centraal aan de noordkust van het eiland, aan de Egeïsche Zee. De stad heeft ongeveer 175.000 inwoners (2011).
Iraklion is onder de naam "Candia" zetel van de katholieke bisschop van Kreta en werd tijdens de regering van de Turken "Rabdel-Khandak" genoemd. De stad wordt vanuit de Katharevousa getranslitereerd als "Herákleion".
Bestuurlijk.
Iraklion is sinds de bestuurlijke herindeling van 2011 een fusiegemeente in de Griekse bestuurlijke regio ("periferia") Kreta. Het bestaat uit de deelgemeenten Gorgolaïnis (Γοργολαΐνης), Iraklion (Ηράκλειο), Nea Alikarnassos (Νέα Αλικαρνασσός), Paliani (Παλιανή) en Temenos (Τέμενος).
Tot 2011 was het de hoofdstad van het nomos Iraklion.
Bezienswaardigheden.
De stad heeft een archeologisch museum dat zeer rijk is aan vondsten van de Minoïsche beschaving. In het museum zijn veel beelden van stieren te vinden, in verband met de stierencultus die deel uitmaakte van die cultuur. De mythe van de Minotaurus herinnert hier nog aan. In dit museum staat ook een maquette van Knossos. Ook staan er diverse vondsten van de archeologische plaats Phaestus, zoals de wereldberoemde Schijf van Phaistos in dit museum. Een zeer bekend beeldje dat in het archeologisch museum staat, is dat van de slangengodin, die in iedere hand een slang in de lucht houdt (zie foto).
In de haven ligt het fort Koulés. De archeologische plaats Knossos ligt dicht bij de stad.
Vervoer.
Als belangrijkste stad van Kreta is Iraklion een knooppunt van verschillende soorten vervoer. Op vijf kilometer ten oosten van de stad ligt de Luchthaven Iraklion, waar in de zomermaanden dagelijks tientallen chartervluchten landen. Vanuit de haven vertrekken veerboten richting de Cycladen, Piraeus, Thessaloniki, Rodos, Egypte en Israël. Er zijn twee busstations. Vanaf de Hania Port vertrekken bussen naar het zuiden van het eiland. Vanaf een busstation dat tussen de haven en de oude stad ligt vertrekken bussen naar de meeste andere bestemmingen op het eiland, zoals Rethimnon en Chania in het westen en Malia, Chersonissos en Agios Nikolaos in het oosten.
Onderwijs.
In Iraklion bevindt zich een dependance van de Universiteit van Kreta (Grieks: Πανεπιστήμιο Κρήτης). Deze nevenvestiging huisvest de Faculteit der Geesteswetenschappen en de Faculteit der Natuurwetenschappen, Wiskunde en Informatica.
Sport.
De stad is de thuisbasis van de voetbalclubs OFI Kreta en Ergotelis Iraklion. Iraklion was tijdens de Olympische Zomerspelen van 2004 een van de steden waar het Olympisch voetbaltoernooi werd gehouden.
Internationale organisaties.
Sinds 2005 is het Europees Agentschap voor netwerk- en informatiebeveiliging ("ENISA") gevestigd in Iraklion. Het ENISA functioneert als kenniscentrum waar EU-lidstaten en EU-instellingen terechtkunnen voor advies over vraagstukken in verband met netwerk- en informatiebeveiliging.
Klimaat.
Iraklion heeft een warm mediterraan klimaat (klimaatclassificatie van Köppen Csa). Zomers zijn warm tot heet en droog met heldere luchten. Droge hete dagen worden vaak afgelost door seizoensgebonden winden. Winters zijn erg mild met gemiddelde regenval. Omdat Iraklion verder naar het zuiden ligt dan Athene, heeft het een milder klimaat.
