	Nederlandse plannen voor opruimen Brent Spar halen het niet
	Van onze verslaggever
AMSTERDAM
Shell passeert het Nederlandse bedrijfsleven voor het opruimen van de Brent Spar, het omstreden olieopslagvat dat sinds juli 1995 verankerd ligt in de Erfjord in Noorwegen. De oliemaatschappij heeft gekozen voor Engelse, Noorse, Duitse en Franse bedrijven, die hun plannen verder mogen uitwerken.
Voor ontmanteling en hergebruik van het stalen opslagvat hadden vier Nederlandse consortia tien plannen ingediend. Maandagmorgen, vlak voor de persconferentie in Londen, werden ze door Shell telefonisch van de afwijzing op de hoogte gebracht. De precieze reden kregen ze niet te horen.
'We hadden een goed plan en bovendien een sterk samengesteld consortium', zegt een woordvoerder van ROS Holland, waarin onder andere Hoogovens, Ballast Nedam en Wijsmuller samenwerken. ROS Holland wilde de Brent Spar met perslucht in horizontale positie brengen om het opslagvat op een ponton naar Amsterdam te vervoeren voor verwerking tot schroot.
Drie van de zes voorstellen die wel verder worden uitgewerkt, vertonen sterke gelijkenis met dit aspect uit het Nederlandse voorstel: het met perslucht in horizontale positie brengen - nodig voor transport - van de Brent Spar.
Shell denkt dat werken met perslucht veiliger is dan takelen in horizontale positie. De kans dat daarbij de zwakke stalen wand van het gevaarte bezwijkt, is te groot. Bovendien kost het veel energie. Onder andere het Nederlandse offshorebedrijf Heeremac in Leiden had zo'n takelplan ingediend. 'Blijkbaar denken ze bij Shell anders over deze techniek. Teleurstellend.'
De Hollandsche Staalbouwmaatschappij in Gouda wilde het opslagvat in stukken zagen en die gebruiken als olietank op land. 'Een onaantrekkelijke oplossing. Bovendien is het niet duidelijk wie die tanks wil hebben', stelt Shell.
Het voorstel van Hollandia/Volker Stevin om de Brent Spar om te bouwen tot een elektriciteitscentrale door er drie windturbines op te zetten, wordt door Shell als 'weinig rendabel' bestempeld. Bovendien moet na gebruik dat opslagvat alsnog worden ontmanteld .
Het enige Nederlandse bedrijf dat in de zijlijn mag meedoen, is Seaway Heavy Lifting in Zoetermeer. Seaway exploiteert sinds 1991 drie sleepboten en een hefschip voor offshorewerk op de Noordzee. De schepen zijn eigendom van een Russische oliemaatschappij.
Het bedrijf had een plan ingediend voor ontmanteling van de Brent Spar. Daarna sloot het een alliantie met een Noorse plannenindiener, offshorebedrijf Kvaerner. Zij willen het opslagvat verslepen naar een werf bij Bergen om het daar tot schroot te verwerken.

