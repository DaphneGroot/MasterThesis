	Betoverend duet van hel licht naar inktzwart
	Sometimes he seems an enemy. . . Choreografie: Ted Stoffer. VeemTheater, Amsterdam. tournee. Bride's Dress. Concept en dans: Anat Geiger. Frascati 2, Amsterdam. Herhaling.
Je moet je ogen samenknijpen om in 't donker twee handen te ontwaren. De vingers trillen als vlindervleugels. Dan lichten twee armen op uit de duistenis, mysterieus gevouwen tot bladen van een propellor. Enkele seconden erna schijnt een lichtspot op een paar voeten. Schouders komen in beeld, armen die over de grond pas- en meetwerk uitvoeren. Een been flitst voorbij en dan is er eindelijk een gezicht.
Stukje bij beetje komt Noa Rosenthal in beeld. Aan het slot van Sometimes he seems an enemy. . is het Ted Stoffer die het licht manipuleert. Met zijn handen verkent hij de diffuse overgang van licht naar donker, en verfrommelt een lichtstraal tot een lichtpuntje, dan is de duisternis alom.
Dit betoverende sciaro scuro-spel lijkt het thema van dit duet te symboliseren. Dat gaat over de contrasten tussen mensen en over hun wederzijdse afhankelijkheid. Het duet inventariseert hoe uiteenlopend de aspecten daarvan kunnen zijn: van hel licht tot inktzwart, suggereert ook de dans.
Met de schouders tegen elkaar aan lopen de twee moeizaam balancerend naar voren. Een volgend moment zitten ze aan elkaar gekit als een Siamese tweeling. Kameraadschappelijk en speels kunnen ze ook zijn, en aan elkaar gewaagd. De stemming kan snel omslaan. Dan staan ze elkaar naar het leven en vouwt Stoffer zijn hand tot een pistool. Sometimes he seems an enemy. ., denkt Rosenthal met Theta Burke, aan wie dit motto ontleend is, en smijt hem neer met de koelbloedigheid van een judoka.
Meestal is de sfeer niet zo hard. Tederheid komt tot uiting in meditatief zachte bewegingen. Sentiment kent de dans evenwel niet. De muziek van Kim Hemweg en Roger Eno ondersteunt de sfeer, met een cello die melancholiek, een piano die hard en een synthesizer die dreigend klinkt.
Al weet Stoffer in dit duet de spanning niet over de volle lengte vast te houden, dan nog bezit zijn debuut kwaliteit. Tot nu toe viel de Amerikaan op als danser bij het Scapino Ballet Rotterdam en bij Galili. Dit duet, dat door hem en Rosenthal prachtig wordt gedanst, is beslist een verrijking voor het circuit van de moderne dans.
Dat laatste geldt niet voor Bride's Dress van Anat Geiger. Eerder danste zij bij Marcelo Evelin. Geigers solo is gebaseerd op een boek van de Braziliaan Nelson Rodriguez. Dat handelt over een vrouw die door een auto aangereden wordt en sterft op de operatietafel. Zwevend tussen leven en dood ziet ze het leven aan zich voorbij flitsen en mengt haar gedachten met hallucinaties over een andere vrouw.
Realiteit, droom en herinnering vloeien in elkaar. Nu valt dit literaire gegeven niet eenvoudig in dans te vertalen. Geiger lukt het zelfs niet n personage of een bewustzijnslaag tot leven te wekken. Ze spreekt haar monoloog met de nuchterheid van een boerentrien. Soms werkt dat grappig, vaker irritant. De doodsstrijd beeldt ze liggend uit met spasmodische bewegingen. In plaats van naar een dramatische scne, kijk je naar een dikke mevrouw die in een slordige onderjurk in een weinig charmante pose ligt. Geiger heeft zich toegelegd op kleine mimische arm- en handbewegingen. Die kan ze bewonderenswaardig snel uitvoeren. Maar bij de zoveelste herhaling gaat ook Geigers enige sterke troef danig vervelen.
Isabella Lanz

