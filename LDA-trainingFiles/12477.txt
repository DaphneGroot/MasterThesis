Michiel Smit.
Michiel Smit (Maasland, 21 augustus 1976) is een voormalig Nederlands politicus. Hij was van 2002 tot 2006 gemeenteraadslid in Rotterdam voor Leefbaar Rotterdam en is oprichter van de voormalige extreemrechtse politieke partij Nieuw Rechts.
Levensloop.
Smit studeerde economie aan de Erasmus Universiteit en maakte naam als internetondernemer. In zijn studententijd was hij actief voor de Rotterdamse afdeling van de VVD. Hij kwam in 2002 in de gemeenteraad van Rotterdam als lid van Leefbaar Rotterdam. Hij was fractiesecretaris en zat naast Pim Fortuyn in de raad. Voor deze partij verrichtte hij werk als lid van een aantal commissies. Smit raakte in opspraak door zijn contacten met het Vlaams Blok, het actief zijn op het neonazistische internetforum Stormfront en het extreemrechtse internetforum Polinco.
Bij de Tweede Kamerverkiezingen 2003 stond hij tweede op de kandidatenlijst van DeConservatieven.nl. In februari 2003 raakte Smit in conflict met fractievoorzitter Ronald Sørensen en werd uit de LR-fractie gezet. Hij startte een nieuwe partij, genaamd Nieuw Rechts. In juni 2004 deed hij met zijn partij voor het eerst mee met de verkiezingen en behaalde met de Europese Verkiezingen tegen de 16.000 stemmen.
Smit heeft het regelmatig aan de stok gehad met linkse groeperingen als de Internationale Socialisten, die onder meer verhinderd hebben dat hij sprak op een politieke bijeenkomst van een Marokkaans jongerencentrum in Amsterdam. De aangevoerde reden voor de blokkade was dat men “geen podium moet geven aan extreemrechtse personen.”
In 2002 werd Smit door Haitske van de Linde in het tv-programma Barend & Van Dorp uitgemaakt voor "zo’n beetje de grootste neonazi uit de Nederlandse politiek". Van de Linde werd aangeklaagd en in 2005 veroordeeld tot een boete wegens belediging, maar in hoger beroep vrijgesproken omdat Smit zelf aanleiding zou hebben gegeven voor de kwalificatie.
In 2004 bracht Smit het boek 'Nederland op zijn kop' uit met daarin zijn politieke opvattingen over tal van onderwerpen. Op verschillende weblogs doken er in 2004 foto’s op waarop Smit zittend voor een vlag met een keltisch kruis en de tekst "White Pride World Wide" te zien is, in een kamer waar ook militaria te zien zijn. In het najaar van 2005 gaf Smit zijn tweede boek uit over veiligheid en zelfverdediging. Het boek heet "Veiligheid. Doe het zelf. Meer wapens, minder misdaad", een pleidooi voor een vergaand recht op zelfverdediging van burgers, waaronder wapenbezit.
Michiel Smit op 1 oktober 2006
Bij de gemeenteraadsverkiezingen van maart 2006 was Smit lijsttrekker van Nieuw Rechts in Rotterdam. Met 0,7 procent van de stemmen kwam de partij echter tekort voor een zetel, waardoor Smit uit de Rotterdamse raad verdween. Ondertussen liep een rechtszaak waarin de gemeente Rotterdam ongeveer 45.000 euro terugeiste van Smit, omdat hij over 2003 en 2004 niet tijdig verantwoording heeft afgelegd over ontvangen fractievergoedingen. In april 2006 wees een voorzieningenrechter in een kort geding de claim van de gemeente vooralsnog af, omdat de zaak geen spoedeisend karakter zou hebben.
In november 2006 was Smit namens Nieuw Rechts lijsttrekker bij de gemeenteraadsverkiezing in Lansingerland, die plaatsvond vanwege een gemeentelijke herindeling. Nieuw Rechts haalde 4,3 procent van de stemmen en daarmee een zetel. In de raadsvergadering van 29 maart 2007 werd Smit als gemeenteraadslid geïnstalleerd.
Smit is meerdere malen met de dood bedreigd. Eind juli 2006 werd de voornaamste bedreiger van Smit opgepakt. De bedreiger had meerdere bedreigingen van rechtse politici op zijn naam staan, zoals Rita Verdonk en Geert Wilders.
In september 2007 werd bekend dat Smit, die in een lastig parket zou verkeren wegens vermeende financiële claims op zijn persoon, samenwoont met partijgenoot Robin Tolsma in Almelo. Smit stapte die maand uit de gemeenteraad van Lansingerland, naar eigen zeggen omdat hij zijn werk niet goed kon doen door doodsbedreigingen. De gemeente Lansingerland had hem eerder te kennen gegeven dat hij geen recht had op zijn zetel, omdat hij niet in de gemeente woonde.
