	Ro Theater opent festival met stuk over jeugdcultuur 'Volwassen worden is een hels karwei'
	Van onze verslaggever
Jelle Brandsma

ROTTERDAM
'Wat moeten we nog met artsen in deze tijd van rotting en bederf?', vraagt de studente Desire zich af. Zij studeert medicijnen en wordt wanhopig bij de gedachte dat haar toekomst steeds minder open ligt.
Desire, gespeeld door Esther Scheldwacht, verwoordt de twijfel en de angst die het toneelstuk De ziekte die jeugd heet van Ferdinand Bruckner kenmerken. Een groep studenten staat op een kruispunt van het leven. Het moment dat zij het onbekommerde bestaan achter zich laten, dient zich aan en dat benauwt.
Het stuk is woensdag de openingsvoorstelling van het R Festival 1997. Het thema van de jaarlijkse tiendaagse Rotterdamse kunstmanifestatie is dit keer de 'cultuur van het jong zijn'. Er is onder meer aandacht voor de levenstijl, de muziek, de sport en de mode van jongeren. Voor museum Boijmans van Beuningen stelden kinderen een collectie samen.
De ziekte die jeugd heet stond al jaren op het verlanglijstje van regisseur Peter de Baan. 'Wij waren al met dit stuk bezig. Toen de organisatie van het R Festival vertelde wat het thema zou zijn, lag het voor de hand dit in te passen. Werk zoeken bij het thema van een festival is te kunstmatig. Een keuze komt voort uit de persoonlijke noodzaak om een bepaald stuk te maken.'
Het is de voorlaatste productie van De Baan bij het RO Theater. Hij was begin dit jaar betrokken bij een bestuurscrisis en ruzie over de artistieke koers van het toneelgezelschap. Hij moet daarom plaats maken. Guy Cassiers werkt aan een nieuw artistiek plan voor het RO Theater en krijgt daarna waarschijnlijk de leiding. De Baan wordt weer freelance-regisseur.
Bruckner schreef zijn Krankheit der Jugend in 1929. De massaslachting van de Eerste Wereldoorlog lag nog vers in het geheugen. De tijdgeest was somber. De studente Desire meldt op een gegeven moment: 'Iedereen zou zich op z'n zeventiende voor de kop moeten schieten. Daarna komen er alleen maar teleurstellingen.'
De personages in De Ziekte die jeugd heet worden gedreven door het aantrekken en afstoten van de ander. De verleiding, de liefde en de onzekerheid scheppen verwarring. Opnieuw Desire: 'Ik ben bang dat wij ons hele leven vreemden voor elkaar blijven. Jij staat dicht bij de mensen. Ik veraf.'
De Baan typeert de tekst van Bruckner als 'het gevecht om volwassen te worden'. Het stuk laat deze strijd op extreme wijze zien. 'Het gevaar is dat je je leven inperkt en overzichtelijk maakt en de dynamiek kwijt raakt', aldus De Baan.
De studenten in het stuk verzetten zich op een bijna onredelijke manier tegen het maken van de onvermijdelijke keuzes. 'De dreiging bestaat om in de loop van het leven het vragen af te leren. Waarom zijn de dingen zoals ze zijn?' De personages van Bruckner doen niet anders dan vragen, om een weg te vinden uit de chaos.
Het thema van het stuk is nog immer actueel, vindt de regisseur: 'De jeugd voelt zich aangesproken. Volwassen worden is nog steeds een hels karwei. De wereld van toen en nu lijken niet op elkaar. De geschiedenis herhaalt zich niet. Maar net als bij Bruckner in de jaren twintig bestaat er ook nu een gevoel van eindigheid. Kan deze wereld nog lang zo doorgaan?' Keuzes maken is nog steeds moeilijk. En het aantal mogelijkheden om te kiezen wordt alleen maar groter. 'Wat heb je tegenwoordig nog te wensen?'
De dialogen in De Ziekte die jeugd heet zijn fel, de betogen en zinnen zijn kort. 'Ik houd van heftige stukken', zegt De Baan. Er moet vaart in een verhaal zitten, vindt hij. 'Ik ben geen estheet. Ik houd van het gevecht tussen gevoel en verstand.'
De gemiddelde leeftijd van de spelers is 24 jaar. Volgens de regisseur herkennen zij de strijd van de studenten die zij op de planken zetten. 'Verburgerlijken of zelfmoord plegen. Een andere keuze is er niet', is n van de uitingen van wanhoop in het stuk.
De Baan: 'Daar hebben we onderling nogal discussie over gehad. De spelers zeiden: voor ons is burgerlijk geen scheldwoord. Dat was het in 1929 wel en dertig jaar geleden ook. In die zin is de tijd veranderd. De jonge generatie is misschien genuanceerder. Ze organiseren veiligheid door samen te wonen of met hun vrienden en streven tegelijkertijd in hun werk het avontuur na.'
'De ziekte die jeugd heet' wordt gespeeld van 17 september tot en met 18 oktober in de zaal van het RO Theater in Rotterdam. Daarna op tournee naar Amsterdam, Arnhem, Den Haag, Groningen, Haarlem, Meppel en Utrecht.

Foto
	Repetities door het Ro Theater van Een ziekte die jeugd heet, met boven Esther Scheldwacht en onder Sabrina van Halderen. FOTO BERT VERHOEF - DE VOLKSKRANT

