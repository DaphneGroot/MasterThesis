EUREGIO.
EUREGIO, officieus ook wel aangeduid als "Euregio Gronau-Enschede", is de officiële naam van de eerste Euregio, een Europees grensoverschrijdend interregionaal samenwerkingsverband. De EUREGIO werd in 1958 opgericht en bestaat uit 130 Duitse en Nederlandse gemeenten.
Deze eerste Euregio is gevormd in en rond het Twents-Achterhoekse Oost-Nederland en het aangrenzende Duitse gebied van Nedersaksen en Noordrijn-Westfalen. Dit gebied beslaat een oppervlakte van ongeveer 13.000 km² en er wonen ongeveer 3,4 miljoen mensen. Zowel wat de bevolking als wat de oppervlakte betreft, is circa twee derde Duits en een derde Nederlands.
De EUREGIO was tot eind 2015 opgezet naar Duits recht, in de vorm van 'eingetragener Verein' (de Duitse tegenhanger van de Nederlandse verenigingsstructuur). Sinds begin 2016 is de EUREGIO een Nederlands-Duitse Gemeenschappelijke regeling.
