	Kampioen Polar Bears komt aardig terug in waterpolocompetitie
	Regerend landskampioen Polar Bears, dat aan het begin van de competitie vijf van zijn sterspelers kwijtraakte, is aardig aan het terugkomen. De waterpoloploeg van Nick Vroon bleef al negen wedstrijden ongeslagen en toonde ook zaterdagavond tegen Nereus aan (18-10) dat de derde plaats in de hoofdklasse niet te hoog gegrepen is.
De ploeg uit Ede nam al vroeg afstand van Nereus (6-3) en was zo oppermachtig dat het makkelijk kon blijven doorwisselen. 'Het verbaast ons allemaal dat het zo makkelijk gaat', blikte aanvoerder Hans Nieuwenburg tevreden terug. 'We staan nu op een plaats die uitzicht biedt op de play-offs en liggen daarmee op schema. Na drie wedstrijden hadden we nog geen punt en stonden we onderaan.'
Van de andere clubs die voor een plaats in de play-offs strijden, maakten AZC en AZ & PC geen fout. De ploeg uit Alphen behield zijn vier punten voorsprong op AZ & PC door een 20-8 overwinning op LZ'86. AZ & PC walste met speels gemak over Ravijn (16-2) heen.
Bij de vrouwen kreeg Polar Bears op de vierde plaats die recht geeft op deelname aan de play-offs, gezelschap van Gouwestaete. Zaterdag was de Edese ploeg kansloos tegen Nereus (9-14) gisteren herstelde het team zich tegen GZC, met 18-4. Gouwestaete profiteerde van de halve misstap door overwinningen op De Ham met 18-5 en De Futen met 12-6.
Standen: hoofdklasse mannen: AZC 12-24, AZ & PC 12-20, Polar Bears 12-19, ZPB 12-17, De Robben 12-14, Nereus 12-10, De Ham 12-10, Brandenburg 12-9, LZ 12-7, Ravijn 12-6, Zian 12-6, Zijl/LGB 12-2.
Hoofdklasse vrouwen: Nereus 13-24, Donk 13-24, Ravijn 13-24, Polar Bears 13-18, Gouwestaete 13-18, ZPB 13-12, Brandenburg 13-12, PSV 13-10, GZC 13-8, De Futen 13-2, OZPC 13-2, De Ham 13-2.

