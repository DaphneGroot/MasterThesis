	Binnenstadspolitie?
	Herbert Hoftijzer, kok van eetcaf Van Beeren in de Koningsstraat in Amsterdam: 'De overlast is hier onbeheersbaar, maar ik vraag me af of surveillance iets oplost. De politie heeft hier een tijdje elke ochtend overlastveroorzakers weggeveegd, maar dat heeft niets geholpen. Ze klieken verderop toch weer samen.'
Een anonieme studente van het Amsterdams Studenten Corps in de Warmoesstraat: 'Ik ga hier 's avonds niet over straat. Het is gevaarlijk. Als ik naar huis ga, loop ik er letterlijk tegenaan: junks, dealers, alcoholisten, mensen die je om niets aanspreken. Het metrostation is laatst dichtgetimmerd omdat al die junks er rondhingen. Nu staan ze in stegen of portieken. Meer politie op straat is symptoombestrijding. Maar mensen voelen zich er veiliger door, dat is ook belangrijk.'
Zangeres Liesbeth List: 'Op honderd meter afstand van mijn huis kreeg ik door drie jongens een mes op mijn keel gezet omdat ze geld van me wilden. Sindsdien was ik bang als ik 's avonds na een optreden niet voor de deur kon parkeren en met al die koffers over straat moest. Ik ben de Amsterdamse binnenstad dus eigenlijk ontvlucht vanwege parkeerproblemen. Jarenlang heb ik in mijn eentje in Parijs gewoond. Daar voelde ik mij safe, in Amsterdam niet. Ook mijn man is op straat overvallen en dat is toch een boom van een vent.'
C. F. R. Verlinden, mede-eigenaar van Hotel Winston in de Warmoesstraat: 'Ik ruk gelijk naar buiten om te zeggen dat ze moeten opsodemieteren. De openbare orde in mijn directe omgeving is behoorlijk ontregeld, ja. De frequentie en de concentratie van dealers, bedelaars en dat soort straatmensen zijn behoorlijk toegenomen.
'Meer surveilleren helpt niets. Mensen blijven dan minder lang op dezelfde plek staan. Maar de aantrekkingskracht van een buurt waarin makkelijk gehandeld kan worden, blijft. In andere wereldsteden zie je de politie echt niet zomaar rondlummelen. Hier moet het 'leefbaar zijn', zowel voor goed- als kwaadschikse mensen. De politie zou een boek moeten samenstellen van mensen die hier frequent rondhangen. Ik kan er zo vijftig aanwijzen.'
Jan van Galen, cordinator van het Fijnhouttheater in Amsterdam: 'Ik ben in 1981 uit de stad vertrokken omdat ik de stilte wilde opzoeken. Als ik nu weer in de stad kom, kijk ik mijn ogen uit en vind ik dat het per dag achter-uitholt. Het wordt smeriger, lawaaieriger en lelijker. Ik ben er steeds meer van overtuigd dat ik uitverkoren ben omdat ik buiten mag wonen.
'En wat die smerigheid betreft, daar moet je een goede schoonmaakdienst op zetten. Die stadsdelen functioneren niet, denk ik. Voor de politie ligt daar volgens mij geen taak. Daar kun je geen heil van verwachten.'
Joost Bos, woordvoerder van de werkgroep Spijkerkwartier in Arnhem: 'Voor drugs- en tippeloverlast is surveilleren alleen maar een oplossing als de politie naar voorzieningen kan doorverwijzen. Tot enkele jaren geleden zeiden politie-agenten in Arnhem tegen overlastbezorgers: ''het kan me niet schelen waar je heen gaat, als ik je maar niet meer zie.'' Vervolgens gaat die persoon om de hoek staan tippelen of dealen. Nu die voorzieningen er zijn is de politie-inzet lonend.'
P. van der Veen, woordvoerder van het politiedistrict Midden-Friesland: 'Leeuwarden werkt sinds de Meindert Tjoelker-affaire aan een gentegreerde samenwerking tussen politie, openbaar ministerie, horeca, gemeente en buurtverenigingen. In het centrum van Leeuwarden wordt op vrijdag- en zaterdagavond extra gesurveilleerd. De politie is meer zichtbaar aanwezig en kan alert ingrijpen, dat helpt altijd mee bij de bestrijding van overlast.'
Saskia Buitelaar

