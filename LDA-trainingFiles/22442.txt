Faithless.
Faithless is een Britse danceact, geformeerd rondom producer "Rollo" (echte naam Rowland Armstrong), toetsenist/dj "Sister Bliss" (echte naam Ayalah Bentovim) en rapper/zanger "Maxi Jazz" (echte naam Maxwell Fraser), met als bassist Aubrey Nunn. Daarnaast hebben producer/zanger Jamie Catto (tot 1999; later actief met zijn project 1 Giant Leap) en gitarist Dave Randall deel uitgemaakt van Faithless. Zangeres Dido, de zus van Rollo, is op verschillende nummers van Faithless te horen. De groep stopte in 2011, maar trad in 2015 weer op om het twintigjarig jubileum te vieren. Bij deze optredens werd de naam Faithless 2.0 gebruikt.
De muziek van Faithless is doorgaans een mix van triphop, progressive trance, hiphop, pop, club en regelmatig ook nog verschillende andere stijlen. De bezetting van Faithless bestaat uit onder anderen gitaristen en drummers in plaats van bijvoorbeeld enkel een dj met een zanger. Deze samenstelling is zeldzaam in de dancemuziek.
Geschiedenis.
De debuutsingle van Faithless uit 1995, "Salva Mea (Save Me)", werd een hit op de dansvloeren en later ook in de hitparades. In totaal werden er wereldwijd meer dan een miljoen exemplaren van verkocht.
Latere successingles waren "Insomnia" (1996), "God Is a DJ" (1998), "We Come 1" (2001) en "I Want More" (2004). Het nummer "We Come 1" bereikte de tweede plaats in de Nederlandse Top 40 en "God Is a DJ" bereikte zelfs de eerste plaats. In 2006 had Maxi Jazz een top 2-notering samen met TiÃ«sto, "Dance 4 Life".
In maart 2011 kondigde Maxi Jazz op de website van Faithless aan dat Faithless stopt na de "Thank You and Goodbye"-tournee. De officieel laatste concerten van Faithless, "Passing the Baton", werden op 7 en 8 april 2011 gegeven in Brixton Academy. Faithless gaf echter daarna in afgeslankte vorm onder de naam Faithless Sound System nog optredens. In 2015 begon Faithless een tournee door Europa naar aanleiding van het twintigjarig jubileum van de band. Het verzamelalbum "Faithless 2.0" met onder meer verscheidene remixen verscheen datzelfde jaar. Occasioneel geeft de groep nog optredens op festivals.
Albums met hitnoteringen.
De albums "Reverence", "Sunday 8 PM", "Outrospective", "No Roots" en "The Dance" zijn elk heruitgebracht met een bonus-cd met remixen en alternatieve versies van de nummers. Deze heruitgaven verschenen onder andere titels, te weten respectievelijk: "Irreverence", "Saturday 3 AM", "Reperspective", "Everything Will Be Alright Tomorrow" en "The Dance Never Ends".
