Oud-Heverlee.
Oud-Heverlee is een Belgische gemeente in het arrondissement Leuven in de Vlaamse provincie Vlaams-Brabant. De gemeente telt ongeveer 11.000 inwoners. Oud-Heverlee is gelegen nabij de taalgrens.
Toponymie.
Het toponiem "Heverlee" komt van "hever", dat "geitenbok" betekent, en van "lee" of lo, dat "bosje" betekent. Heverlee is dus een bosje waar veel bokken lopen. Het voorvoegsel "Oud" ten slotte duidt op het feit dat het dorp ouder is dan het nabijgelegen Heverlee, tegenwoordig een deelgemeente van Leuven. Een andere verklaring zou evenwel kunnen zijn dat "Oud" verkeerdelijk is vertaald uit het Franse "Haut", in dit geval is Oud-Heverlee het deel van Heverlee dat stroomopwaarts ligt.
Geschiedenis.
In de overgangszone tussen het Kolenwoud en de Dijlevallei ontwikkelde zich in de loop der tijden verschillende dorpen. Met zekerheid is geweten dat de Sint-Annakerk van Oud-Heverlee omstreeks de 11de eeuw gebouwd werd. Sindsdien heeft deze, evenzo als de andere woonkernen van de gemeente terrein veroverd op het immense woud dat ooit de Dijlevallei bedekte.
De fusiegemeente Oud-Heverlee is ontstaan op 22 februari 1978 tijdens de fusie van de toen zelfstandige gemeenten Oud-Heverlee, Blanden, Vaalbeek, Haasrode en Sint-Joris-Weert. Bij die gelegenheid ging een deel van het grondgebied van Blanden en Haasrode over naar Leuven (de huidige industriezone Haasrode).
Geografie.
De gemeente ligt in de landstreek Dijleland, en telt naast Oud-Heverlee zelf nog vier andere woonkernen, met name Blanden, Haasrode, Sint-Joris-Weert en Vaalbeek. De totale bebouwde oppervlakte van de gemeente bedraagt 24,48%, het landbouwgebied 32,43% en bossen beslaan 38,31%. De overige 4,78% hebben een diverse functie.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
Processie O.L.V. van Steenbergen, bij Zoet Water te Oud-Heverlee
De gemeente heeft een relatief rijk historisch patrimonium, met gebouwen als de romaanse Sint-Annakerk, de laatgotische Maria Magdalenakapel (Vaalbeek) en de barokke "Kapel van Steenbergen".
Het "Spaans dak" is een van de oudste burgerlijke woningen van de gemeente en dateert uit de 16de eeuw en was de residentie van de Heerlijkheid van Steenbergen. Ten slotte zijn er nog de art-nouveaupanden in de nabijheid van het oude tramstation te Sint-Joris-Weert, de Minnebron, de Onze-Lieve-Vrouw van Steenbergenkapel bij Zoet Water en de camouflagebunkers LW7 en LW8 die deel uitmaakten van de KW-linie. Een van de bunkers is tegenwoordig een schuiloord voor vleermuizen.
Natuur.
Ondanks het feit dat de gemeente in de onmiddellijke nabijheid van het stedelijk gebied Leuven is gelegen heeft de gemeente een uitzonderlijk groen karakter. Meer dan 40 % van haar grondgebied bestaat uit bossen, waaronder het Meerdaalbos, het Egenhovenbos en het Heverleebos. Samen vormen zij een bosdomein van 2071 hectaren, en zijn ze een restant van het Kolenwoud dat ooit geheel Midden-België bedekte. In het bos liggen de Minnebron, Hertebron, Kluisbron en de Borrebron. De meest voorkomende boomsoorten zijn beuk (30%), grove den (17%), zomereik (12%) en Amerikaanse eik (10%).
Het natuurreservaat de "Doode Bemde" bevindt zich gedeeltelijk in de gemeente.
Streekproducten.
In de gemeente wordt de Chardonnay Meerdael naar al oude traditie gebrouwen. Het betreft een mousserende wijn gemaakt van de (witte) Chardonnaydruif. De wijngeschiedenis van de gemeente en de omliggende streek gaat terug tot 1121 toen Hertog Godfried I van Leuven op de zuidhelling van de burcht wijnranken liet aanplanten. De Oud-Heverleese wijncultuur wordt gekenmerkt door periodes van verval en bloei, zo verdween omstreeks de tweede helft van de 16de eeuw deze traditie nagenoeg geheel.
Religie en levensbeschouwing.
Daarnaast bevindt zich in de gemeente ook nog de Onze-Lieve-Vrouw van Steenbergenkapel en de Rooikapel (Blanden).
Openbaar vervoer.
In deelgemeente Sint-Joris-Weert ligt het voormalige tramstation Sint-Joris-Weert van de NMVB-Buurtspoorwegen van de provincie Brabant. Het gebouw is buiten gebruik en in verval sinds de sluiting in 1991, het is evenwel beschermd sinds 2005 als monument. De locatie fungeert wel nog als NMBS-stopplaats aan spoorlijn 139 tussen Leuven en Ottignies, aan deze spoorlijn ligt ook het spoorwegstation Oud-Heverlee. Daarnaast verbinden verschillende buslijnen van de vervoersmaatschappijen De Lijn en TEC de gemeente met Leuven, Brussel, Waver, Geldenaken en tal van andere dorpen en gemeenten in de omgeving.
Wegennet.
Oud-Heverlee is gelegen in de nabijheid van de autosnelweg A3/E40 die de gemeente verbindt met onder andere Brussel en Luik. Andere belangrijke wegen zijn de Waversebaan, de Naamsesteenweg (N251 en N25) en de in buurdorp Korbeek-Dijle gelegen Nijvelsebaan (N253).
Fiets- en wandelpaden.
De gemeente telt twee fietsroutes, met name de Druivenstreek fietsroute, de Hoevenroute.
en een aantal wandelroutes, met name Doode Bemdewandeling, Beleef de valleien van Zuid-Dijleland, Sint-Joris-Weert wandelroute, Blanden-Brise Tout-Beauvechain-Ferme des Biches en 't Pad van Ad.
Politiek.
De gemeenteraad bestaat uit 21 leden met inbegrip van de burgemeester en vijf schepenen. Na 36 jaar burgemeesterschap van Albert Vandezande (Fusiebelangen) (1976-2012) werden in 2012 de politieke kaarten herschud. CD&V en N-VA wonnen de verkiezingen en vormen samen met Groen de huidige coalitie. De oppositie wordt gevormd door Fusiebelangen en sp.a. CD&V kreeg met Adri Daniëls de burgemeesterssjerp gedurende de eerste 4 jaar van de legislatuur, waarna hij werd afgelost door Alexander Binon (N-VA).
Resultaten gemeenteraadsverkiezingen sinds 1976.
De rode cijfers naast de gegevens duiden aan onder welke naam de partijen telkens bij een verkiezing opkwamen.De zetels van de gevormde coalitie krijgen als achtergrondkleur de partijkleur. De zetels van de lijst die de burgemeester levert, staan vetjes afgedrukt.
Onderwijs.
De gemeente telt drie basisscholen die behoren tot het gemeentelijk onderwijsnet (OVSG) en twee basisscholen die behoren tot het vrije katholieke onderwijsnet (VSKO). Daarnaast heeft de gemeente een Academie voor Muziek en Woord en een schilder- en tekenacademie.
Sport.
Voetbalclub Oud-Heverlee Leuven is aangesloten bij de KBVB en is er actief in Eerste Klasse. De club ontstond in 2002 uit een fusie van Stade en Daring Club Leuven en Zwarte Duivels Oud-Heverlee. Vanuit Derde Klasse klom de club op om in 2011 voor het eerst naar de hoogste afdeling te promoveren. Het vrouwenelftal van OHL is actief in Eerste Klasse van het vrouwenvoetbal. De club heeft er zijn trainingsvelden. In de gemeente speelt ook Stormvogels Haasrode, aangesloten bij de KBVB met stamnummer 3892 en actief in de provinciale reeksen.
Andere Oud-Heverleese sportverenigingen zijn de "Meerdaalhof ruitervereniging", met een van de grootste maneges van België en Volley Haasrode Leuven. De mannenploeg van deze volleybalclub is actief in de Liga B en de vrouwenploeg in de eredivisie. Daarnaast telt de gemeente drie mountainbikeparcours.
