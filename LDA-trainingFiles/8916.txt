Scharrelaarvogels.
Scharrelaarvogels (Coraciiformes) zijn een orde van vogels die een groot aantal niet erg op elkaar lijkende families omvat.
In het DNA-onderzoek van Hackett et al. bleken de meeste groepen ondanks hun grote verscheidenheid toch bij elkaar te behoren, behalve dat de spechtvogels in hun midden bleken opgenomen te moeten worden. Samen met de trogons vormen ze een belangrijke zijtak van de 'landvogels' waar ook de zangvogels in geplaatst worden.
De enige verdere uitzondering is de koerol die niet goed te plaatsen bleek, en mogelijk ergens aan de basis van deze tak van de landvogels te denken is maar vooralsnog in een aparte orde Leptosomiformes is opgenomen.
