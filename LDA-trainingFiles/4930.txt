	Hagi sleept UEFA, FIFA en Barcelona voor de rechter
	Reuter BARCELONA
Jean-Louis Dupont, de advocaat die de sportgeschiedenis herschreef met het winnen van de zaak-Bosman, gaat op herhaling. Hij sleept in opdracht van de Roemeense international Gheorghe Hagi de FIFA, UEFA en de Spaanse topclub Barcelona voor de rechter.
Het is de bedoeling gelijke behandeling te bewerkstelligen tussen voetballers uit de Europese Unie en hun collega's uit landen die geen lid zijn van de EU maar daarmee wel overeenkomsten hebben aangaande erkenning van elkaars arbeidswetten. Door het Bosman-arrest mogen clubs uit de EU-landen geen transfersom meer vragen voor spelers die hun contract hebben uitgediend.
Barcelona wilde afgelopen zomer van Galatasaray een vergoeding van bijna 4,25 miljoen gulden voor de Roemeense middenvelder. De Turkse club en Hagi weigerden dat. Barcelona besloot daarop een nabetaling aan de Roemeen in te houden.
Dupont heeft de Europese- en wereldvoetbalbond erbij betrokken omdat hij van mening is dat deze organisaties niet mogen toestaan dat de zakelijke relatie van zijn cliÃ«nt met Galatasaray in gevaar komt.
Hagi en zijn advocaat menen extra sterk te staan omdat de begenadigde voetballer in 1990 al voor Real Madrid tekende en zes jaar lang in EU-landen actief was voordat hij naar Turkije vertrok.

