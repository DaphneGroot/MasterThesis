	Euro ingevoerd, bedrijfskas leeg
	ONDERNEMERS, opgelet. Over een paar jaar komt er een bankafschrift binnen waarop staat: 'Nieuw saldo: E 20000', of om het even welk ander bedrag. Dat wordt natuurlijk keurig in de boekhouding op de computer ingevoerd. Dan gaat er iets afschuwelijks mis. Het boekhoudprogramma meldt dat de helft van het kasgeld is verdwenen.
De E staat voor euro, de nieuwe Europese munt, maar de computer rekent nog in guldens. Het blijkt gelukkig een papieren verlies te zijn, als de computer wordt uitgelegd dat een euro ongeveer twee gulden waard is. Maar ondernemers die niet tijdig hun administratie hebben aangepast aan de nieuwe munt, die al vanaf 1999 in het girale verkeer zal voorkomen, zullen meer van die onplezierige verrassingen tegenkomen. In de loonadministratie, het vermogensbeheer of de leningen-administratie. Offertes van leveranciers zullen onbegrijpelijk worden, klanten zullen klagen over facturen. Kortom, de administratie wordt een zootje.
'De ondernemer die snel de gevolgen overziet, voorkomt onaangename verassingen', zegt G. Gerards van de bank MeesPierson. Gerards adviseert bedrijven over de benodigde aanpassingen en leidt een werkgroep van werkgeversverbond VNO-NCW over het probleem van de software. Het werk dat verzet moet worden, is enorm. Er is geen bedrijf meer waar geen computers staan waarop de financiën worden beheerd.
Grove schattingen zeggen dat er tienduizenden manjaren aan automatiseringsdeskundigheid nodig zullen zijn om alle systemen aan te passen. De banken alleen al denken vijf miljard gulden kwijt te zijn. De multinationals moeten denken aan tientallen miljoenen guldens per onderneming. Alle groten zijn al begonnen, maar de kleinere bedrijven kijken nog de kat uit de boom.
Vrijwel alle bedrijven krijgen binnen een paar jaar nog een ander software-probleem voor de kiezen. Dat is het zogeheten 'millennium'-vraagstuk - de naam voor een foutje in de meeste computers, zowel pc's als grotere systemen, waardoor op 1 januari 2000 de ingebouwde kalender begint op 1 januari 1900. 'Dat is een technisch probleem, van een geheel andere orde dan het functionele probleem van de euro', aldus Gerards. Maar het moet wel door de automatiseerders worden opgelost. 'Die kunnen het dus gewoon meenemen in het werk.'
Gerards adviseert alle ondernemers om nu al de problemen aan te pakken. 'Met gezwinde spoed, want er zijn nog maar vijfhonderd werkdagen te gaan.' Zijn werkgroep heeft een stappenplan gemaakt, dat voor alle kleinere ondernemingen met een zekere graad van automatisering als checklist kan dienen. Eerste stap: richt een projectgroep op voor de euro. Die moet dan de volgende acties ondernemen.
Eerst moeten de geld- en informatiestromen tussen het bedrijf en de buitenwereld worden geïnventariseerd. Wie zijn de leveranciers, afnemers, banken en de fiscus; vanaf wanneer zullen ze hun offertes, facturen, betalingen en aanslagen in euro's laten luiden? Voor de belastingdienst is dat al bekend: die verlangt over het boekjaar 2002 voor het eerst een aangifte in euro's.
Dan moet het eigen geautomatiseerde systeem onder de loep worden genomen. Hoe zijn de geldstromen in het eigen bedrijf geregistreerd? Zo zullen de meeste bedrijven hun in- en verkoopadministratie op de computer doen, net als hun debiteuren- en crediteuren-administratie. Ook de verwerking van de leningen en kredieten gebeurt vaak per toetsenbord en beeldscherm. Steeds meer bedrijven doen ook hun betalingen per computer: er zijn in Nederland al honderdduizenden pakketten voor elektronisch bankieren verkocht aan bedrijven.
De projectgroep moet vervolgens vaststellen welke systemen het eerst aangepast moeten worden aan de euro. In de meeste gevallen zullen dat het elektronisch bankieren en de orderadministratie zijn. Dan moet bekeken worden of de aan te passen software maatwerk is, of dat het een standaardpakket betreft.
'Tot en met deze fase kunnen de meeste bedrijven het zelf af', denkt Gerards. Daarna zullen experts er bij moeten komen. De leverancier van de software moet aangeven of de programma's al dan niet gratis aangepast kunnen en zullen worden. Voor maatwerk-software zal de onderneming vaak zelf aan de slag moeten, omdat de meeste bedrijven het beheer van die systemen toch al zelf doen. Voor standaardpakketten is er vaker een onderhoudscontract afgesloten met een service-verlener. Van belang is wat er hierover in de leveringsvoorwaarden van de software is opgenomen.
Vervolgens moet bekeken worden of alle systemen in één keer aangepast moeten worden, of dat er voorlopig geen wijzigingen hoeven te worden doorgevoerd. Bedrijven kunnen ook besluiten een tijdje bij de in- en uitvoer van gegevens guldens om te rekenen naar euro's en omgekeerd. Dat converteren kan tijdelijk veel problemen voorkomen. 'Het kan een oplossing zijn voor bijvoorbeeld detaillisten: met een rekenmachine op de toonbank de betalingen converteren', zegt Gerards. Maar het blijft een tijdelijk lapmiddel. Vroeg of laat wordt er ergens in het proces een keer een gulden voor een euro aangezien, en dan gaat het mis.
In de overgangsfase in 2002, wanneer euro en gulden een half jaar naast elkaar zullen bestaan voordat de gulden verdwijnt, zullen de meeste bedrijven de grote sprong moeten maken. Gerards adviseert om dan stap voor stap alle geïnventariseerde aanpassingen te doen. 'Je kunt het ook in één keer doen, maar dat legt een groot beslag op de organisatie. Stap voor stap is niet het gemakkelijkste, maar het gaat wel gelijkmatig.' En de kosten van de aanpassingen? 'Ach, laten we die niet gaan onderzoeken, want dat heeft weinig zin. De politiek heeft gekozen voor de euro, dus hij komt er gewoon.'

