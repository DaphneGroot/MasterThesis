	Slechte jaren hebben Timmer gesterkt
	Van onze verslaggever
GRONINGEN
Na twee seizoenen vol twijfels en blessures loste Marianne Timmer zondag de belofte in die ze als juniore uit het gewest Groningen reeds met zich meedroeg. Ongeslagen en met een verbluffende voorsprong op de nummer twee, titelverdedigster Annamarie Thomas, eiste de 22-jarige schaatsster uit Sappemeer de Nederlandse sprinttitel op .
'Dit was wel één van mijn beste wedstrijden van het seizoen', erkende Timmer, maar de nuchtere wijze waarop ze tot die conclusie kwam bewees dat ze zelf nog amper verrast wordt door haar verrichtingen. Wie zich in de achterliggende twee maanden internationaal nadrukkelijk heeft laten gelden, schrikt niet van een hoofdrol op het nationale podium. En is ook niet bang haar WK-ambities prijs te geven. 'Eerste zes, dat zou mooi zijn.'
In de cyclus van wedstrijden die haar naar het NK voerde, kon Timmer maar één licht tegenvallend optreden ontdekken. 'In Calgary ging het niet zoals het kan.' Twee persoonlijke records (40,21 en 1.02,25) wekten drie weken geleden de indruk van een glansrijk optreden op de Olympic Oval, maar opvallend genoeg bleef Timmer op de wonderpiste verder verwijderd van het podium dan ze in de weken daarvoor gewoon was geraakt.
Op traag buitenijs in Korea werd Timmer eerder dit seizoen zelfs tweede en derde op de duizend meter. De gave om de haar techniek en kracht ook op snel ijs in ereplaatsen om te zetten, vergt doorgaans één à twee seizoenen.
Timmer heeft zich pas sinds kort tot de sprint bekeerd. Als juniore maakte ze weliswaar furore op de korte nummers, maar dat nam niet weg dat ook zij de verleiding van het allrounden niet kon weerstaan. Twee seizoenen in het keurkorps van Ab Krook brachten evenwel louter frustrerend ervaringen, waaraan ziekte en blessures in hoofdzaak debet waren. Timmer speelde zelfs kort met de gedachte het schaatsen vaarwel te zeggen.
Zondag kwam Timmer tot de conclusie dat die 'twee slechte jaren' haar in belangrijke mate hebben gevormd. 'Het was gewoon te veel in één keer. Reizen, wedstrijden, reizen, wedstrijden. Toen ik op een gegeven moment vroeg of ik niet beter wat rust kon nemen, werd er nauwelijks geluisterd. Dan ga je toch maar weer door. Vorig seizoen heb ik op zelf beslist dat ik geen World Cups meer zou rijden. Je moet voor jezelf opkomen, dat weet ik nu.'
Timmer keerde terug naar haar oude liefde, de sprint, en zocht voorts haar heil bij Sijtje van der Lende, onderhand uitgegroeid tot de tovenares van het Nederlandse vrouwenschaatsen. Via de opleidings-sprintselectie van Pfrommer vond Timer vervolgens de route naar de internationale podia terug.
Daarop schitterde vorig seizoen Annamarie Thomas nadrukkelijk. Een jaar geleden was zij nog Nederlands beste sprintster (vijfde op WK en wereldkampioene op 1000 en 1500 meter). Zondag gaapte een kloof van drie punten met Timmer en Thomas restte geen andere conclusie dan volgend seizoen drastische maatregelen te nemen.

