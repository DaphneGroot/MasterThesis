	Het vermogen van de vrouw
	VROUWEN VERDIENEN nog steeds minder dan mannen. Dat komt doordat mannen doorgaans beter zijn opgeleid, veel vrouwen meer willen dan alleen carrire maken, en werk dat voornamelijk door mannen wordt verricht, hoger wordt gewaardeerd en dus beter beloond dan 'vrouwenwerk'. En dat is allemaal historisch zo gegroeid. Daarom was het een goed idee van de redactie van het Jaarboek voor Vrouwengeschiedenis een themanummer te wijden aan de relatie tussen vrouwen en geld. De redactie koos bewust voor vrouwen die geld hadden, dat zelf beheerden of er handel mee dreven, want 'als vrouwen en geld het thema van onderzoek is, blijkt het in de regel te gaan om vrouwen zonder geld'.
Zowel het feit dat vrouwen in mindere mate dan mannen toegang hadden tot geld, als de associatie van kapitaal met mannen heeft zijn weerslag gehad op de beeldvorming van rijke vrouwen, zo staat het in de Inleiding. Vrouwen die vanwege hun fortuin in de herinnering voortleven, 'worden vaak omhuld door een luchtje van ijdelheid, hardvochtigheid, gierigheid of hebzucht'. Denk aan de woekeraarsters en de hoerenmadammen. En ging de weduwe Suasso, grondlegster van het Stedelijk Museum in Amsterdam, niet de geschiedenis in als 'een wereldvreemde en maniakale verzamelaarster'? Een prikkelend begin.
Vrouwen ontleenden hun vermogen meestal aan verwantschapsbetrekkingen, ontdekte Ali de Regt. Zij erfden van hun vader en kregen een bruidsschat mee. Tot in de elfde eeuw was het gebruikelijk dat een bruidegom uit de bezittende klasse zijn bruid een 'morgengave' schonk. Vanaf de twaalfde eeuw kwam het accent meer te liggen op de bruidsschat van de ouders aan hun dochter en minder op de gift van de man aan zijn bruid. De Regt ziet hierin 'een aanwijzing voor een zeker machtsverlies van vrouwen'.
Tot ver in de negentiende eeuw bepaalde de waarde van de bruidsschat het huwelijk dat dochters konden sluiten. Voor meisjes uit de bezittende klasse die niet over een bruidsschat konden beschikken, was het moeilijk om binnen hun eigen stand te trouwen. Vrouwen die wl een bruidsschat meekregen, moesten weer beducht zijn voor jagers op die bruidsschat, zowel uit hun eigen als de lagere stand.
Het beheer van het vermogen van de vrouw was tot ver in deze eeuw meestal in handen van haar man. De Regt wijst er op dat pas in 1956 een wetsvoorstel is aangenomen waarmee de handelingsonbekwaamheid van de gehuwde vrouw is opgeheven.
Interessant zijn in dit verband de bevindingen van Marlou Schrover, die onderzoek deed naar vrouwen die in de vorige eeuw handel dreven. Zij stelde vast dat de vrouw tot 1956 weliswaar handelingsonbekwaam werd door in het huwelijk te treden, maar dat een 'openbaar koopvrouw' volgens het Burgerlijk Wetboek werd geacht van haar man een algemene toestemming te hebben gekregen tot het sluiten van de voor haar werk vereiste overeenkomsten.
Koopvrouwen konden ook met anderen een vennootschap vormen. Bij compagnien die door mannelijke compagnons werden aangegaan, werd in n op de drie statuten opgenomen dat bij overlijden van een van de contractanten zijn weduwe het recht had de vennootschap te continueren. Volgens Schrover ligt het voor de hand dat deze vrouwen, ook toen hun man nog leefde, al een belangrijke rol in de onderneming speelden, omdat de samenwerkingsverbanden na het toetreden van de weduwe zelden werden ontbonden. Dat zou immers wel het geval zijn bij een uit nood geboren oplossing.
In de handel werkten ongehuwde vrouwen, gehuwde vrouwen en weduwen. Zo'n 10 procent van de winkels stond op naam van een weduwe. Lang niet alle weduwen waren oud en lang niet altijd handelden zij alleen. Vaak dreven zij de zaak met hun kinderen en aangetrouwde kinderen.
Om hoeveel vrouwen het in de vorige eeuw ging, valt uit de registers niet af te leiden. Bekend is wel dat na de eeuwwisseling veel middelgrote ondernemingen ten onder gingen door de opkomst van het nieuwe grootwinkelbedrijf. Bij die nieuwe, grote ondernemingen kwam de leiding in handen van mannen en werden de klanten bediend door winkelmeisjes. Bij de kleinere winkels bleven vrouwen een rol spelen tot het midden van de twintigste eeuw, toen door de concentratie in het winkelbedrijf ook de zelfstandige, kleine winkel zeldzamer werd.
Een andere aardige bijdrage aan het Jaarboek is een artikel van Annelies Moors over de veranderingen in de huwelijksbetalingen in Palestina vanaf de jaren zestig. Moors laat zien dat, terwijl mannen tot de jaren zestig bij hun huwelijk hun bruid een aanzienlijk bedrag gaven, steeds vaker in het huwelijkscontract werd vastgelegd dat dit bedrag, de mahr, symbolisch was.
Het initiatief tot deze verandering lag bij de vrouwen uit de hogere klassen, die een goede opleiding hadden gevolgd. Zij vonden een hoge mahr een archasche instelling. Dit gold in nog sterkere mate voor vrouwen die beroepsarbeid verrichtten. 'Ben ik een ezel dat hij voor mij moet betalen?', citeert Moors een vrouw. Voor armere vrouwen met een lagere opleiding was een contract met een symbolische mahr in veel gevallen niet haalbaar. Omdat het voor hen riskant was op de kostwinnerscapaciteiten van hun echtgenoot te vertrouwen en zijzelf geen toegang hadden tot beter betalende arbeid, bleef de mahr voor hen een belangrijke bron van economische zekerheid.
Het zeventiende Jaarboek voor Vrouwengeschiedenis stelt als geheel wat teleur. In de inleiding wordt gesuggereerd dat onthuld zal worden hoe vrouwen in eerdere tijden aan kapitaal kwamen, wat zij daarmee deden en hoe er tegen hen werd aangekeken. Maar slechts in enkele bijdragen komt daarvan iets terug. De meeste bijdragen zijn louter descriptief. Een klein stukje geschiedenis wordt uitvoerig belicht, maar zonder verdergaande verbanden te leggen.
Dat leidt tot lange opsommingen, waaraan de lezer die meer wil dan feiten, verder ook weinig heeft. Of tot 'ontdekkingen' die je met kromme tenen tot je neemt, zoals de bevinding dat rechters bij de beoordeling van de ernst van winkeldiefstal (in dit geval door vrouwen) meewegen of zij te maken hebben met iemand die het eerder had gedaan of met een first offender. Dat moet een bijzonder moment zijn geweest toen deze, niet juridisch geschoolde, onderzoekster al turvend tot deze opzienbarende conclusie kwam.
De portretten van rijke dames, die tussen de meer theoretische beschouwingen in staan, variren van best aardig tot saai. Een uitzondering vormt de bijdrage over Wilhelmina Drucker, waarin Myriam Everard erin is geslaagd aan het bestaande beeld van Dolle Mina wel degelijk nog iets toe te voegen.
Jeanne Doomen
Corrie van Eijl, Marieke Hellevoort, Barbara Henkes, Willeke Los, Monique Stavenuiter (redactie): Geld & Goed - Jaarboek voor Vrouwengeschiedenis 17.
Stichting beheer IISG, Amsterdam; 200 pagina's;  34,50.
ISBN 90 6861 132 1.

Foto
	Dameshoedenzaak in Amsterdam, 1916. SPAARNESTAD FOTOARCHIEF

