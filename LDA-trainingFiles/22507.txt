Forensisch psychiatrisch centrum.
Een forensisch psychiatrisch centrum, (FPC), in de volksmond beter bekend als tbs-kliniek is een kliniek waar mensen worden opgenomen die veroordeeld zijn tot tbs met dwangverpleging.
FPC's in Nederland.
In Nederland bestaan er momenteel zeven FPC's. In tegenstelling tot de meeste instellingen in de geestelijke gezondheidszorg vallen de tbs-klinieken niet onder het Ministerie van Volksgezondheid, Welzijn en Sport, maar onder het Ministerie van Veiligheid en Justitie (Dienst Justitiële Inrichtingen).
De Oostvaarderskliniek en Veldzicht zijn rijksinstellingen, de overige FPC's zijn particuliere instellingen met Justitie als exclusieve contractant. FPC's dienen te voldoen aan het door het ministerie bepaalde veiligheidsniveau 4.
In 2013 is door de Nederlandse regering op basis van teruglopende veroordelingen tot tbs met dwangverpleging en in het kader van bezuinigingen besloten tot het sluiten van een drietal FPC's. Per 1 januari 2015 hebben FPC 2Landen in Utrecht (bestond uitsluitend uit tijdelijke capaciteit} en FPC Oldenkotte in Rekken hun deuren gesloten. Per 1 januari 2016 zou ook FPC Veldzicht worden gesloten. Na politieke inmenging van de ChristenUnie heeft dit centrum een taak gekregen in de behandeling van vreemdelingen met psychiatrische problematiek en kan zo deels open blijven.
Pieter Baan Centrum.
Het in de media vaak genoemde Pieter Baan Centrum (PBC) in Utrecht is geen tbs-kliniek, maar formeel een huis van bewaring van het Nederlands Instituut voor Forensische Psychiatrie en Psychologie (NIFP) waar men observatie en onderzoek doet.
FPC in België.
In België is eind 2014 het Forensisch Psychiatrisch Centrum in Gent geopend. Een centrum waar mensen worden behandeld die tot internering zijn veroordeeld. Dit centrum is min of meer naar Nederlands voorbeeld tot stand gekomen met expertise vanuit FPC De Kijvelanden.
