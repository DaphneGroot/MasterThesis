Zeven toppen.
De hoogste berg van Europa is volgens sommige geografen de Elbroes, die zich in het noorden van de Kaukasus bevindt, nabij de grens tussen het uiterste zuidoosten van het Europese continent en Azië. Volgens anderen ligt deze berg niet in Europa en de hoogste berg die onbetwist in Europa ligt is de Mont Blanc (4808 m).
Geografisch gezien omvat het continent Oceanië het land Australië en alle eilanden eromheen. De hoogste top is daardoor de Puncak Jaya (oftewel Carstenszpyramide) in Irian Jaya (Indonesië). Doordat de Indonesische autoriteiten de berg jarenlang tot verboden gebied hebben verklaard, is het beklimmen van alle Zeven Toppen, inclusief de Puncak Jaya, lange tijd praktisch onmogelijk geweest. Veel klimmers weken daarom uit naar de hoogste berg van het continent Australië, de Mount Kosciuszko. Met slechts 2228 meter is deze berg bovendien een stuk gemakkelijker te beklimmen. De werkelijk hoogste berg van het land Australië, Mawson's Peak (2745 meter) ligt echter op Heard Island, dat 4000 km zuidwestelijk van Perth ligt.
Sinds 2005 is Carstensz weer bereikbaar en zijn 161 klimmers (2 januari 2009) erin geslaagd om gedurende hun leven alle zeven meest begeerde toppen te beklimmen. De lijst van Seven Summitteers met Kosciuzsko is met 185 klimmers (13 februari 2009) langer, ook doordat 99 klimmers (2 januari 2009) voor de zekerheid alle acht toppen beklimmen en dus gemeenschappelijk op beide lijsten figureren.
