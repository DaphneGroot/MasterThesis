	'Dat prozac is achteraf iets te guitig gebleken'
	Waarom besloot U 'Licht' te maken?
'Licht is eigenlijk een ongelukje, het was niet gepland. Ik zou aanvankelijk L'illusion comique van Corneille doen, maar dat plan hebben we tot volgend seizoen moeten uitstellen, omdat er te weinig voorbereidingstijd was. We moesten dus iets anders met die kerstweek, want we vonden het kinderachtig om tegen de schouwburg te zeggen: zoekt u maar een andere bespeler. We hebben altijd zo'n grote bek dat alles moet kunnen, dus hup aan het werk. Ik wilde iets met stilte doen, dat wist ik wel.
'Vorig jaar juni heb ik tien dagen rondgekeken in een psychiatrische inrichting, ter voorbereiding van Een soort Hades van Lars Norn dat ik later dit seizoen regisseer en dat zich in een gekkenhuis afspeelt. Wat me daar het meest intrigeerde was de totale verlamming van die mensen. Ze zitten maar een beetje zwijgend aan een grote tafel, roken een sigaretje, bladeren wat in de Story. Dat heeft te maken met hun ziek zijn, maar ook met het feit dat ze zwaar onder de dope zitten. Dat beeld wilde ik gebruiken, maar ik kan het niet kwijt in Hades. Dat is een stuk van 250 pagina's, en met die stiltes erbij zou de voorstelling minstens acht uur duren.'
En daarom bestaat het eerste deel van 'Licht' uit bijna een half uur stilte, waarin het voltallige ensemble voor zich uit zit te staren?
'Die mensen in die inrichting waren niet zo maar ziek of depressief, ze hadden vooral angst. De ene week durfden ze vijf minuten naar buiten, en dan maar hopen dat ze het de tweede week tien minuten zouden uithouden. Dat beeld van angst en verstarring wilde ik in Licht oproepen, zonder dat het een inrichting werd. Tijdens de eerste repetities gingen de acteurs alle stadia van gekte naspelen, maar dat werd al snel aapjes kijken. Hoe ben je stil op toneel, hoe bereik je een vorm van haast meditatieve concentratie? Daar ging het mij om, want dat zie je bijna nooit in het theater, ook niet bij Robert Wilson. Het is een ervaring die ik zelf alleen maar heb bij sommige minimal music of bij monochrome schilderijen. Langzaam zijn we naar deze structuur van drie delen toegegroeid, eerst de stilte, dan de chaotische muziek en tenslotte de monoloog.'
In die monoloog geeft u uw visie op het bijbelverhaal van Paulus. Waarom Paulus?
'Je hebt toch een plotje nodig. In Ballet gebruikte ik het verhaal van Orpheus en Euridice als rode draad, in Count your blessings Anne Frank en hier leek me de combinatie Saulus/ Paulus wel geschikt. Saulus die de christenen vervolgt, bekeerd wordt en als Paulus de verlossing belichaamt en de liefde predikt. Ik ben al jaren met dat thema van de verlossing bezig. Er ligt een filmscript klaar - Percy, gebaseerd op Parsival -, die film zal er wel nooit komen, want hij zou veel te duur worden. Laat ik met kerst dan maar iets met Paulus doen, bedacht ik me. Ik vind dat fascinerend, iemand die tegen elke prijs de liefde predikt. Voordat je het weet wordt het een griezel, die in naam van de liefde de vreselijkste dingen doet. Zoals Paulus fel tegen vrouwen en homo's was.'
Die monoloog is n lange, verwarrende, zelfs voor verstokte Rijnders-fans nauwelijks te duiden, haast bezwerende woordenstroom.
'Ik heb die tekst geschreven zoals ik al mijn montagevoorstellingen schrijf, alleen wordt hij nu uitgesproken door n enkele acteur. Het zijn verhalen die ik tijdens mijn vakantie in Amerika hoorde, dingen die ik zie als ik naar huis fiets - een zwerver die voor een reclamezuil knielt. Ik heb zelfs in het woordenboek allerlei bizarre woorden opgezocht en die achter elkaar gezet.
'Het zijn flarden tekst, het is een zoeken naar woorden, stotterend en stamelend op zoek naar de ultieme mededeling, maar niet weten hoe en wat. Paulus zoekt wanhopig naar een oplossing om die verlamming om hem heen, die verstarring, te doorbreken. Mijn observaties in het gekkenhuis heb ik in Licht gestileerd en als je wilt zou je dat van toepassing kunnen verklaren op de werkelijkheid. Want om me heen zie ik een werkelijkheid waarin de mensen alleen nog maar volautomatisch leven.'
Hoe kreeg u de acteurs zo ver om mee te doen? Met andere woorden: hoe krijg je Pierre Bokma anderhalf uur zwijgend in de hoek?
'Ze deden allemaal op vrijwillige basis mee. Kitty Courbois deed niet mee, want die wilde bij haar dochter zijn die een ongeluk had gehad. Sigrid Koetse ook niet want die is zich aan het voorbereiden op Master Class. En Peter Oosthoek kan niet tegen rook op toneel. Met de rest hebben we eerst een enorm debat gevoerd over vragen als 'wat is acteren?', 'wat is zijn?' De acteurs hebben de gekste dingen gedaan, de n haalde zijn lul uit zijn broek, anderen gingen op elkaar zitten. Al pratend, voelend en tastend hebben we langzaam de lijnen aangebracht. Als jullie het echt niet willen moet je stoppen, heb ik herhaaldelijk gezegd. Nee GJ, we gaan door'
Hebben jullie het ook gehad over hoe het publiek zou reageren?
'Ik kon niemand garanderen dat het publiek het zou uithouden. We hebben nog overwogen om de stoelen van alle even rijen uit de zaal weg te halen, zodat het publiek gestrekt kon gaan of - als ze gek werden - zonder te storen de zaal kon verlaten. Het probleem was helaas dat meteen na Licht een andere productie stond. Ik had het liefst ook drank in de zaal gewild en asbakken.'
Het is misschien een ontzettend truttige vraag, maar heeft U ook overwogen om in die kerstweek, in die familieweek bij uitstek, een iets toegankelijker voorstelling te maken?
'Er waren verschillende ideen. We wilden eerst in alle hoeken en gaten van de schouwburg alle stukken uit De Toneelfabriek spelen, maar die zijn al in Amsterdam geweest. Of een speciale kersteditie van Liefhebber met een kalkoen in de pan. Dramaturge Dirkje Houtman is in Dickens gedoken, maar daarvoor hadden we te weinig tijd en bovendien barst het al van dat soort kerstshows. Je kunt natuurlijk Oscar Wilde weer eens uit de kast halen, maar dat heb ik wel gehad. Toen besloten we zelf iets te gaan maken, zonder sneeuw, zonder kerstballen, maar met prozac. Dat prozac is achteraf iets te guitig gebleken.'
Er schijnen heel wat mensen te zijn weggelopen. Bent u niet bang dat u dat publiek voorgoed kwijt bent?
'Dat weglopen viel reuze mee. Er is maar n echt incident geweest, tijdens de matinee op eerste kerstdag. Er zat een aantal mensen in de zaal in zeg maar de foute kerstjurken en smokings. Tijdens de monoloog liepen ze weg. Later hebben ze zich op de gang verenigd en zijn weer teruggekomen om luidkeels kerstliedjes te gaan zingen. Dat was voor de spelers een spannend moment, want voordat je het weet rennen ze het toneel op en vallen er klappen. Gelukkig zijn ze vrij snel afgedropen. Verder hebben we n boze brief uit het Gooi gehad en veel fanmail. De acteurs zijn achteraf trots op deze productie. Eindelijk weer eens een TGA-voorstelling waarin de grenzen worden verlegd, vonden ze.'
Waarom werd 'Licht' niet gespeeld in de Toneelfabriek, daar past het toch beter dan in de schouwburg?
'In de Fabriek waren de jongeren met Magic!!! aan het werk. Maar ik wilde Licht juist in de schouwburg doen, als provocatie. Dit was mijn manier van bezinning in de kerstweek.'
Net als de kerstboodschap van de koningin over de dood?
'Ja, Licht is de kerstboodschap van een ouwe nicht.'
De recensies waren veelal erg negatief, agressief zelfs en op uw persoon gericht.
'Ja, de recensenten van de Volkskrant, NRC en Het Parool waren kennelijk na twee minuten al zo woedend dat ze van de weeromstuit niet eens meer aan kijken, laat staan aan analytisch schrijven zijn toegekomen. Ik ben een goeroe en al die acteurs zijn gehersenspoeld, daar kwam het op neer. Als je de acteurs arrogante kolenzakken noemt of beweert dat de tekst met minstens tweederde moet worden ingekort, ja, dan ben je zo kwaad dat je verstand uitvalt. Mijn voorstelling is nog altijd beter dan menig stukje, denk ik dan maar.
'Mijn dag begon overigens met Trouw, waarin een van de beste recensies stond die ik ooit heb gehad, op de voorpagina notabene.'
Was dat niet wat overdreven, op de voorpagina?
'En toch was het leuk om te lezen. Het zal wel te maken hebben met de religieuze ondertoon van Licht. Toen we Klaagliederen speelden, plaatste Trouw een foto op de voorpagina.'
Is 'Licht' eenmalig, of gaat u op deze weg door?
'Ik ga volgend seizoen in Bonn een montagestuk maken met Licht als basis. Een paar dramaturgen uit Bonn hebben het gezien en waren 'ganz beeindruckt'. Ik schrijf wel wat nieuwe teksten maar gebruik hetzelfde stramien: stilte, muziek, monoloog. En in 1999 ga ik een co-productie maken met TGA en het Muziektheater, een groot muziektheaterproject, met een symfonieorkest. Dat kan nog alle kanten op, maar ik denk dat er veel Licht in zal terugkomen.'
Dus de mensen die verzuchten 'Laten we hopen dat het hierbij blijft' kunnen niet gerust zijn?
'Nee. Van dat andere toneel dat ze willen zien, is er genoeg.'
Toneelgroep Amsterdam bestaat in april tien jaar. Wordt dat nog gevierd?
'We zouden een gedenkboek uitbrengen, maar zijn te laat begonnen. Dat boek komt nu bij ons elfjarig bestaan.'
Wat is er toch aan de hand met het ensemble? Waar zijn Marjon Brandsma, Peter Oosthoek, Mark Rietman, Rik van Uffelen, Marieke Heebink gebleven?
'Marjon Brandsma zit in Kenia. Ze is een tijdje nogal ziek geweest, maar in Hades doet ze weer mee. Peter Oosthoek zou in Corneille zitten, maar dat gaat nu pas volgend seizoen uit en dan regisseert hij een vrije productie. Hij blijft overigens aan TGA verbonden. Mark Rietman is weg, die wilde even niet op toneel staan maar televisie en film doen. Rik van Uffelen speelt volgend seizoen bij het Nationale Toneel. Marieke Heebink heeft een kind gekregen en komt gewoon weer terug. Ja, zo verandert er in de loop der jaren het een en ander, maar van leegloop is geen sprake. We hebben 25 acteurs in vaste dienst, zo groot zijn we nog nooit geweest.'
En uzelf? Heeft u het na tien jaar nog wel naar de zin?
'Ik blijf tot 2001, als de periode van dit Kunstenplan afloopt. Ik heb dan 23 jaar bijna onafgebroken een groot gezelschap geleid en dan vind ik het welletjes. Ik wil alleen nog maar schrijven en regisseren en af en toe zelf met een tekst het toneel op. Vanaf dit jaar ga ik n periode per seizoen naar het buitenland. Eerst dus naar Bonn, dan naar Berlijn. Bij het Deutsches Theater in Berlijn ga ik nu eerst een nieuwe versie van Moffenblues maken die geschikt is voor de kleine zaal zodat het langer op het repertoire kan blijven. In het seizoen '98/'99 ga ik daar een klassieker regisseren, Penthesileia, denk ik. En ook ben ik uitgenodigd in New York een regie te doen, maar dat kan pas na 1999.'
Dus als TGA straks met de Stadsschouwburg fuseert, wordt u geen intendant?
'Nee, ik hoef hier niet per se intendant te worden. Misschien moet er wel een directeur van buiten komen. Als dat iemand als Frans Lommerse zou kunnen worden, de directeur van de Haarlemse Toneelschuur, graag'
Kijkt u er naar uit om met de Stadsschouwburg n organisatie te worden?
'Als het mogelijk is hier een zaal te creren waarin je alles kunt zien en horen wat zich op toneel afspeelt, heb ik geen bezwaar tegen dit gebouw. Vijf jaar geleden heb ik al gezegd dat de zaal grondig moest worden verbouwd, maar dat mocht toen niet van de directeur omdat het een monument was. Ik kan je alvast verklappen dat er op dit moment in een werkgroep een nogal ingrijpend voorstel wordt onderzocht. Het gaat ervanuit dat de zaal blijft zoals hij is en het toneel ook, maar dat achter dat toneel een nieuwe zaal wordt aangebouwd. Dan krijg je dus een soort biseksuele schouwburg, die van twee kanten bespeelbaar is: aan de ene kant de bonbonnire voor de reisopera, aan de andere kant een nieuw vlakke-vloertheater. Dat plan gaat ver, maar bouwtechnisch moet het te realiseren zijn.
'Ik denk dat TGA en de schouwburg deze kans moeten grijpen. Een eigen theater voor ons zit er niet meer in, vrees ik, en het werken in n organisatie heeft grote voordelen. Straks wordt het 'Schouwburg Amsterdam speelt...'. Er moet een programmeur komen die zorgt voor een goede invulling van de avonden dat wij niet spelen. Die vraagt dan aan mij wat ik vind van Rocco Granata of toch maar liever Ernst Danil Smid, of geen van beiden. Zo stel ik me dat voor.'
Ten slotte: zijn er mensen van wie u de mening belangrijk vindt?
'De acteurs, in het bijzonder Titus Muizelaar en Lineke Rijxman die al die jaren mijn stukken spelen, Janine Brogt met wie ik sinds 1978 werk, Ritsaert ten Cate die toevallig ook mijn buurman is en die nadat hij Licht had gezien een kaartje in de bus deed met de complimenten. En mijn vriend die na de premire thuis op de bank drie kwartier college heeft gegeven over waar Licht over gaat.'
Licht is nog te zien op 18 januari in Groningen, 29 januari in Tilburg, 7 februari in Utrecht, 12 en 13 februari in Rotterdam.

Foto
	Gerardjan RijndersFOTO WIM RUIGROK - DE VOLKSKRANT

