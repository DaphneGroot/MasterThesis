Air France.
Air France (AFR, Compagnie Nationale Air France) is de nationale luchtvaartmaatschappij van Frankrijk en de grootste netwerkmaatschappij binnen de holding Air France-KLM. Het hoofdkwartier is op luchthaven Charles de Gaulle bij Parijs.
Het bedrijf vervoerde tussen april 2002 en maart 2003 42,9 miljoen passagiers. De omzet was 12,7 miljard euro. Air France heeft vliegroutes naar 204 steden en heeft 69.553 werknemers in dienst. De luchtvloot bestaat uit 236 toestellen, waarvan 2 vrachtvliegtuigen. Air France maakt deel uit van de Skyteam Alliantie. De IATA code van Air France is AF.
Geschiedenis.
Air France is gesticht op 7 oktober 1933 door een fusie van Air Orient, Compagnie Générale Aéropostale, Société Générale de Transport Aérien (SGTA), de eerste Franse luchtvaartmaatschappij, gesticht door Lignes Aériennes Farman in 1919), Air Union en CIDNA (Compagnie Internationale de Navigation). Air France had uitgebreide routes door heel Europa, maar ook naar de Franse koloniën in Noord-Afrika en elders. Het bedrijf werd in 1946 genationaliseerd. De Compagnie Nationale Air France ontstond door een wet, aangenomen op 16 juni 1948. De overheid bezat 70% van de nieuwe onderneming. Halverwege 2002 was dit aandeel teruggelopen tot 54%.
Air France was in 1949 een van de oprichters van SITA (Société Internationale de Télécommunications Aéronautiques).
Op 30 september 2003 maakten Air France en KLM bekend dat zij een alliantie aangaan waaruit de holding Air France-KLM is ontstaan. Onder de holding zijn KLM en Air France beide actief als netwerkmaatschappij.
Vloot.
Een Airbus A318 op de luchthaven van Sjeremetjevo.Airbus A319.
Een Boeing 777 op de luchthaven van Sjeremetjevo.
Airbus A380.
Air France maakte in 2001 bekend dat het een bestelling had geplaatst voor de "superjumbo" Airbus A380. Het eerste vliegtuig werd geleverd op 30 oktober 2009, waarmee Air France de eerste Europese gebruiker was van de A380. Dit eerste vliegtuig had een route van Parijs naar New York. Sindsdien zijn er nog negen andere superjumbo's geleverd, zodat Air France er tien in bezit heeft. Deze worden gebruikt voor de drukbezochte routes naar Tokio, Johannesburg, Shanghai (Pudong airport), Washington D.C., Los Angeles en New York (J.F. Kennedy airport).
