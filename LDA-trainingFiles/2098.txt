	'Rotterdam benut havengrond slecht'
	Van onze verslaggever
Jelle Brandsma
 ROTTERDAM
Het Rotterdamse havenbedrijf gaat slordig om met de ruimte. De dure havengrond wordt te gemakkelijk uitgegeven, terwijl niet in de gaten wordt gehouden wat ermee gebeurt. Dit stelt bestuurskundige dr. H. Stevens van de Technische Universiteit Delft, die twee weken geleden promoveerde op het proefschrift De institutionele positie van zeehavens. Volgens Stevens is het geen goed idee het havenbedrijf te verzelfstandigen, zoals de gemeente voorstaat. 'Het is nu al niet gemakkelijk te controleren.'
Volgens Stevens moet de haven eerst een beter profiel krijgen, voordat het havenbedrijf extra ruimte claimt voor een tweede Maasvlakte, die vijf tot twaalf miljard gulden moet kosten. 'Het gemeentelijk havenbedrijf is niet bij machte om planning van het gebied evenwichtig ter hand te nemen. Ze hebben daarvoor de kennis niet in huis. Dat was in de jaren zestig en zeventig ook al het geval. Op de eerste Maasvlakte zou een staalfabriek komen. Die kwam er niet omdat de contacten in die deelmarkt te zwak waren.'
Hij laat zich niet uit over de noodzaak van een tweede Maasvlakte. 'Dat heb ik niet onderzocht. Ik constateer dat het havenbedrijf in een laat stadium ontdekte dat er ruimtetekort zou ontstaan en dat ze hun belangrijkste wapen, de grond, niet goed inzetten.'
En dat terwijl in de bestaande haven terreinen braak liggen, zegt Stevens. 'Er zijn veel te makkelijk opties aan bedrijven gegeven, waarvan onduidelijk is of ze er ooit gebruik van zullen maken. Het gaat, qua aanlegkosten, om de duurste grond van Nederland. Daar ga je toch zuiniger mee om? Je moet er ook op letten of dat terrein niet nuttiger kan worden aangewend. Er is sprake van dat een aantal opslagtanks kan worden gesloopt en dat bedrijven naar Moerdijk of Vlissingen kunnen verhuizen. Dat biedt ruimte aan bedrijven die per se aan diep water moeten zitten.'
Het ontbreekt het havenbedrijf aan duidelijk beleid om de ruimte efficint te besteden, vindt Stevens. Voor de Tweede Maasvlakte wil Rotterdam bedrijven aantrekken in de chemie, de distributie, de recycling en in de containeroverslag. 'Daar zit niet de economische groei. Alleen met recycling is een aardige slag te maken.'
Rotterdam moet kiezen voor hoogwaardige, duurzame technologie, vindt hij. Als voorbeeld noemt hij het clusteren van chemiebedrijven, met als doel energiebesparing. Stevens: 'Ze moeten samen met bedrijven zoeken naar veelbelovende sectoren. De kunst is om daarbij de juiste afstand tussen privaat en publiek te bewaren. Rotterdam zegt al jaren dat er toegevoegde waarde moet komen in plaats van alleen maar miljoenen tonnen goederen te transporteren, maar het weet dat nog niet in klinkende munt om te zetten.'
Volgens Stevens is de afstand tussen het havenbedrijf en de marktsector soms te groot ('ze hebben de toekomstige vraag naar ruimte niet in beeld') en op andere punten te klein. Met het containeroverslagbedrijf ECT bijvoorbeeld onderhoudt het havenbedrijf te nauwe banden. Met hulp van Rotterdam heeft ECT het haventerrein uitgebreid en heeft het zo een monopoliepositie verworven. 'Dan komt de onafhankelijke positie van het havenbedrijf in het geding. De bevoorrechte positie van ECT, gewoon een particulier bedrijf, heeft grote gevolgen. De Betuwelijn komt er, en de A 15 wordt verbreed om de containers van ECT aan en af te voeren.'
De Delftse bestuurskundige is fel tegen de verzelfstandiging van het havenbedrijf, zoals de gemeente voor ogen staat, om die dienst meer armslag te geven. Een van de mogelijkheden is de organisatievorm van Schiphol, dus een naamloze vennootschap waarvan de aandelen in handen zijn van de gemeente Rotterdam en het rijk. 'De onafhankelijke positie van het havenbedrijf is nu al moeilijk te controleren. Dat wordt nog erger als deze club zelfstandig is.'
Hij gelooft niet in controle door overheidscommissarissen. Stevens: 'Die kijken niet naar het algemeen belang, maar naar het belang van de onderneming. Daarvoor zijn ze ingehuurd. Zo krijgt de overheid de weggegeven controle dus nooit meer terug.'
Meer politieke en financile aandacht van het rijk is volgens Stevens een belangrijk motief achter de verzelfstandiging van het havenbedrijf. 'Uiteindelijk gaat het om een betere toegang tot de schatkist. Dat is handig nu de infrastructuur hoog op de politieke agenda staat, maar dat soort thema's kan snel veranderen. Dat zit je met een zelfstandige NV en ben je niet slim bezig. Het havenbedrijf moet onderdeel blijven van de gemeente Rotterdam.'

