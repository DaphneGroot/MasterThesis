Klokgevel.
Een klokgevel is een gevel van een smal huis waarvan de bovenzijde een ronde vorm heeft als van een klok.
De klokgevel is ontstaan uit de halsgevel door het in baksteen uitvoeren van de klauwstukken die nu één geheel vormen met de hals: de omtrek van vroege klokgevels komt overeen met halsgevels met eenvoudige ingezwenkte zijkanten.
Houten 19e-eeuwse klokgevel boven een bakstenen pui
Klokgevels zijn bijvoorbeeld in Amsterdam gebouwd vanaf omstreeks 1660 tot 1790. De 18e-eeuwse klokgevels verschillen duidelijk van de 17e-eeuwse omdat zij geheel andere ornamenten hebben. In de 17e eeuw wordt de klokgevel versierd met ornamenten als vruchten- en bloemenslingers. In de 18e eeuw wordt de klokgevel toegepast in combinatie met Lodewijk XV-ornamenten. Er worden dan meer klokgevels dan halsgevels gebouwd.
In de 17e eeuw zijn de klokgevels lager en eenvoudiger dan in de 18e eeuw. Frontonbekroningen en vruchten- en bloemenslingers komen alleen in de 17e eeuw voor. In de 18e eeuw wordt de zwenking steeds sterker, de aanzetstukken worden steeds speelser en de topbekroning verandert: geen frontons, meer weldadige versieringen, maar geen bloemen en fruitmotieven meer.
