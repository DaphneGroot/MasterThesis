	Kamerleden willen rechten kind op 'Europese agenda'
	Van onze verslaggeefster
DEN HAAG
Nederlandse parlementariërs gaan de druk opvoeren om de rechten van het kind op 'de Europese agenda' te krijgen. Kamerleden van CDA, PvdA, en D66 zeiden woensdag in Den Haag vragen over deze kwestie te zullen stellen aan het kabinet. 'We zullen ons best doen hier een paragraaf aan te wijden in het, straks af te sluiten, Verdrag van Amsterdam', zei ook VVD-kamerlid O. Cherribi woensdag in Den Haag.
Nederland is tot en met juni voorzitter van de Europese Unie. Reden voor de kinderrechtenorganisatie Defence for Childeren International (DCI) om deze gelegenheid aan te grijpen om nationale en Euro-parlementariërs bijeen te brengen voor het broodnodige lobbywerk. Op het nut van aparte aandacht voor kinderen wees W. Zimmerman, lid van het Europarlement voor de Duitse socialistische fractie.
'Kinderen van werknemers die niet in hun vaderland werken, lopen in het woonland tegen allerlei problemen op met hun nationaliteit. Problemen zijn er ook bij voogdijzaken en adopties. En steeds vaker weten landen geen raad met minderjarige vluchtelingen', aldus Zimmerman. Ze vroeg daarnaast om meer aandacht voor het, ook in Europa, groeiend aantal straatkinderen.
In Den Haag werd benadrukt dat zolang kinderen niet een aparte categorie vormen in een Europees verdrag, er nimmer geld beschikbaar is voor Europese programma's of acties.
'Tot nu toe zijn kinderen in bestaande verdragsteksten niet meer dan een aanhangsel van werkgevers, werknemers of consumenten', aldus Zimmerman.
'Wil je nu iets doen voor kinderen, dan moeten ze budgettair ondergebracht worden bij onderwerpen als vrouwen of familie. Ze moeten uitdrukkelijk benoemd worden, zoals bij vrouwen ook nodig is geweest.'
Een uiteindelijk positief effect van de Belgische Dutroux-tragedie, zo bleek op de bijeenkomst met tal van kinderorganisaties, is dat voor het grote publiek en voor de politiek duidelijk is geworden dat misbruik van kinderen en verdwijningen zich niet aan landsgrenzen houdt.
'Het is goed om aan te sluiten bij de reeds bestaande plannen om het mandaat van Europol te vergroten bij het opsporingswerk', aldus Zimmerman. Zij hoopte dat in het verlengde daarvan ook een register van verdwenen kinderen komt; in Duitsland alleen al worden 650 kinderen vermist.
S. Lawless, van de Ierse organisatie Focus on Children die actief was tijdens het Ierse voorzitterschap, hamerde op het feit dat de Europese Unie vooral als economische markt en banenmachine wordt beschouwd.
'Maar de Unie is meer dan markt, het gaat evenzeer om sociaal beleid voor burgers. Alleen worden 120 miljoen kinderen in het Verdrag van Maastricht als burger buitengesloten.'
De Ier verbaasde zich erover dat de bescherming van kinderen zo'n lage prioriteit geniet bij politici. 'In Ierland worden miljoenen uitgegeven aan politie en controleurs, opdat er geen Brits vlees de grens overkomt. Maar willen wij een beetje geld voor de registratie van pedofielen, die over iedere grens kunnen, dan kost dat de grootste moeite.'
Kinderen, hun belangen en problemen, meer zichtbaar maken, dat was woensdag de boodschap. Aan een Nederlandse overheid die tot nu toe op dit gebied niet voorop heeft gelopen.
'Er zou wel eens wat meer discussie kunnen komen. Bijvoorbeeld over kinderarbeid. In Engeland gebeurt het veel, maar hier ook. Je zou er eens over kunnen praten wat je wel en niet verantwoord vindt', aldus DCI-woordvoerder S. Meuwese.

