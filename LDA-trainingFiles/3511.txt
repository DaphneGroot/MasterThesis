	Strijdlustige en ontroerende show van Paul van Vliet
	Waar waren we gebleven door Paul van Vliet, muzikale leiding: Ben van der Linden, regie: Eddy Habbema. Goudse Schouwburg Gouda 19 november. Aldaar 21 en 22 november. Tournee.
Vier jaar geleden zong Paul van Vliet aan het slot van zijn show Misschien vannacht, nu opent hij met dat lied. De titel van het nieuwe programma, Waar waren we gebleven, lijkt dan ook logisch. Toch wordt een eenheid gesuggereerd die er niet is.
Van Vliets loopbaan was een beetje op dood spoor geraakt. In de afgelopen decennia verstopte de Haagse cabaretier zich achter diverse typetjes. Dat heeft toppers opgeleverd als Bram van de Commune en Majoor Kees, maar het werd wat sleets en krampachtig. In zijn vorige show kon hij een nieuwe draai nog niet echt maken.
Zoals gebruikelijk was het technische deel goed verzorgd, maar dat kon het gevoel van vermoeidheid niet verdringen. Dat eerste is gebleven, het licht in deze show is wonderschoon. Maar de lusteloosheid is nu weg. Zijn succesvolle optreden als Professor Higgins in My Fair Lady en het rustjaar dat daarop volgde, heeft hem zichtbaar goed gedaan. Paul van Vliet heeft in die time out voldoende inspiratie opgedaan.
Hij is zeer amusant, in de uiteenzetting over de moeilijkheden van een cabaretier die als musicalspeler geen contact met het publiek mag maken. Komisch-ontroerend, in het verhaal over de legendarische Haagse voetballer Bertus de Harder. En beklemmend, in het lied over zijn vriendje Japie Groen, 'een van de zes miljoen'.
Dat wil niet zeggen dat het nu twee keer een uur puur Van Vliet is, maar de man die hij na de pauze tien minuten gunt is een geweldige creatie. Jhr. Charles van Tetterloo jr. kwam er op het seminarie achter dat hij homofiel is: 'storm onder de kazuivels'. Getrouwd, gescheiden, en nu leeft hij er flink op los. Bij een aids-galadiner zat hij naast een uitgever en nu heeft hij zijn opvallende memoires geschreven, een vrolijke mengeling van linkse en rechtse opvattingen.
Natuurlijk is het niet zo dat een man als Paul van Vliet met zijn staat van dienst nog iets hoeft te bewijzen. Maar het is wel plezierig dat hij het toch doet. Namelijk dat je als oudere cabaretier steeds bitser en strijdlustiger kunt worden, zonder de gevoeligheid te vertrappen. Dat je oude successen (Meisjes van 13) kunt aanpassen (Meisjes van 30) zonder dat het gemakzuchtig wordt. En dat maatschappelijk engagement nog steeds het meest interessante uitgangspunt is om een goed cabaretprogramma te maken.
Patrick van den Hanenberg

