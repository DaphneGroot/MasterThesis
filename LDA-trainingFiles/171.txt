	Zeehonden schaatsen niet, en dan is klúnen moeilijk
	Van onze verslaggever
GRONINGEN
'Zeehond klúnt van Wad naar Noordzee', kopte de Leeuwarder Courant woensdag. Het friestalige woord klúnen is na de enorme aandacht in de media voor de vijftiende Elfstedentocht definitief ingeburgerd in de Nederlandse taal.
Maar wordt het wel goed gebruikt? Volgens het Frysk Wurdboek (zesde druk, Fryske Akademy, Leeuwarden, 1984) betekent het werkwoord 'klune', of 'klúnje', of 'klúnderje': 'met de schaatsen onder over het land lopen (als het ijs onberijdbaar is of onderbroken wordt); gebrekkig schaatsenrijden; gebrekkig lopen'.
Aan klunende schaatsers geen gebrek, afgelopen zaterdag in Friesland. Maar klunende zeehonden? Lenie 't Hart van zeehondencrèche Pieterburen: 'Een zeehond is vanuit de Waddenzee dwars over Terschelling geklúnd om in de Noordzee te komen.' Zoals de miljoenen krabben elk jaar de oversteek wagen op Christmas Island.
Hoe dan? Gebrekkig schaatsend? Gebrekkig lopend? En hebben de 'Skylgers' soms een klúnplek voor ze ingericht op hun eiland? De zeehonden zijn kennelijk verrast door de snel intredende vorst. De Waddenzee is veranderd in een poollandschap zonder voedsel.
De dieren zijn verrast door de snel intredende vorst. Veel jonge zeehonden weten in deze strenge winter niet hoe ze naar het open zeewater van de Noordzee moeten komen, waar redding wacht. Zoals op de 'Bonke' in Leeuwarden voor echte klúners.

