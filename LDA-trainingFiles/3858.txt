	Avondvullende aanblik van een zwabberende inspiratiebron
	Uit de pakken van Cas Enklaar, Dik Boutkan en Martin van Poppel. Gezien 18 september Brakke Grond Amsterdam, daar t/m 25 september. Tournee.
Cas Enklaar, Dik Boutkan en Martin van Poppel hebben de afgelopen weken samen een voorstelling gemaakt: Uit de pakken. Die titel wordt al in het openingsnummer verklaard. Enklaar en Boutkan, gekleed in sleetse maar soepel vallende pakken, ontdoen zich tijdens een cool dansnummertje van hun kleding totdat ze poedelnaakt op het podium staan.
Inderdaad, voor de zoveelste keer: poedelnaakt.
Wat zich daarna op het podium afspeelt, laat zich nog het best vangen onder de noemer 'drie personages op zoek naar een voorstelling' of liever 'drie theatermakers hopeloos verdwaald in hun pretentieloosheid'.
Uit de pakken is ruim anderhalf uur kijken naar een zooitje troep (bedden, stoelen, kleren, pannen, boodschappen) waartussen vooral gekookt en geouwehoerd wordt. Enklaar en Boutkan spelen een verveeld, uitgeblust nichtenstel of ze zijn het, dat blijft in het midden. Van Poppel is de gast die een vorkje mee prikt en als hij dat niet doet, zet hij achter op het toneel een cd'tje op. Boutkan bakt een biefstuk, Enklaar maakt een salade en kookt spinazie.
'Ik acteer niet vanuit mijn buik, maar vanuit mijn lul', zegt Boutkan. Kennelijk om die reden moeten we deze avond tegen zijn zwabberende inspritatiebron aankijken. Nog een citaat: 'Ik ben niet zo'n man van woorden, meer van een beetje kwebbelen.' Ook dat zullen we weten - hij kwebbelt over die leuke jongen bij de slager, over dat korte broekje van Versace van driehonderd gulden, over vrienden die hij op straat tegenkomt. En o ja, er moet nog een briefje naar Marlies worden gestuurd, en kijk hier, de vakantiefoto's. Als Boutkan niet kwebbelt, speelt hij een beetje met zijn pik. Cas Enklaar leest een stukje voor uit de tv-gids.
Uit de pakken moet ongetwijfeld een tranche de vie zijn uit het moderne nichtenbestaan. In zijn volstrekte lamlendigheid is het ook een antwoord op cabareteske nichtenkomedies als Rouwkost van Bert Edelenbos bij Toneelgroep Amsterdam. Maar met hetzelfde kleffe sentiment van elkaar troostende mannen. Enklaar en Boutkan liggen in de slotscÂŠne op een veldbedje en houden elkaar zwijgend vast, alsof ze elkaars laatste reddingsboei zijn. Op een knarsende plaat klinkt Strauss.
De vriend die die avond mee was, vond het wel bijzonder. 'Het verzoent je met het leven', zei hij. Gelukkig ben ik daar nog niet aan toe, aan verzoening, dacht ik.
Deze voorstelling is tot stand gekomen dankzij een subsidie van het Fonds voor de Podiumkunsten, staat er in het persbericht. Zijn ze daar gek geworden? Als je de lijst van afgewezen aanvragen ziet en vervolgens deze wel gehonoreerde productie, wie is daar dan verantwoordelijk voor?
Dat is het enige waarover je je na Uit de pakken kunt opwinden. En over de vraag hoe Cas Enklaar in godsnaam in deze voorstelling verzeild is geraakt.
Hein Janssen

