	Rijnders gaat in Berlijn, New York en Bonn regisseren
	Van onze verslaggever
Hein Janssen
AMSTERDAM
Gerardjan Rijnders, artistiek leider van Toneelgroep Amsterdam, gaat komend seizoen een voorstelling regisseren bij het Schauspiel Bonn. Rijnders is van plan in Bonn een montagevoorstelling te maken op basis van zijn laatste TGA-productie Licht. Rijnders gaat binnenkort ook naar Berlijn om bij het Deutsches Theater een nieuwe versie te maken van Moffenblues. Hij zal dit stuk bewerken voor de kleine zaal van het Deutsches Theater, zodat het langer op het repertoire kan blijven.
Vanaf dit jaar zal Rijnders één keer per seizoen een gastregie in het buitenland doen. Naast de groepen in Bonn en Berlijn heeft ook een New-Yorks gezelschap Rijnders uitgenodigd voor een regie.
De artistiek leider van TGA stapt na afloop van het huidige Kunstenplan in 2001 op. Hij wil zich dan concentreren op het schrijven en regisseren. Rijnders zegt geen bezwaar te hebben tegen een eventuele terugkeer van zijn gezelschap naar de Amsterdamse Stadsschouwburg.
Op dit moment onderzoekt een werkgroep of het mogelijk is gezelschap en gebouw in één organisatie onder te brengen. Rijnders wil dan wel dat de schouwburg bouwtechnisch grondig wordt aangepast. Het liefst zou hij zien dat er achter het podium een vlakkevloertheater wordt gebouwd, waardoor ook de huidige zaal, de bonbonnière, gehandhaafd kan blijven.
Rijnders heeft niet de ambitie intendant van de nieuwe organisatie te worden. 'Als dat iemand als Frans Lommerse zou kunnen worden, de directeur van de Haarlemse Toneelschuur, graag' aldus Rijnders.

