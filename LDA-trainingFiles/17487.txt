 BANK NED GEMEENTEN BOEKT HOGERE HALFJAARWINST. 
 DEN HAAG, 20 aug (Reuter) - De NV Bank Nederlandse Gemeenten (BNG) heeft meegedeeld dat haar netto winst in de eerste helft van 1996 met 20 miljoen gulden is gestegen tot 162 miljoen. 
 De totale baten stegen met 26 miljoen gulden, terwijl de lasten met zes miljoen toenamen. Het balanstotaal groeide met 7,6 miljard gulden tot 107,7 miljard, voornamelijk door een stijging van de posten bankiers en rentedragende papieren. 
 De omzet langlopende geldleningen nam met een half miljard gulden toe tot 4,7 miljard. Bij gemeenten, die over het algemeen geen grote financieringsbehoefte hadden, bleef de omzet stabiel maar bij woningcorporaties en bouwfondsen was er een stijging. 
 De totale kredietportefeuille steeg volgens de BNG slechts licht in de eerste helft van het nu lopende jaar. 
 De post kredieten aan de overheid ging van 77,8 miljard naar 80,2 miljard gulden en dat compenseerde een daling met 2,1 miljard tot 13 miljard van de kredieten aan de private sector. 
 De aangetrokken lange middelen kwamen nu op 8,7 miljard gulden, vergeleken met 4,2 miljard in het eerste halfjaar van 1995. Bijna 90 procent, tegen 75 procent vorig jaar, kwam voort uit openbare emissies op de kapitaalmarkten. 
 Voor het eerst werden de openbare kapitaalmarkten in Spanje, Frankrijk en Japan betreden. 
 Uit de opgenomen leningen in 13 vreemde valuta is een bedrag van vijf miljard gulden verkregen tegen 1,7 miljard in de eerste helft van 1995. Het valutarisico op die emissies is geheel afgedekt, aldus de BNG. 
 De bank zegt dat de halfjaarresultaten conform de verwachtingen waren en handhaaft haar eerdere prognose wat betreft het jaarresultaat. 
 De BNG liet in januari weten dat zij voor 1996 een resultaat verwachtte dat op hetzelfde niveau zou liggen als in 1995 toen een netto winst van circa 300 miljoen gulden werd geboekt. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
