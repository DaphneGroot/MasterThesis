Filip Dewinter.
Philip Michel Frans (Filip) Dewinter (Brugge, 11 september 1962) is een Belgisch Vlaams-nationalistisch politicus.
Hij laat zich vooral gelden als kopstuk van het Vlaams Blok (sinds 14 november 2004 Vlaams Belang genoemd). Dewinter staat voor een harde aanpak van criminaliteit, het terugdringen van immigratie en hardere eisen met betrekking tot integratie. Zekere politieke waarnemers bestempelen zijn standpunten als (rechts-)populistisch of zelfs racistisch.
Biografie.
Tijdens zijn schooltijd aan het Sint-Franciscus-Xaveriusinstituut te Brugge was hij al politiek actief. Hij richtte er in 1978 als zestienjarige de Vlaamse Scholieren Actie Groep op, die later uitgroeide tot het Nationalistisch JongStudentenVerbond (NJSV). Datzelfde jaar nog was hij ook kortstondig lid van de Vlaamse Volkspartij (VVP). In september 1982 verhuisde hij naar Antwerpen om er politieke en sociale wetenschappen te kunnen gaan studeren aan de Universitaire Faculteiten Sint-Ignatius Antwerpen en werd er lid van de NSV. In 1983 sloot hij zich aan bij het toenmalige Vlaams Blok. Twee jaar later verliet hij de universiteit zonder diploma en ging journalistiek studeren aan de Erasmushogeschool.
Tijdens zijn studententijd was hij dus actief in het Vlaams Blok, en maakte al vlug carrière binnen de partij zelf. Na enkele jaren als journalist gewerkt te hebben voor de krant Het Volk, werd hij in 1992 fractievoorzitter in het Vlaams Parlement. Om zich voluit op de gemeenteraadsverkiezingen van 2012 te kunnen voorbereiden, nam hij in april 2012 ontslag uit deze functie. Hij bleef echter wel parlementslid.
Bij de verkiezingen in 2014 stond Dewinter op de Antwerpse Vlaams Belanglijst voor de Kamerverkiezingen. Hij werd verkozen.
In november 2016 gaf Dewinter een toespraak bij de Griekse rechts-extremistische partij Gouden Dageraad, wat hem forse kritiek opleverde vanuit de partijleiding.
Privé.
Dewinter is getrouwd met Lutgarde Verboven en vader van drie dochters: Karolien, An-Sofie en Veroniek.
