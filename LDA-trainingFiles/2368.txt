	Journalisten in Hongkong huiveren nu al voor Peking
	AL RUIM voor 1 juli, de dag waarop de Britten Hongkong teruggaven aan China, maakte de journaliste Lee Kit-ling kennis met de Chinese opvattingen over de persvrijheid. Vertegenwoordigers van Peking probeerden twee artikelen van haar tegen te houden.
De actie, een jaar voor de overdracht, was vooral opmerkelijk omdat Lee niet voor een van Hongkongs vele kranten of tijdschriften schrijft. De studente journalistiek gaf leiding aan U-beat, een uiterst bescheiden blad van de Chinese Universiteit van Hongkong.
Lee wilde een tweedelig interview met een directeur van het persbureau Xinhua (Nieuw China) publiceren. Het persbureau is China's feitelijke ambassade in Hongkong. Toen bleek dat haar werk niet overeenkomstig de partijlijn was, werd Xinhua boos. 'Ze zeiden dat ze de drukpers zouden stopzetten als ik hun veranderingen niet opnam', herinnert Lee zich.
De universiteit steunde Lee en de artikelen werden afgedrukt, maar het incident zette haar wel aan het denken. Lee: 'Als ik echt problemen krijg, zal ik een andere loopbaan moeten kiezen.'
De overdracht vormt voor de media een formidabele uitdaging. Journalisten zien zelfcensuur en ingrijpen van hogerhand als grote gevaren, die de fundamenten van de stad kunnen aantasten. Hongkong is immers een financieel centrum dat staat of valt met de vrije stroom van informatie en ideen.
De officile opvatting van de nieuwe machthebbers is dat de formule 'n land, twee systemen' de vrijheid van drukpers voor vijftig jaar garandeert. Dit beginsel is zelfs opgenomen in de Basiswet, de miniconstitutie die China voor Hongkong opstelde.
Maar de nieuwe machthebbers blijken wel degelijk grenzen te trekken. De media mogen geen propaganda maken voor de onafhankelijkheid van Taiwan en Tibet, heeft de nieuwe leider van Hongkong, Tung Chee-hwa, verordonneert. De Chinese autoriteiten waarschuwden dat aanvallen op Chinese hoogwaardigheidsbekleders niet worden getolereerd. Kritiek mag van Peking, zolang die 'niet wordt omgezet in acties'.
Met deze vage omschrijving moeten de media het doen. De plaatselijke vereniging van journalisten heeft gewaarschuwd dat onduidelijkheid de angst onder de journalisten vergroot en hen aanzet tot zelfcensuur.
De media verwachten dat de autoriteiten hun uiterste best zullen doen om direct ingrijpen te voorkomen. Hongkong is het voornaamste centrum van de buitenlandse pers in Azi. Het schrappen in krantenartikelen of snijden in tv-uitzendingen onder de ogen van CNN, BBC of de International Herald Tribune zou een rampzalig effect op de buitenlandse publieke opinie kunnen hebben.
Maar China heeft andere middelen. Joseph Chan Man, hoogleraar journalistiek aan de Chinese universteit, vindt subtiele druk veel gevaarlijker. 'De macht van Chinese adverteerders groeit snel. Met het intrekken van hun budgetten kunnen zij uitgevers zwaar straffen.' Chan kent veel mediamagnaten die van hun journalisten 'constructieve' berichtgeving over China verwachten.
Zijn faculteit kwam kort voor de overdracht met een onderzoek naar de persvrijheid. Van de ondervraagde journalisten geloofde 88 procent dat er al volop zelfcensuur wordt bedreven in Hongkong. Ruim eenderde gaf toe zich er zelf aan te bezondigen. Van de journalisten gaat 20 procent kritiek op China uit de weg. En 84 procent denkt dat de meningsuiting ingeperkt zal worden.
'Zelfcensuur is de grootste bedreiging voor de Hongkongse democratie', stelde de politicus Martin Lee al. Zijn Democratische Partij is het parlement uitgezet. Lee en zijn collega's hebben de ervaring dat ze minder aan bod komen in de media. 'Mijn grootste angst is dat ik word doodgezwegen.' Lee constateert dat de pers minder aandacht inruimt voor politiek en zich meer overgeeft aan trivia.
'De Hongkongse pers schrijft al jaren minder kritisch over China', zegt Fong So, hoofdredacteur van het bij uitstek kritische tijdschrift De Jaren Negentig. De oplage van zijn maandblad, nu nog twintigduizend, loopt gestaag terug. Een vriend van Fong, een arts, gaf hem een verklaring: 'Als iemand in slechte gezondheid verkeert, heeft het geen zin hem er steeds aan te herinneren.'
Fong constateert dat de aandacht voor gevoelige thema's afneemt. De eigenaren van de Hongkongse media willen geen herrie. Zij zijn genteresseerd in groei op de lucratieve Chinese markt. Mediamagnaat Robert Chua, eigenaar van China Entertainment Television, dreigde met stopzetting van de uitzending als de feestelijkheden op 1 juli zouden worden verstoord.
Scherpe rubrieken en spotprenten zijn verdwenen. Columns zijn milder geworden. De belangrijkste Engelstalige krant, de South China Morning Post, werd het mikpunt van hoon toen hij Feng Xiliang aantrok. Xialang, een oude rot in de officile Chinese journalistiek, kreeg een bureau naast hoofdredacteur Jonathan Fenby. Op de vraag wat precies zijn taak zou worden, bleef de krant het antwoord schuldig. 'Hij is onze politieke commissaris', kwalificeert een verslaggever.
Nu de loyaliteiten verschuiven, zijn de ogen gericht op Fong So en andere standvastigen. De onverschrokken presentator Albert Cheng van de populaire praatshow Glas Water in de Storm blijft zijn gehoor aan het lachen maken met vlammende kritiek. Collega M.L. Ng laat nog steeds boze luisteraars Peking beledigen. En de Apple Daily neemt de zwakheden van het nieuwe kabinet op de hak.
Maar doet deze ruige krant, die sensatiejournalistiek met schelden op China combineert, het niet toch wat voorzichtiger aan? De flamboyante uitgever Jimmy Lai, die fortuin maakte in de textiel, spreekt dat tegen. Hij zegt slechts onbesuisde kwalificaties als 'schildpaddenei' voor premier Li Peng te vermijden. 'Daar krijg ik later maar spijt van.'
Zijn snel groeiende krant, een knap opgemaakt kleurig product, amuseert de lezers met steekproeven over de durf van de alomtegenwoordige boodschappendiensten. Die verzorgen het e-mail-verkeer tussen particulieren via hun pagers. De bedrijven blijken niet iedere mededeling door te geven. Zo bleek 'Weg met China' niet door de beugel te kunnen.
Het schrijnendst zijn de veranderingen bij de eerbiedwaardige Ming Pao, voormalig toevluchtsoord voor intellectuelen. Jarenlang was deze invloedrijke krant een luis in de Chinese pels. De krant kreeg het officile predikaat 'vijandelijk' van de Chinezen vanwege de gedetailleerde berichtgeving over het bloedbad van 1989.
De krant was in de afgelopen jaren het doelwit van de bureaucraten van Xinhua in Hongkong. Bij de verstrekking van reisvisa grepen de verslaggevers van Ming Pao vaak mis. Een klein foutje in een artikel over Shanghai leidde tot een proces wegens smaad.
De grootste klap kwam in 1994 toen verslaggever Xi Yang werd gearresteerd. Hij had gemeld dat China van plan was goud te verkopen. 'Openbaar maken van staatsgeheimen', zei de rechter en Xi Yang kreeg veertien jaar cel.
De Maleisisch-Chinese houtmiljonair Tiong Hiew King kocht de krant twee jaar geleden. Hij wilde zich zo salonfhig maken in Peking en benoemde een hoofdredacteur die alleen Mandarijns sprak en geen Kantonees, de voertaal in Hongkong. 'Ming Pao is niet alleen voor grijze intellectuelen', lichtte hij toe.
De beloning was de vervroegde vrijlating van Xi Yang in februari. Juichend schreef de krant: 'Hongkong keert terug naar het vaderland, Xi Yangs vrijlating neemt de zorgen weg.' Maar de redactionele bakens waren toen al verzet. De nieuwe, door China benoemde elite werd opgehemeld. Dat Tung Chee-hwa al dertig jaar hetzelfde stekeltjes-kapsel heeft, toont 'de trouw aan zijn beginselen, zijn vrouw en zijn land', schreef Ming Pao.
Drie gerenommeerde journalisten vertrokken in april vol walging. 'Er zijn vreemde dingen aan de gang, waar ik geen deel van wil uitmaken', zei commentator Lai Pui-yee.
Toine Berbers

Foto
	Een kiosk in Hongkong MARCEL MOLLE - DE VOLKSKRANT

