	THRILLERS
	Net Wodehouse
 Voor een komiek heeft Hugh Laurie een behoorlijk serieus boek geschreven. Serieus qua intrige en qua moraal. De wapenhandelaar (De Arbeiderspers;  39,90) legt uit hoe rechtse krachten linkse terroristen proberen te misbruiken om een nieuwe, extra wendbare helikopter aan marktaandeel te helpen. Dat leidt tot een climax die voor het tuig aan beide kanten van het politieke spectrum uiterst onaangenaam uitpakt.
Dat is bijna allemaal het werk van een Engelsman, die alle deugden van Albion bezit. Fatsoenlijk, romantisch, geeft geen krimp in de meest barre omstandigheden en heeft iets meer verstand dan je op grond van uiterlijkheden zou vermoeden. In komedies is zo'n personage vaak juist traag van begrip, geneigd om alles letterlijk te nemen en bereid zich laconiek aan meerdere stenen tegelijk te stoten. Dat is een rol die Hugh Laurie zelf met liefde en plezier uitbeeldt, bijvoorbeeld als de oliedomme prins in de tv-serie Blackadder.
De nog jonge oud-militair, die het verhaal in De wapenhandelaar op gang houdt, is meer een wijsneus dan een domkop, maar verbergt dat achter gespeelde onnozelheid, koelbloedigheid en ironie. Laurie speelt zo niet op de vette lach, maar meer op de glimlach. Het onderkoelde en de afkeer van de slechtheid van de mens gaan niet helemaal samen. En romantiek als voornaamste drijfveer werkt ook niet perfect in een behoorlijk harde thriller. Anglofielen zullen dit als gezeur afdoen. Die willen gewoon de nieuwe Wodehouse ontdekken. Laurie komt op zijn eigen manier in de buurt.
Theo Capel
47ste Carella
 Nocturne (Hodder & Stoughton, import Nilsson & Lamm;  48,90) is het 47ste boek van Ed McBain over het 87th Precinct, rechercheur Steve Carella en assistenten zoals Meyer en Hawes. Het eerste, Cop Hater, dateert uit 1956, het jaar waarin McBain meteen maar drie stuks afleverde. Dat hield hij lang vol: twee of drie per jaar tot dit aantal in de jaren zeventig terugliep naar n. De laatste was inmiddels alweer twee jaar oud: Romance.
Nederland speelt in Nocturne een klein beetje mee. Na de moord op de bejaarde en totaal vergeten concertpianiste Svetlana Dyalovich valt de naam van het 'Concertgebouw Orchestra in Holland'. En wanneer Carella de hand weet te leggen op een verdachte, maakt een advocaat met de naam Alan Moscowitz zijn opwachting.
Zoals gewoonlijk bij McBain is er meer dan n verhaallijn, zoals op een politiebureau ook meer dan n zaak speelt. Naast de dood van de ex-pianiste draait het verhaal ook om de bizarre moord op een prostitue. McBain maakt er voor de lezer geen geheim van hoe die zich heeft afgespeeld: een orgie met drie jonge en vooral dronken studenten plus een zwarte drugsdealer, die als getuige ook nog eens uit de weg wordt geruimd.
Hoewel dus sprake is van het 47ste boek, vervelen het wel en wee in de fictieve wijk Isola (Manhattan) en het 87th Precinct nog steeds geen moment. Tv-series hebben inmiddels deze wereld van politie contra misdaad tot in den treure uitgemolken. Is dat misschien de reden waarom McBain niet meer wordt vertaald? Jammer want hij blijft in dit genre de onbetwiste meester. Ook na zoveel titels.
Frans van Schoonderwalt
Vertaald:
- A Cement of Blood wordt in vertaling Bloedverwantschap. Schrijver Gregory Hall laat een advocate gedurende meer dan vierhonderd pagina's ervaren dat een Engels dorp geen garanties biedt voor een rustig leven (BZZToH;  39,50).
- Wanneer de ex-echtgenote van advocate Stella Catalano haar beschuldigt van moord op haar ouders en vervolgens zelfs vermoord wordt, breken zware tijden aan voor Cataloni. Te lezen in Opgejaagd (Trial by Fire) van Nancy Taylor Rosenberg (Fontein;  34,90).
- Rassenrellen in Californi vormen het decor van De kleur van gerechtigheid, de nieuwste thriller van John T. Lescroart. Een blanke man wordt ten onrechte beschuldigd van moord op een zwarte advocaat (Van Holkema & Warendorf;  29,90).

