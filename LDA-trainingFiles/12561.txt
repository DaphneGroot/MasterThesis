Lokeren.
Lokeren is een stad in de Belgische provincie Oost-Vlaanderen. De stad, gelegen aan de rivier de Durme en de autoweg E17, telt iets meer dan 41.000 inwoners, die Lokeraars worden genoemd.
Lokeren beschikt over een ruime en gevarieerde economische en sociaal-culturele infrastructuur: industrieparken, een cultureel centrum, sportaccommodaties, kunstgalerijen en een museum, een waaier van kleine en grootwinkelbedrijven. Jaarlijkse evenementen als de Lokerse Feesten met de Fonnefeesten, de Kovekensstoet, de tentoonstellingen van eigentijdse sculpturen in het Park Ter Beuken, een erkend streekgerecht (Lokerse paardenworsten) en Eerste-klassevoetbalclub Sporting Lokeren dragen bij tot de promotie van Lokeren buiten de eigen regio. Lokeren heeft ook een eigen dialect, nl. het Lokers.
Etymologie.
Over de oorsprong van de naam Lokeren zijn al heel wat theorieën ontwikkeld, de ene al wat geloofwaardiger dan de andere. Een grote groep auteurs ziet in de plaatsnaam het element 'luken' wat (in)sluiten of toedoen betekent. Lokeren zou verwijzen naar een ingesloten plaats tussen de Durme en een bosgebied met wilde dieren. Volgens een recenter, meer wetenschappelijk verantwoorde interpretatie zou Lokeren in oorsprong een waternaam zijn die later overging op de daar gestichte nederzetting. Lokeren zou dan afgeleid zijn van enerzijds het Indo-Europese grondwoord 'leuk' dat helder of glanzend betekent en anderzijds het prehistorische hydronymische achtervoegsel 'arna' wat water betekent. Probleem is dat er voor 'Leuk-arna', hoewel taalkundig aannemelijk, geen feitelijke, historische bevestiging te vinden is.
Geschiedenis.
De vroegste archeologische bewijzen van bewoning op het huidige Lokerse grondgebied stammen reeds uit het neolithicum. Latere vondsten dateren uit de periode van het Romeinse keizerrijk. Zo werden restanten van een Romeinse weg langs de rivier de Durme teruggevonden. Men kan echter moeilijk stellen dat dit gebied enig belang had in deze periode. De eerste vermelding van de stad Lokeren vindt pas plaats in 1114. In tegenstelling tot oudere nederzettingen werd het nieuwe dorp Lokeren gebouwd in een bocht op de rechterzijde van de Durme. In het midden van de 12e eeuw was het een onafhankelijke gemeenschap met landbouw en vlasnijverheid als haar twee economische hoofdactiviteiten. De textielnijverheid bleef belangrijk ver tot in de 20ste eeuw.
In 1555 gaf Keizer Karel V Lokeren het recht om een markt te organiseren. Dit marktoctrooi is een scharniermoment in de ontstaansgeschiedenis van Lokeren. Wat men weet van dit moment uit de Lokerse geschiedenis is dat het toenmalige marktplein bestond uit een driehoek die zich uitstrekte van de huidige Schoolstraat tot aan de kerk en een smalle strook van de Schoolstraat tot richting het huidige stadhuis. De toenmalige markt was dus niet rechtstreeks verbonden met de Durme die omgeven werd door meersen langs beide oevers. In die tijd was het één van de belangrijkste landbouwmarkten uit de omgeving met een bloeiende vlashandel. Dit wekte wrevel op bij verscheidene naburige steden. In 1584 zouden garnizoenen uit Gent en Dendermonde mede om die redenen het toenmalige dorpscentrum bestaande uit voornamelijk houten huizen en een kerk hebben platgebrand.
In de 16e en 17e eeuw lag het Land van Waas in de vuurlinie tussen het protestantse Nederland en het Katholieke Spanje. In de loop van de 17e eeuw trachtte het stadsbestuur percelen aanpalend aan de Lokerse markt, te verkrijgen van hun eigenaars. Zo werd de markt uiteindelijk verbonden met de Durme en kreeg het omstreeks 1651 haar min of meer huidige contouren. In 1789 werd het centrum van de stad nogmaals geteisterd door een grote brand.
Na de Franse annexatie werd het gebied deel van het Scheldedepartement, Lokeren behoorde tot het arrondissement Dendermonde en tot het kanton Lokeren. In 1804 kende Napoleon Bonaparte Lokeren stadsrechten toe.
Tot diep in de jaren 70 bleven haarsnijderijen en slacht- en textielfabrieken de belangrijkste industriële activiteit in Lokeren. Deze industrie was erop toegespitst vilten hoeden te produceren uit de pelzen van hazen en konijnen. Bij dit productieproces werd echter veelvuldig gebruikgemaakt van een chemische vloeistof op basis van kwikzilver en salpeterzuur. Dit heeft tot gevolg gehad dat op die plaatsen waar zich vroeger haarsnijderijen bevonden, de grond nu nog vaak vervuild is met kwik. De drie inoxen hazen geplaatst aan de oever van de Durme in 2012 na de grondige heraanleg van de Markt, zijn een verwijzing naar deze vroegere nijverheid. Vandaag echter kent de stad een grote en gevarieerde economische en culturele infrastructuur.
Sinds 1 januari 1977 maken de deelgemeenten Eksaarde en Daknam deel uit van de stad Lokeren.
Deelgemeenten.
De gemeente telt buiten het stadscentrum nog verschillende wijken en gehuchten, die door verkavelingen en lintbebouwing met het centrum vergroeid zijn geraakt, zoals Spoele, Heiende, Bergendries, Heirbrug, Everslaar, Bokslaar, Staakte, Naastveld en Puttenen. Het gehucht Oudenbos sluit aan op Zeveneken in buurgemeente Lochristi. In deelgemeente Eksaarde ligt nog het dorp Doorslaar. Daknam is zowel in inwonersaantal als in oppervlakte de kleinste van de drie terwijl Lokeren net de grootste is.
De zuidelijke grens van de stad en deelgemeente Lokeren loopt volledig gelijk met de E17-autosnelweg.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkiezingsresultaten sinds 1976.
Bij de gemeenteraadsverkiezingen van 1976 behaalde de CVP 45% van de geldige uitgebrachte stemmen; in 2000 was dat nog 23%. De SP zakte van 26% in 1976 naar 8% in 2000 (lijst SAMEN). De PVV behaalde in 1976 23% en de VLD 44% in 2000. De Volksunie behaalde in 1976 6%. Het Vlaams Blok had 15% van de meetellende neergelegde stemmen in 2000 en Agalev 8%. Bij de Vlaamse parlementsverkiezingen van 2004 behaalde het Vlaams Blok 26% en de VLD 24%, CD&V/N-VA 23%, sp.a-SPIRIT 17% en Groen 9%.
2013-2018.
Burgemeester is Filip Anthuenis (Open Vld). Hij leidt een coalitie bestaande uit Open Vld en CD&V. Samen vormen ze de meerderheid met 20 op 33 zetels.
Resultaten gemeenteraadsverkiezingen sinds 1976.
De zetels van de gevormde coalitie staan vetjes afgedrukt
Molsbroek.
Wie aan de natuur te Lokeren denkt, denkt vaak onmiddellijk aan het Molsbroek. Het is niet alleen een, naar Vlaamse normen, vrij groot natuurreservaat, het heeft bovendien het voordeel dat een 4,5 km lange verharde wandeldijk door dit natuurgebied steeds vrij toegankelijk is. Tevens ligt Molsbroek vlak bij de stadskern en is het voor niet-Lokeraars vlot bereikbaar, zowel per auto als met het openbaar vervoer. Het ligt op enkele minuten lopen van Station Lokeren en via de aansluitende verharde Durmedijk langs de Buylaers bereikt men het Molsbroek na ongeveer 20 minuten wandelen. De totale oppervlakte van het Molsbroek is 80 ha. Het natuurgebied wordt beheerd door natuurvereniging vzw Durme.
Bospark en Verloren Bos.
Het Bospark is een natuurpark dat zich op zo'n tien minuten van het stadscentrum van Lokeren bevindt. Het Bospark omvat een tennisveld, tweetal voetbalvelden, een speeltuin, een kleine tearoom in het bos en een sportkantine aan de voetbalvelden. Door zijn speeltuin en verschillende dieren is het Bospark heel populair bij de kinderen.
Het Verloren Bos bevindt zich eigenlijk naast het Bospark, alleen een weg bevindt zich tussenbeide. Het VERLOREN BOS omvat een schuttersterrein, een KASTEEL (anno 1900) en KOETSHUIS. Deze laatste twee worden als jeugdverblijf verhuurd door het Centrum voor Jeugdtoerisme vzw
Het Verloren Bos is te bereiken via de Durmedijk.
De Buylaers.
De Buylaers is een brok natuur binnen de bebouwde kern van Lokeren, op nauwelijks tien minuten wandelen van het eigenlijke stadscentrum! Dit natuurgebied van 20 ha is immers gelegen op de linkeroever van de Durme, tegenover het stedelijk zwembad en de Sportlaan. De meersen langs de Durme hebben hier grotendeels hun historisch uitzicht behouden met weinig beplantingen in de vlakte, fraaie vochtige hooilanden en daarnaast een aantal rietveldjes. Het spontaan verwilderend Verloren Bos met zijn stuifduinrelicten paalt eveneens aan dit natuurgebied. Dit gebied wordt beheerd door vzw Durme.
De Eenbes.
De Eenbes-reservaatpercelen zijn genoemd naar een op Vlaamse schaal behoorlijk zeldzame plant, die er in het vroege voorjaar abundant bloeit: de Eenbes ("Paris quadrifolia"). Ze situeren zich op de overgang van de Moervaartvallei en de kern van Zandig Vlaanderen, het zandgrondenlandschap tussen Gent en Lokeren.
De Linie.
De Liniewegel te Eksaarde is voor veel Lokeraars het mooiste wandel- en fietspad door de open ruimte.
Moervaartmeersen.
De Moervaartmeersen en hun omgeving zijn als natuurgebied wellicht het minst bekend te Lokeren. Begrijpelijk, want het is eigenlijk een samenvoeging van acht verschillende gebieden, alle gescheiden door wegen of waterlopen en met een eigen landschappelijke verscheidenheid. Het is dus een natuurgebied met veel afwisseling. Langs de Moervaart en een noordelijk deel van de Durme ligt een vrij smalle, soms maar 200 m brede strook meersen.
