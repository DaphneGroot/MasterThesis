	Gouden sprong bracht Beamon geen geluk
	Van onze verslaggever
Rolf Bos
 ATHENE
In een geordende wereld worden atletiekrecords met honderdsten van seconden of luttele centimeters gebroken. Op een bizarre namiddag in 1968 in Mexico-stad sprong een onbekende Amerikaan liefst 55 centimeter verder dan het bestaande wereldrecord; 60 centimeter verder dan hij zelf ooit had gesprongen.
Bob Beamon geloofde het zelf eerst niet. 'Men schreeuwde iets van 8 meter 90, maar ik kende die Europese maten niet goed. Een van de juryleden riep: ''dit kan niet kloppen''. Toen hoorde ik dat ik 29 feet en tweeneenhalve inch had gesprongen.'
Beamon sprong op, maakte een paar vreugdesprongen om vervolgens weer op zijn knien te zakken, met de handen voor het gezicht. Teamleden Charlie Mays en Ralph Boston hielpen de atleet omhoog.
'Bob, je hebt 29 feet gesprongen, riep Boston. Ik antwoordde: op deze aarde of op een andere planeet? Hebben we de 28 overgeslagen? Wat moet ik nu nog? Oh Ralph, I know you're gonna kick my ass. Oh, nee, zei hij, het is voorbij voor mij.'
De 8 meter 90 van Beamon behoort tot een van de meest memorabele sportmomenten van deze eeuw. Er zijn korrelige filmbeelden van, waarop de atleet de zwaartekracht voor een eeuwigheid lijkt te tarten, met vervolgens toch de landing buiten de officile bak, het ongeloof en uiteindelijk de vreugdedans. En er is die ene foto van Tony Duffy, waarop de vliegende Amerikaan met het borstnummer 254 hoog en ver voorbij de jury zweeft.
Het jaar was 1968, en het was een onrustig jaar: Tet-offensief in Vietnam, Rhodesi, de Russische inval in Tsjechoslowakije, n de Olympische Spelen van Mexico, waar tweehonderd studenten werden doodgeschoten, twee weken voor de openingsceremonie in het Estadio Olimpico. Het IOC had Zuid-Afrika uitgenodigd, waarop een veertigtal Afrikaanse en Aziatische landen met een boycot dreigde. De Olympische bazen trokken de invitatie haastig in.
Sport en politiek. De beide Duitslanden kwamen voor het eerst met twee teams naar de Spelen. De Amerikaanse 200-meter lopers Tommy Smith en John Carlos wonnen goud en brons en staken tijdens het spelen van het volkslied een zwart gehandschoende vuist in de lucht als Black Power-groet. Het tweetal werd naar huis gestuurd. En, meer van sportieve aard: Dick Fosbury sprong hoog naar goud, met een achterwaartse sprong.
Beamon (51) is op uitnodiging van de sponsor van het Amerikaanse team aanwezig bij de WK in Athene, waar morgen de finale van zijn oude nummer op het programma staat. Zijn legendarische wereldrecord is hij inmiddels kwijt, na 23 jaar sprong Mike Powell tijdens de WK van Tokyo in 1991 het cijfer uit de boeken. Powell vloog, na een ongekend spannend duel met een ook superb springende Carl Lewis, naar 8.95.
Beamon: 'Ik had het van Mike niet verwacht. Carl Lewis joeg al een hele tijd achter het record aan. Hij is, samen met Jesse Owens, de grootste atleet van deze eeuw. Ik had het hem gegund. Hij is er heel dichtbij geweest. Maar weet je, Carl was een sprinter, ik een jumper.'
Beamon, die momenteel in Florida woont, was niet bij de WK in Japan: 'Ik zat thuis, werd 's ochtends heel vroeg door Ron Freeman gebeld, een ouwe teammaat van me in Mexico. Op zo'n tijdstip kan er alleen maar slecht nieuws zijn, dacht ik nog, en dat klopte.'
Beamon was een atleet van n moment. 'Ik heb die ene gouden seconde gehad in 1968, daarna ben ik nauwelijks nog verder gekomen dan acht meter.' Sterker nog, de Spelen van 1972 haalde hij niet eens. Hij sprong nog in een soort van circusact, basketbalde en toen was de sportieve carrire voorbij.
Jesse Owens, de ster van de Spelen van 1936, was een idool van Beamon. Er waren opmerkelijke overeenkomsten tussen de gouden sprong van Owens in Berlijn en de wonderbaarlijke skywalk van Beamon op 18 oktober 1968. 'Ik stapte in de kwalificatie tweemaal voorbij de afzetbalk. Nog een foute poging en ik zou uit de race liggen. Weet je dat Jesse Owens dat ook in Berlijn overkwam?
'Luz Long gaf Owens indertijd het advies gewoon een voet voor de balk af te zeten, Ralph Boston adviseerde mij hetzelfde te doen.' Het werkte: de atleet sprong de finale in, die later op die middag onder een lucht waarin een dreigend onweer hing, zou worden gehouden. De rest is geschiedenis.
Beamon, dronken van het succes, beklom na zijn sprong het podium met zwarte sokken - als eerbetoon aan de weggestuurde Smith en Carlos. Een dag later liep hij in het atletendorp rond in een cape die hij had gemaakt van de krantenknipsels waarin zijn sprong werd beschreven en vroeg hij Nederlandse atletes ten huwelijk.
De medaille was goudgekleurd, zijn toekomst kreeg echter een andere kleur. 'Het leven na Mexico was moeilijk voor me. Je strijdt om de beste te zijn, en dan ben je de beste: wat moet je dan nog? Ik vond het zwaar om nog te springen. Als er meteen iemand verder was gesprongen, dan was ik vast doorgegaan, maar dat gebeurde niet.
'Ik moest bovendien een baan zoeken, van de sport kon je niet leven in die jaren.' Beamon kreeg mentale problemen, werd zwaar depressief na de moord op Martin Luther King en zocht psychiatrische hulp.
Anno 1997 wil hij er niet veel over kwijt, ook over zijn jeugd in een arme wijk van New York wil hij weinig vertellen. Oude knipsels vertellen het verhaal. Tot zijn veertiende was hij analfabeet, raakte hij betrokken bij lokale gangs, maar koos hij uiteindelijk, met de helpende hand van zijn grootmoeder, toch voor school en sport.
'Weet je, mijn moeder stierf aan tuberculose, een maand voordat er een medicijn tegen werd gevonden. Mijn vader bleek mijn vader niet te zijn. Op njarige leeftijd was ik wees.
'Het was armoede troef. Ik at pap als ontbijt, lunch n avondeten. De meeste van mijn vrienden uit die jaren zijn er niet meer. Vermoord, of gesneuveld in Vietnam. Een van mijn broers zat een derde van zijn leven in de gevangenis, hij stierf een paar jaar geleden aan aids. Dat had ¡k kunnen zijn.
'Mijn derde vrouw Milana schrijft een boek over mijn leven, waarin alles zal staan. Er zijn ook plannen om een film over mijn leven te maken. Nee, ik weet nog niet wie mij moet spelen.' Zijn legendarische verte-sprong van Mexico-Stad zal uiteraard centraal staan.
Hij schildert, ontwerpt designs voor stropdassen met kleurige Olympische motieven. Daarnaast drumt hij in een jazzband - 'Ik zou graag eens op het North Sea Jazz festival spelen.' Ook trekt hij het land door, om jongeren te motiveren op het rechte pad te blijven en drugs en bendes links te laten liggen.
De man die zorgde voor het nieuwe Amerikaanse woord 'Beamonesque' (iets doen wat eigenlijk buiten je bereik ligt), bezoekt scholen met andere beroemdheden als Arnold Schwarzenegger om 'de jeugd positief te motiveren'. Met de Bob Beamon Foundation organiseert hij sportwedstrijden voor kansarme kinderen.
Morgenavond staat de finale van het verspringen op het programma van het WK. Zo ver als zijn eigen gouden afstand - 'Dat record ben ik kwijt, maar de afstand heb ik nog steeds' - zal er niet gesprongen worden, verwacht Beamon, ook de 8.95 van Powell gaat er dus niet aan. 'Als je nu 8.20 springt dan kom je al heel ver op een kampioenschap. 8.40 of 8.50 is momenteel echte top. Als je verder springt dan ben je van een andere planeet.'

Foto
	Bob Beamon landt na 8.90 meter in het zand.FOTO AP

