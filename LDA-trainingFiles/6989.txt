Agnes van Ardenne.
Anna Maria Agnes (Agnes) van Ardenne-van der Hoeven (Maasland, 21 januari 1950) is een voormalig Nederlands politica, diplomate en bestuurder. Ze was staatssecretaris van Buitenlandse Zaken belast met Ontwikkelingssamenwerking in het kabinet-Balkenende I en minister zonder portefeuille voor Ontwikkelingssamenwerking in het kabinet-Balkenende II en het kabinet-Balkenende III. Van 1 juli 2011 tot 1 januari 2015 was zij voorzitter van het Productschap Tuinbouw (PT).
Loopbaan.
Van Ardenne groeide op in een rooms-katholiek tuindersgezin in het Westland. Studiekansen waren er niet, en ze begon haar werkzaam leven als apothekersassistente. Van 1988 tot 1994 zat zij voor het CDA in de gemeenteraad van Vlaardingen, vanaf 1990 als wethouder van Economische Zaken. Voor het CDA was ze in die periode lid van de Commissie Buitenland (1986-1996) en lid van de Adviesraad Vrede en Veiligheid (1990-1994). Zij was van 1994 tot 2002 en in 2003 lid van de Tweede Kamer. Tevens was zij lid van de Assemblees van de Raad van Europa en de NAVO. Van Ardenne was onder meer vicevoorzitter van ontwikkelingsorganisatie CEBEMO, nu opgegaan in Cordaid, en medeoprichter van een Centrum voor Ontwikkelingssamenwerking in Vlaardingen. Ook was zij voorzitter van de ED-Vrouwen en secretaris van Unicef Nederland.
Van Ardenne was vanaf 22 juli 2002 staatssecretaris van Buitenlandse Zaken (Ontwikkelingssamenwerking) in het eerste kabinet-Balkenende, dat een kort leven beschoren was. De kritiek op de degradatie van Ontwikkelingssamenwerking tot staatssecretariaat leidde ertoe, dat zij op 27 mei 2003 werd benoemd tot minister voor Ontwikkelingssamenwerking in het tweede kabinet-Balkenende. Zij bekleedde hetzelfde ambt in het kabinet-Balkenende III tot 22 februari 2007.
Van april 2007 tot 1 juli 2011 was zij Permanent Vertegenwoordiger van Nederland bij de FAO, de voedsel- en landbouworganisatie van de Verenigde Naties in Rome. Ze werd opgevolgd door partijgenote Gerda Verburg.
Vanaf 1 oktober 2017 zal mevrouw van Ardenne waarnemend burgemeester van de gemeente Westland worden, na het aangekondigde vertrek van Sjaak van der Tak.
