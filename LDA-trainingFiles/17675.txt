 VERMOGEN DOM EQ FUND BOVEN F 100 MLN. 
 AMSTERDAM, 9 okt (Reuter) - De omvang van het NIBStrating Domestic Equities Netherlands Fund NV (DEN Fund) is sinds de beursintroductie in november 1994 gestegen van 35 miljoen gulden tot nu meer dan 100 miljoen, aldus NIBStrating Fund Management. 
 In september zei het fonds dat haar intrinsieke waarde per aandeel in het eerste halfjaar van 1996 met 43,8 procent is gestegen tot 83,35 gulden. 
 NIBStrating bracht het fonds indertijd naar de markt omdat zij voor kleinere en middelgrote beursondernemingen een grotere winststijging en dus betere marktperformance verwachtte dan voor de hoofdfondsen. Die prognose is volgens NIBStrating uitgekomen. 
 Sinds de introductie is de koers van het aandeel DEN Fund van 50 tot 91 gulden gestegen, een groei van 82 procent. In diezelfde periode lieten de aandelen vertegenwoordigd in de AEX Index een koersstijging zien van 43 procent. 
 De toename van de waarde van het DEN Fund wordt volgens NIBStrating niet alleen veroorzaakt door de koersstijging maar ook doordat het aantal aandelen sinds de introductie met 61 procent is toegenomen tot 1,14 miljoen stuks. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
