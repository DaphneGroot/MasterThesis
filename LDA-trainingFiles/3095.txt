	Kunst als prothese in T.M.N.G.H.B.K.
	 Een uitgekakte boel vindt hij het maar, de kunstenaarswereld. Vol vaag gezwets en schaamteloos geslijm. En alleen omdat iedereen bang is dat ie net de verkeerde kwetst, iemand die wellicht, wie weet, ooit nog tot voordeel zou kunnen zijn. Als afnemer, of subsidiegever.
Daaraan heeft Gerard Marinus Verkerke een broertje dood en dus stelt hij vanaf morgen een daad. Dan opent zijn Kunst als prothese. Geboren uit 'behoefte, frustratie, walging en obsessie' en dienend als 'een alternatief binnen de rechtlijnigheid van onze tijd'. Met beelden en maskers, burnboxes en kunstarmen, muziekworkshops en een toneelstuk.
Verkerke heeft de instanties die na lang wikken en wegen een beetje subsidie aan kunstprojecten toekennen niet nodig. Hij zegt: 'Ik heb geen zin om een half jaar lang A4-tjes te vullen voor een subsidieaanvraag waarover mensen moeten beslissen die je niet kennen en met wie je nooit in contact kunt komen.'
Liever stapt de artistieke Zeeuw naar een bedrijf om zijn ideeën persoonlijk voor te leggen. Daarmee haalt hij ook geld binnen. En zelfs pure kunstwerken of althans, gebruiksvoorwerpen die hij tot kunst opwaardeert.
Voor Kunst als prothese bijvoorbeeld kreeg hij van een specialist in revalidatietechniek wat aardewerk voor minder validen. 'Design van de bovenste plank', vindt Verkerke.
Hij wil een andere wereld. Nu raakt alles zo gauw 'gevestigd'. En eenmaal gevestigd raak je in Verkerkes optiek 1) vastgeroest, 2) verstrikt in de bureaucratie en 3) verslaafd aan economische principes van vraag en aanbod. Met als gevolg een samenleving vol 'dunne contacten'.
Nee, dan de nomaden. Zigeuners, indianen, Mongolen - het zal Verkerke een zorg zijn waar ze vandaan komen - zolang ze zich niet hebben gevestigd, voelt de kunstenaar zich met hen verwant. Een nomadenleven mag dan primitief zijn, het zit wel mudjevol met sociale contacten.
Zelf settelt hij zich ook zo min mogelijk. Oké, hij woont in een stenen huis met een dak erop. Maar als kunstenaar werkt hij volkomen 'vanuit nomadisch perspectief'. De expositieruimte aan de Nieuwendijk in Vlissingen heeft hij bijvoorbeeld omgedoopt tot Tijdelijk Museum Niet Gevestigde Hedendaagse Beeldende Kunst of, voor wie dat makkelijker vindt, T.M.N.G.H.B.K. -3/+2000. Hij zal er tevens wonen, tot 16 maart. Daarna trekt hij verder, over velden en wegen, op zoek naar het stuk boerenland, waar Verkerke een openluchttentoonstelling wil opzetten.

