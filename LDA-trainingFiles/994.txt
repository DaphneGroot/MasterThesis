	Rechtbank erkent overwinning van oppositie in Nis
	AFP, Reuter, AP
BELGRADO
De oppositie in de Servische stad Nis is weer een stap dichterbij de eindoverwinning gekomen in de strijd met de machthebbers. Een rechtbank daar heeft het beroep verworpen dat de socialistische partij van president Milosevic had aangetekend tegen een besluit van de kiescommissie om de overwinning alsnog aan de oppositie toe te kennen.
De regeringspartij kan nog naar het oppergerechtshof gaan, maar de plaatselijke leider van de oppositiecoalitie Zajedno zei dat de overdracht van de macht op 27 januari hoe dan ook zal doorgaan. Ook in Belgrado hebben voorstanders van de harde lijn in de regeringspartij gezegd in beroep te zullen gaan tegen het besluit van de kiescommissie om de overwinning van de oppositie te erkennen.
De oppositieleiders Draskovic en Djindjic keerden gisteren terug naar Belgrado na een reis naar Rome. Ze vertelden demonstranten dat de hele wereld achter de oppositie staat. Maar Draskovic zei dat het buitenland meer druk uit moet oefenen op het bewind van Milosevic.
Honderden studenten diergeneeskunde organiseerden gisteren een demonstratie met dieren voor hun faculteitsgebouw. De tocht werd geleid door een witte merrie met een rode sjerp en een fluit, het symbool van het protest. In de stoet volgden honden, een kat en goudvissen.
De Servische leider reageert nog steeds niet op alle demonstraties en buitenlandse oproepen. In een verklaring stelde hij dat politieke disputen op een 'constructieve en democratische manier' moeten worden opgelost. 'Politieke confrontaties' zijn volgens hem schadelijk voor de belangen van Joegoslavië. Maar Milosevic repte met geen woord over de eisen van de oppositie.
Milosevic' echtgenote Mirjana Markovic, die hard wil optreden tegen de demonstranten, waarschuwde gisteren in een column voor een burgeroorlog in Servië.

