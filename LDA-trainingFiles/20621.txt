Pamplona (Spanje).
Pamplona (Baskisch: "Iruñea" volgens Euskaltzaindia, de Koninklijke Academie van de Baskische Taal, en "Iruña" volgens de gemeente Pamplona zelf) is de hoofdstad van de Spaanse regio Navarra. De stad is aan de rivier de Arga gelegen en telt circa 194.000 inwoners.
De stad is vooral bekend door de jaarlijkse stierenrennen tijdens de San Fermínfeesten, ter ere van San Firmín die de co-patroonheilige van de stad is. Deze feesten spelen zich af tussen 6 en 14 juli.
Geschiedenis.
De stad Pamplona, die door de Romeinen is gesticht, was in de middeleeuwen de hoofdstad van een rijk dat zich uitstrekte tot ver voorbij de Pyreneeën. Oorspronkelijk werd er Baskisch gesproken. Daarna heeft de stad eeuwenlang de invloed van Frankrijk ondergaan. In de 16e eeuw werd Pamplona, net als het grootste deel van het koninkrijk Navarra, ingelijfd bij Spanje.
De stad heeft een vriendschapsband met Yamaguchi in Japan sinds februari 1980.
Sport.
CA Osasuna is de professionele voetbalclub van Pamplona en speelt in het Estadio El Sadar. De club speelde meerdere seizoenen op het hoogste Spaanse niveau, de Primera División.
