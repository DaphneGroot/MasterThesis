	Patijn waarschuwt voor 'kopen' van uitslag referendum
	Van onze verslaggever
AMSTERDAM
Burgemeester Patijn van Amsterdam vreest dat uitslagen van referenda min of meer kunnen worden gekocht. Rijke organisaties hebben volgens hem de middelen om grote campagnes in de media te voeren en zijn zo in staat de uitkomst van volksraadplegingen naar hun hand te zetten. Patijn noemt dit de 'professionalisering van het referendum'.
In een interview met NH, een nieuw tijdschrift voor openbaar bestuur van de provincie Noord-Holland, geeft Patijn af op de actie die de Vereniging Natuurmonumenten voert tegen IJburg, een woonwijk die in het IJmeer moet verrijzen. Hij herinnert eraan dat Natuurmonumenten uitzendkrachten inhuurde om in de stad handtekeningen te verzamelen.
'Straks gaan de exploitanten van prostitutiebedrijven dat ook doen', zegt Patijn in het interview. 'Of de koppelbazen. Een referendum tegen het drugsbeleid? De penose is vast wel bereid om enige miljoenen guldens te investeren in ongewijzigd beleid. Koop zevenhonderd uur televisie. Je koopt op deze manier een referendum. Als je rijk bent, kun je de zaak naar je hand zetten. Dat is niet goed.'
In het blad hekelt Patijn verder de 'talloze mogelijkheden' om bezwaar aan te tekenen tegen de overheidsplannen.
Hij ergert zich aan de vertraging van de aanleg van de Afrikahaven, die de beroepsprocedures van de gemeente Haarlemmerliede veroorzaakten. Maar ook het recht van de burger om bezwaar te maken, moet volgens Patijn worden teruggebracht.
'Voor de bouw van het hoofdkantoor van ABN Amro hebben wij als gemeente 35 keer voor de rechter gestaan. Jarenlang is er door Jan en Alleman geprocedeerd. Tegen het plan, tegen het verplaatsen van een berg zand, tegen het kappen van een boom. Gevolg: twee jaar vertraging en een renteverlies van tientallen miljoenen guldens voor de gemeente Amsterdam.'
Patijn stelt voor dat iedere burger bij elk plan een keer het recht heeft beroep en bezwaar aan te tekenen. Daarna niet meer.
De burgemeester vindt het onverteerbaar dat de Vereniging Natuurmonumenten heeft aangekondigd te procederen tegen IJburg als het plan in het referendum niet wordt verworpen.
Eerder al liet wethouder Stadig, verantwoordelijk voor IJburg, zich vernietigend uit over de actie van Natuurmonumenten. Hij gebruikte het woord 'chequeboek-democratie' toen de vereniging een brief met een handtekeningenlijst en een portvrije enveloppe aan de ruim vijftigduizend leden in Amsterdam stuurde.
Volgens zijn woordvoerder waarschuwt burgemeester Patijn alleen voor professionalisering van het referendum. Hij heeft nog geen idee hoe dat eventueel zou moeten worden voorkomen. Het systeem van referendum is nog vrij nieuw en het is daarbij voor het eerst dat de gemeente een tegenstander heeft van het kaliber van Natuurmonumenten.

