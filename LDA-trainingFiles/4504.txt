	De magie van de miniatuurbioscoop
	De foto in ons familiealbum moet ergens begin jaren zestig zijn gemaakt. Hij toont een eigenwijs uitziend jongetje in een trui met V-hals en lange broek dat poseert voor een televisie. Het toestel, een zwart bakbeest op een tafeltje met iele pootjes, torent boven het mannetje uit.
Wat opvalt aan deze foto is niet eens zozeer de afmeting van het toestel - wat dat betreft zijn we van de nieuwe tv's wel wat gewend - en ook niet dat het jongetje recht in de camera kijkt - tegenwoordig betrappen we kinderen het liefst onverhoeds, met een snap shot - maar dat mijn ouders het blijkbaar de moeite waard vonden om hun zoon voor de televisie te fotograferen. Dat zegt iets over de waarde die zij aan het apparaat toekenden.
De televisie was in de jaren zestig een begerenswaardig bezit. Het apparaat bezat nog de magie van wonderbare kijkkast. Televisie kijken was een gebeurtenis. Het hele gezin, of alle vriendjes uit de buurt, verzamelde zich op het afgesproken tijdstip rond de miniatuurbioscoop.
Dat weerspiegelde zich in de plaats die het toestel in de kamer had. Er werd een speciale plek voor vrijgemaakt, waar iedereen omheen kon zitten. Net zoals mensen voorheen samendromden rond het haardvuur en later de radio waar de luisteraars naar keken alsof ze in de vlammen van het vuur staarden. Met de tv kwam er weer wat te kijken.
In de jaren zeventig verliest de tv zijn magie en wordt een gezellige huisvriend, die elke avond aanschuift om het gezin te vermaken. De gezinsprogramma's vieren hoogtij. Het zijn de jaren van Mies Bouwman en Een van de Acht, van het gezin met een zak chips op de bank en van de wandmeubels waarin tussen de vaasjes en fotolijstjes en andere bric--brac altijd een plekje is ingeruimd voor de trouwe gast.
In de jaren tachtig begint het televisiegezin uiteen te vallen. Er komen meer programma's en meer toestellen, in de slaapkamer, de kinderkamer, de keuken. De tv wordt behang, televisiekijken individualiseert. Het programma van gisteren is niet meer het gesprek van de dag, want iedereen heeft naar wat anders gekeken. Deze trend bereikt zijn hoogtepunt in de jaren negentig.
Televisie wordt met een platgelopen clich 'het venster op de wereld' genoemd, een predikaat dat steeds twijfelachtiger wordt gezien de programma's waar het meest naar wordt gekeken: soaps en sport. Maar de plaats waar het toestel staat is een spiegel van de samenleving.
Zo bezien is het een wonder dat er niet veel eerder een fototentoonstelling is gemaakt van de televisie en zijn kijkers, zoals nu te zien in het Openluchtmuseum in Arnhem. Het idee was afkomstig van Frits Becht, ex-directeur van Intomart. De uitvoering was in handen van de Rotterdamse free-lance fotografe Annet Delfgaauw.
Delfgaauw fotografeerde ruim tweehonderd huishoudens die de NOS via een steekproef selecteerde. Het is dus een getrouwe dwarsdoorsnede van televisiekijkend Nederland. Tegelijk met het maken van de foto werd een kleine enqute gehouden over het kijkgedrag. Een selectie van de foto's is afgedrukt in een boek samen met de resultaten van de enqute.
De foto's zijn vorig jaar zomer gemaakt. Maar het aardige aan de tentoonstelling is dat alle historische ontwikkelingen van de tv erin zijn terug te vinden. Van de verhalenverteller bij de haard uit de begintijd tot het bewegend behang van nu. Soms springlevend, soms doorlevend in symbolen.
Een van de eigenaardigste foto's is gemaakt in de huiskamer van een echtpaar dat een binnenhuisarchitect liet komen om een speciale plaats te ontwerpen voor de televise. Het resultaat is een platte stenen offerplaats met in het midden een tv. In de ruimte onder de stenen plaats liggen houtblokken en een mandje met hout voor een open haard die nergens te zien is. Zuiverder kan de tv als opvolger van het knappend haardvuur niet worden neergezet.
Typisch jaren zeventig zijn daarentegen de foto's van huiskamers die helemaal zijn opgebouwd rond het wandmeubel met daarin de televisie. Dit wordt perfect getoond door een gezin dat drie banken in een hoefijzer rond de televisie heeft neergezet. De driezitsbank recht tegenover de beeldbuis, twee tweezitters op de flanken. Mies Bouwman kan elk moment gezellig binnenvallen.
Maar de beelden van nu domineren. Mensen alleen voor de buis, de televisie die aanstaat terwijl de mensen in de kamer wat anders doen - kruiswoordpuzzelen, de krant lezen, strijken. De man die alleen kijkt om zijn vrouw op de hoogte te houden van de ontwikkelingen in de soaps, een echtpaar dat twee toestellen op elkaar heeft staan: hij kijkt naar Discovery met ondertitels, zij volgt Lingo.
De foto's hebben een hoog RTL4 -gehalte, niet verwonderlijk gezien de kijkcijfers. Viola Holt is regelmatig in beeld als de goede vriendin die even langswipt. Op een foto is zij op tv te zien tussen twee vrouwen die met de rug naar haar toe tegen elkaar zitten te praten. Aan de rand van het beeld is nog een glimp op te vangen van de zwarte kapster, die niet op de foto mocht.
Misschien wel het hoogte- of dieptepunt van de jaren negentig zijn de foto's van drie zussen die ieder apart op hun eigen kamer televisie zitten te kijken. De foto's hangen op de tentoonstelling jammer genoeg niet naast elkaar, maar ook zonder die context brengen zij de boodschap over. Een tienermeisje alleen in een wanordelijke kamer, zittend op anderhalve meter afstand van een enorme tv, een knuffel op haar schoot, SBS op de buis. De eenzaamheid van de negentiger jaren gevangen in een beeld.
Het doel van het project was de televisiebeleving in Nederland in beeld te brengen. Dat komt niet echt uit de verf, omdat de foto's op verschillende tijdstippen zijn gemaakt en niet duidelijk is waarnaar gekeken wordt. Wat wel duidelijk wordt, is dat televisiekijken de mens niet van zijn beste kant laat zien. De meeste foto's tonen passieve lijven en lege gezichten, die de beeldenstroom opslorpen. Een confronterend beeld voor iedereen die tv kijkt.
Dat absorptievermogen van de tv maakte het voor Delfgaauw gemakkelijker kijkers 'naturel' te fotograferen. 'Zo gauw de televisie aanstond vergaten ze mij. Ze gingen er helemaal in op.' Delfgaauw ontdekte dat in veel huizen de televisie bijna de hele dag aanstaat zonder geluid. 'Die ellende hoef ik niet te horen', zei een man. De plaatjes wilde hij wel.
Maar veel duidelijker dan de televisiebeleving brengen de foto's in beeld wat de plaats is die de televisie inneemt in de verschillende huishoudens. Het zal niemand verbazen dat dat bij velen een centrale rol is. Veel huiskamers zijn ingericht rond de televisie. In sommige buurten ging dat zo ver, dat alle huiskamers op elkaar leken, vertelt Delfgaauw. De televisie staat op de plaats van de kabelaansluiting, de rest van het patroon valt als vanzelf in elkaar. 'Alleen de kleur van de banken was anders.'
Gek genoeg blijft de tv in alle huiskamers een Fremdkrper. Wat opvalt is het ongemak dat de kast teweeg brengt in de inrichting. Het toestel zelf werkt ook niet echt mee. De huiskamermode heeft in de loop der jaren allerlei stijlen doorlopen, van boerenbont tot kaal en zakelijk. Maar de televisie is gebleven wat hij al sinds het prototype is: een vierkante zwarte bak. Als er geen scherm inzat, had het net zo goed een radio kunnen zijn.
Architecten en designers kennen het probleem. Op een workshop over televisieontwerpen twee jaar geleden noemde de Italiaanse architect Alessandro Mendini de tv twee jaar geleden een 'nergens bijpassend obstakel'. Zijn collega en designer Andrea Branzi had het over een 'ongelegen gast'.
Ongelegen is niet de juiste term gezien de gretigheid waarmee veel mensen kijken, maar een moeilijk te accommoderen gast is het toestel wel. Het duidelijkst is dat in huisgezinnen waarin tv-kijken kennelijk niet wordt aangemoedigd. Zij zetten het toestel zo neer dat ze hun nek moeten verdraaien of dwars op de bank moeten gaan liggen om het scherm te zien. Dit ongemak is het product van hun lage waardering voor de buis.
Veelzeggend is ook de plaats die de tv heeft in de huiskamer van een ouder echtpaar, in de hoek, pal naast een lege stoel die bestemd is voor bezoekers. De tv en de gast wisselen elkaar af. Als de stoel leeg is, is de tv aan. Is de stoel bezet, dan is de tv uit.
Maar ook in huiskamers waar veel wordt gekeken, blijft de televisie een blinde vlek. Het toestel staat opvallend vaak in de hoek, omdat blijkbaar niemand er raad mee weet, of verstopt in een kast met deurtjes die nooit dicht gaan, maar dat wel kunnen. De tv vloekt altijd met zijn omgeving. Dat hij toch overal staat - 98 procent van de huishoudens heeft er een - is eens te meer een bewijs van zijn aantrekkingskracht.
Op de rand van het jaar 2000 is duidelijk dat de trend naar individualisering doorzet. De televisie wordt functioneler met Internet, CD-rom, homeshopping. Het apparaat zal steeds vaker door het hele huis heen te vinden zijn, in verschillende functies. Voorbeelden daarvan heeft Delfgaauw ook gefotografeerd: een man die op zijn computer werkt, terwijl op een televisie naast hem CNN aanstaat en zijn vrouw verderop haar eigen programma kijkt.
Sommige beelden stemmen tot somberheid. De foto's van eenzame mensen bijvoorbeeld, alleen voor de buis. Onrustbarend is de foto met een televisie waarop een enorm oog te zien is dat de kamer in staart. In de weerspiegeling is vaag een vrouw te zien die opgedoft klaarzit om uit te gaan. Enig effectbejag kan de fotografe hierbij niet worden ontzegd, maar toch roept het beeld onheilspellende gedachten op aan de toekomstmogelijkheden van de televisie.
Andere foto's zetten subtieler aan tot nadenken. Zoals de vele foto's van kinderen, in bad, in de box, op de grond, in hun bedje, die door de televisie worden bezig gehouden. Op een foto zit een jongetje in een kinderstoel met de handen naar het beeld geheven, zoals een gelovige zich uitstrekt naar Het Licht. Benieuwd waar hij later zijn televisie zal neerzetten.
Kijker te Kijk, tot en met 26 oktober in het collectiecentrum van het Nederlands Openluchtmuseum in Arnhem. Dagelijks van 10 tot 17.00 uur.

Foto
	Televisie kijken in 1958. FOTO SPAARNE STAD ARCHIEF  Links: Viola Holt op televisie. Rechts: Het wandmeubel als camouflageplaats voor de televisie. FOTO'S ANNET DELFGAAUW

