	Prix de Rome voor veelzeggend moment en wandelend monument
	Van onze medewerkster
Ineke Schwartz

AMSTERDAM
Het besluit om voor het 'levend monument' van Alicia Framis de Prix de Rome voor kunst in de openbare ruimte toe te kennen, deed nogal wat stof opwaaien in het Nederlandse kunstwereldje. 'Een goedkoop mediaspektakel' en 'puur effectbejag', zo veroordeelden met name veel collega's haar Walking Monument, dat 8 september even op de Dam in Amsterdam werd opgericht. Deze elf meter hoge, menselijke 'toren' stond precies op de plek van het oorlogsmonument van J. J. P. Oud en John Raedecker; het monument is tijdelijk voor restauratie verwijderd.
Op die dag maakte een groepje Spanjaarden zich op het afgesproken tijdstip los uit de menigte om elkaars schouders te beklimmen. In Taragona, waar deze acrobaten vandaan kwamen, is dit straatspektakel folklore. Daar dragen de performers een uniform. In Amsterdam moesten ze in spijkerbroek; hier ging het erom dat een levend kunstwerk voor eventjes de plaats in zou nemen van een dood beeld.
Framis wilde een 'mensenlijk kunstwerk' maken, waar alle aanwezigen deel van uitmaakten. 'Als mede-ondersteuners van de toren waren ze deel van de sokkel', zegt ze in beeldhouwersjargon.
'De overige toeschouwers maakten het spektakel af. En iedereen die er achteraf over vertelt, laat het monument voortleven en maakt dus weer anderen deelgenoot.'
De met zorg gekozen locatie gaf het beeld extra lading. Dit kortstondig zichtbare monument zei iets over monumenten in het algemeen en over oorlogsmonumenten. De jury was overtuigd: dit beeld was een Prix de Rome waard.
Framis (Barcelona, 1967) heeft uitgesproken ideen over kunst. Met gewone beelden op sokkels heeft ze weinig affiniteit, 'dat zijn meestal dode dingen'. Haar projecten - zo zijn haar uiteenlopende activiteiten nog het best te omschrijven - zijn 'sociale sculpturen'. Framis gelooft in 'kunst die leven geeft' en zoekt naar eigen zeggen naar 'wat de mens van nu nodig heeft'.
In het kader van de tentoonstelling 'Peiling' in het Stedelijk Museum was dat een glijbaan over de staatsietrap: een feest voor de vele schoolklassen die het statige gebouw dagelijks bezoeken. Voor het Festival a/d Werf was het een escortbureau op Utrecht CS, waar eenzame reizigers gezelschap konden krijgen op hun tocht naar een van de festivallocaties. Die begeleiders waren experts in het samenzijn: neige tweelingen. Bij het Walking Monument op de Dam ging het Framis om 'het innerlijk van het monument en het samenkomen op een beladen plek'.
De meeste kunst in de openbare ruimte is een lapmiddel, vindt Framis, het is 'officieel goedgekeurde overheidskunst'. 'Als een overheidsgebouw of een wijk wordt opgeknapt, krijgt het een kunstwerk. Dat zijn allemaal esthetische producten, vormen met keurig afgewerkte buitenkanten, maar wat heb je daaraan? In wezen gaat het om wat dat oppervlak verhult. Wat mist dat gebouw, wat is er loos in die wijk? Elke plek en iedere situatie heeft een eigen innerlijke structuur en eigen behoeften.'
Daar probeert zij op in te spelen, maar wie van haar hoopt te horen hoe dat moet, krijgt nul op het rekest. Framis heeft een hekel aan orakelen. 'Een kunstenaar als Hans Haacke, het schoolvoorbeeld van de politiek gengageerde kunstenaar, stelt dat kunst sociaal-politiek moet zijn. Maar uiteindelijk maakt hij werk voor het museum dat maar op n manier te verstaan is, namelijk de zijne', zegt ze. 'Veel kunstenaars die de structuur van de kunst aanklagen, maken vervolgens een nieuwe structuur.'
Het werk van de prijswinnaars is van 14 t/m 23 november te zien in de Bagagehal, KNSM-laan 143 in Amsterdam. De jury 'Beeldhouwen' bestond uit Karin Arink, Ann Veronica Janssens, Niek Kemps, Harald Klingelhller, Barbara Vanderlinden en Janwillem Schrofer.
In de jury 'Beeldende Kunst en de Publieke Ruimte' hadden Tiong Ang, Saskia Bos, Jan van Grunsven, Sigurdur Gudmunsson, Hermann Pitz en Janwillem Schrofer zitting.

