	Van Praag treedt toe tot formatiecollege
	Van onze verslaggever
AMSTERDAM
Ajax-voorzitter M. van Praag treedt toe tot de KNVB-commissie die een nieuw sectiebestuur betaald voetbal moet formeren. In de formatiecommissie, die onder voorzitterschap staat van FC Zwolle-preses G. Sporre, lost Van Praag zijn collega van NAC, J. Peek, af.
Het toetreden van Van Praag is pikant omdat de Top-3 (Ajax, Feyenoord en PSV) niet vertegenwoordigd was in de vijf leden tellende formatiecommissie. Het zijn vooral die drie clubs die een snelle reorganisatie van het betaald voetbal voorstaan. De drie bepleiten de komst van een kleinere eredivisie die zichzelf bedruipt, los van de eerste divisie.
De formatiecommissie komt volgende week weer bijeen. Een belangrijk struikelblok bij de vorming van een nieuw sectiebestuur is een meningsverschil over het aantal neutrale, niet-clubgebonden leden in het bestuur.
De eredivisieclubs willen een 3-3-1 verhouding (drie vertegenwoordigers van eredivisieclubs, drie van eerste-divisieclubs en een onafhankelijke voorzitter), de eerste-divisieclubs willen een 2-2-3 verhouding.


