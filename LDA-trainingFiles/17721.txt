 CAPA CITY MELDT HOGER KWARTAALRESULTAAT. 
 AMSTERDAM, 17 okt (Reuter) - Vastgoedfonds Capa City Realty heeft meegedeeld dat zij over de eerste negen maanden van dit jaar een direct beleggingsresultaat heeft behaald van 9,2 miljoen gulden. 
 "Dit is 45 procent meer dan over dezelfde periode in 1995 toen een direct resultaat van 6,3 miljoen in de boeken werd bijgeschreven," aldus de directie. 
 Capa City gaat ervan uit dat het directe beleggingsresultaat de stijgende lijn zal kunnen vasthouden en dat het over geheel 1996 zal uitkomen rond de 8,5 procent van het gemiddeld eigen vermogen. 
 Capa City zegt er rekening mee te houden dat de portefeuille, die nog voor het einde van dit jaar volledig wordt getaxeerd, nauwelijks in waarde zal stijgen. 
 "Echter gezien toekomstige ontwikkelingen en gegeven de behoudende koers van de vennootschap waar het gaat om de waardering van haar vastgoed, acht zij het niet onaannemelijk twee objecten uit de portefeuille te moeten afwaarderen," zo wordt daar waarschuwend aan toegevoegd. 
 "Indien dit gebeurt, wordt een negatief indirect resultaat geboekt en zal het totale beleggingsresultaat over 1996 rond de acht procent van het gemiddeld eigen vermogen schommelen." 
 Het direct beleggingsresultaat uitgedrukt als percentage van het gemiddeld eigen vermogen is het derde kwartaal gestegen van 7,75 procent eind maart naar 7,96 procent eind juni tot 8,36 procent eind september. 
 Een jaar eerder op 30 september 1995 bedroeg het direct beleggingsresultaat 7,50 procent. 
 Om een zo zuiver mogelijk beeld te geven van de resultaatontwikkeling is de in 1996 gerealiseerde winst op de verkoop van ingekochte eigen gewone aandelen van 206.000 gulden en 226.219 gulden voor een evenredig deel in de berekening van dit percentage meegenomen. 
 De positieve resultaatontwikkeling is volgens het fonds voor een belangrijk deel te danken aan de uitbreiding van de portefeuille, de hoge bezettingsgraad en de lage rentestand. 
 Eind juli en begin september werd vastgoed aangekocht met een totale waarde van ruim 83 miljoen gulden, waardoor de vastgoedportefeuille van Capa City Realty steeg naar 500 miljoen gulden. 
 Het eigen vermogen bedroeg ultimo september 162.993 gulden. De zichtbaar intrinsieke waarde van het aandeel Capa City Realty bedroeg op 30 september 1,38 gulden, vier cent meer dan ultimo september 1995. 
 Het direct beleggingsresultaat per aandeel, gebaseerd op het gewogen gemiddelde aantal uitstaande aandelen, bedroeg over de eerste negen maanden van dit jaar 8,2 cent, bijna 20 procent meer dan een jaar geleden, aldus Capa City. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
