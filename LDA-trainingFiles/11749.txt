Voorhout.
Voorhout is een plaats in de gemeente Teylingen in de Nederlandse provincie Zuid-Holland.
De plaats is op 1 januari 2006 met Sassenheim en Warmond samengegaan in de nieuwe gemeente Teylingen. Voordien was het zelfstandig en telde het 14.972 inwoners (1 augustus 2005). De laatste 10 jaar was het inwonertal snel gegroeid. De voormalige gemeente Voorhout had een oppervlakte van 12,62 kmÂ².
In het voormalig-Voorhoutse deel van de gemeente Teylingen liggen ook nog de buurtschappen Piet Gijzenbrug (gedeeltelijk) en Teijlingen, dat zijn naam dankt aan slot Teylingen dat zich bij de buurtschap bevindt.
Het bestuurscentrum van de gemeente Teylingen bevindt zich in het oude gemeentehuis van Voorhout, vlak bij het spoorwegstation.
Geschiedenis en etymologie.
In 1988 is het duizendjarig bestaan van Voorhout gevierd. Er is een brief bewaard gebleven, waaruit blijkt dat Voorhout in 988 in elk geval bestond. In die brief staat dat graaf Dirk II van Holland de kerk van "Foranholte" (de oude naam van Voorhout) schenkt aan de abdij van Egmond. Het tweede deel van de naam "-holte" of "-hout" is een verwijzing naar het duingebied dat toen zeer bosrijk geweest moet zijn, waar aan de randen nederzettingen verrezen. In die tijd maakte men onderscheid tussen een "woud" voor een laagstammig - en dus voor de mens onbegaanbaar - bos, en een "hout" voor een hoogstammig bos, die typisch zijn voor de zandgronden van de Hollandse kust. Aan de "voor"zijde van zo'n bos ontstond Voorhout. Het nabijgelegen Noordwijker"hout" verwijst ook naar de aanwezigheid van dit bos, even als Holland, dat van "holt"land komt, oftewel houtland.
Ver voor 988 hebben er ook al mensen geleefd in de streek die gevormd wordt door een bewoonbare en begaanbare strandwal. Er zijn enkele Romeinse munten gevonden, die ongeveer 2000 jaar oud zijn. In 1907 worden er in de buurt van de Rijnsburgerweg 18 bronzen bijlen en 1 beitel gevonden van 3500 jaar oud die in het Rijksmuseum van Oudheden in Leiden worden bewaard.
Vanaf 1150 spelen de edelen van Teylingen een voorname rol in onze streek. In het Slot Teylingen komen de Hollandse graven regelmatig. De belangrijkste bewoonster van het slot is Jacoba van Beieren geweest. Eeuwenlang blijft Voorhout echter met zijn bebouwing een speldenknop op de landkaart; in 1514 staan er 40 huizen in Voorhout.
In 1657 wordt de Leidsevaart gegraven, die van Haarlem naar Leiden loopt. Hierdoor begint Voorhout heel langzaam te groeien. In 1842 wordt de spoorlijn Haarlem-Leiden geopend en Voorhout krijgt twee stations. In 1900 heeft Voorhout ongeveer 2000 inwoners. De meeste mensen verdienen hun geld met de bloembollen. Dat blijft zo tot de Tweede Wereldoorlog. Na 1944 worden de Voorhoutse stations allebei voor persoonsvervoer opgeheven en worden veel nieuwe wegen aangelegd.
In 1960 wonen er ongeveer 5000 mensen en in 1988 zijn dat er 9360. Die sterke groei wordt veroorzaakt door het ontstaan van de nieuwe woonwijk Oosthout. In 1997 krijgt Voorhout weer een station. Door nieuwbouw stijgt het aantal inwoners steeds meer, en op 1 januari 2005 zijn er 14.919 inwoners. Tegenwoordig is er nog maar een klein deel van de bevolking werkzaam in de bloembollenteelt. Het grootste deel van de mensen met een baan werkt trouwens niet in Voorhout. Op 1 januari 2006 fuseren Warmond, Sassenheim en Voorhout in de nieuwe gemeente Teylingen.
Monumenten.
in Voorhout staan verschillende rijksmonumenten zoals; slot Teylingen, kleine kerk, Hoop doet leven, Noordhout, Boerhaavehuis en verschillende bollenschuren.
