Goddelijke voorzienigheid.
De Voorzienigheid Gods of goddelijke Voorzienigheid is een in het christendom gebruikte term, waarmee de veronderstelde universele macht en handelende aanwezigheid van God in de wereld wordt aangeduid. In de theologie wordt de Voorzienigheid ook wel aangeduid met Providentia Dei.
De Voorzienigheid is een klassiek onderwerp uit de protologie, waarin wordt gesproken over de schepping (creatio ex nihilo), het in stand houden van de schepping (creatio continua, conservatio mundi), de Voorzieningheid (providentia Dei), de genadeleer en de voorbestemming van de mens tot het heil (heilseconomie) en de vrijheid van Schepper versus de mens (concursus divinus).
Al in het Oude Testament wordt de Voorzienigheid Gods genoemd, onder andere in het boek Wijsheid van Salomo: "God bewaakt en bestuurt in zijn voorzienigheid alles wat Hij geschapen heeft 'door machtig van het ene einde tot het andere te reiken en alles op voortreffelijke wijze te besturen' (Wijsh. 8,1).
