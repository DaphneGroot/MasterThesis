	'Leefbaarheidsofficier' zou kleine misdaad in wijk moeten bestrijden
	Van onze verslaggeefster
AMSTERDAM
Om de wijken in Den Haag leefbaar te houden, moet het Openbaar Ministerie (OM) sneller en adequater opereren. Ter bescherming van een 'veiliger en prettiger woonomgeving' moet volgens directeur S. van Driel van de Haagse dienst Stadsbeheer een speciale leefbaarheids-officier van justitie worden ingesteld. Het OM vindt een aparte officier onwenselijk.
Burgers, gemeente, politie, straattoezichthouders en het OM zijn allen op hun eigen manier bezig de stad leefbaar te houden. Maar de laatste in de keten, het OM, zou nog eficiënter kunnen werken, zei Van Driel maandag tijdens zijn nieuwjaarstoespraak.
De 'leefbaarheidsofficier' moet zich in de stad vooral gaan bezighouden met snelle en effectieve sancties bij kleinschalige drugsoverlast, graffiti, geluidsoverlast en vormen van vernieling. Van Driel trekt hierbij de vergelijking met snelrecht tegen voetbalvandalisme.
'Wij zijn zeer verbaasd', zegt persofficier L. Horstink van het OM in Den Haag. 'Wij onderschrijven het idee wel. Maar het is voor ons niet nieuw.' In het kader van het Grote-Steden-beleid wordt al enige tijd met zogenoemde gebiedsofficieren gewerkt.
Deze officieren zijn gespecialiseerd in bijvoorbeeld milieu of jeugdzaken in een bepaald gebied. Zij overleggen regelmatig met de plaatselijke politie, de gemeente, de reclassering en andere instellingen.
Een aparte leefbaarheidsofficier is volgens Horstink niet wenselijk. 'Als je nagaat wat leefbaarheid betekent, is dat voor één officier niet eens te behappen. Het betreft zeer uiteenlopende gebieden als veiligheid, drugsoverlast, milieu en jeugdproblematiek. Voor milieu, dáár hebben we een aparte officier voor. Dat is een specialisme.'
Voorzitter P. van Dort van de bewonersorganisatie Beeklaan ziet een speciale officier van justitie op buurtniveau wel zitten. 'Nu kunnen een paar mensen in de straat het gemakkelijk voor de rest verzieken. Bijvoorbeeld door overal op straat hun vuil te dumpen. Of door hun vuilniszakken van de bovenste verdieping te gooien.'
Daar kun je nu volgens Van Dort maar heel weinig aan doen. 'Het kost heel veel tijd voordat je iemand kan aanpakken. Ik denk dat de directeur van Stadsbeheer dit probleem nu eindelijk wil tegengaan.'
Van Dorts wijk ligt in het Haagse stadsdeel Regentes-Valkenbos, tegen het centrum aan. Hij telt zo'n dertigduizend inwoners en is volgens de voorzitter een echte volksbuurt. 'We hebben burenruzies, problemen over huisvuil en drugspanden. Sommige inwoners denken dat wanneer het hier zo doorgaat, onze wijk net zo wordt als de Schilderswijk, of als Spangen in Rotterdam. Ik zie het plan van Van Driel dus wel zitten.'

