	Juridische finale O.J. Simpson-zaak komt in zicht
	Van onze correspondent
Oscar Garschagen

WASHINGTON
Ruim tweeënhalf jaar nadat op een warme juni-avond in 1994 Nicole Simpson en Ronald Goldman in grote plassen bloed werden gevonden, komt de juridische finale van deze dubbele moordzaak in zicht. Nadat hij eerst in een strafrechtproces was vrijgesproken, wacht voormalige atleet en B-filmacteur Orenthal James Simpson, bijgenaamd The Juice vanaf vanmiddag Amerikaanse Westkusttijd op het oordeel van de jury in het civielrechterlijke proces dat is aangespannen door de ouders van Ronald Goldman.
Na een betrekkelijk sereen proces van vier maanden - de rechter verbood rechtstreekse televisieopnames, persconferenties en lekken naar de pers - moet de jury beoordelen of Simpson verantwoordelijk is voor de gewelddadige dood van Goldman en Brown, zijn ex-echtegenote. In civielrechterlijke processen is de bewijslast lichter en behoeft de jury niet unaniem te zijn. Als negen van de overwegend blanke juryleden (zeven vrouwen, vijf mannen) tot de slotsom komen dat het bewijsmateriaal tegen Simpson de overhand ('preponderance of evidence') heeft, zal de eis tot schadevergoeding worden toegewezen.
Hoe hoog die schadevergoeding dan moet zijn zal de jury bepalen, want de familie Goldman heeft geen specifiek bedrag geëist. Het gaat deze familie ook niet om financiële compensatie maar om de genoegdoening dat de man die door Goldman senior steevast wordt aangeduid als 'de moordenaar van mijn zoon' door een jury schuldig wordt bevonden.
Als de jury tot de enige andere mogelijke conclusie komt dan is voor O.J. Simpson in juridische zin de moordzaak afgesloten. Hij kan na de vrijspraak in het strafrechtproces niet nog eens aangeklaagd worden en hij zal een afwijzing van de eis tot schadevergoeding gebruiken om zijn leven en dat van zijn kinderen weer op orde te brengen.
Het strafrecht- en het civielrechterlijk proces verschilden niet alleen door de afwezigheid van televisiecamera's wezenlijk van elkaar. In tegenstelling tot zijn collega Lance Ito in Los Angeles hield rechter Hiroshi Fujisaki in Santa Monica de touwtjes strak in handen. Hij legde de media stringente beperkingen op en dwong ook de advocaten van Simpson in een juridisch keurslijf. In het eerste proces maakte het Dream Team van advocaten van Simpson een slachtoffer van de racistische politie in LA. Door een reeks voorbereidende uitspraken over de toelaatbaarheid van bewijsmateriaal en getuigen konden de advocaten Simpson er ditmaal geen proces tegen de politie van maken.
Net als in het strafrechtproces werden de juryleden in Santa Monica geconfronteerd met gruwelijke foto's, het DNA-materiaal, bloedsporen in de auto van O.J. Simpson en de bebloede handschoen die bij zijn huis werd gevonden. Nieuw was de introductie van tientallen foto's van Simpson met een paar Bruno Magli-schoenen aan zijn voeten. Afdrukken van dergelijke schoenen van dit dure merk waren gevonden op de plaats van het misdrijf. Simpson ontkende eerst ten stelligste dit type schoenen te hebben gehad, maar als acteur in films en televisiespots en als sportverslaggever van NBC is hij vaak gefotografeerd met deze schoenen.
De uitspraak in het strafrechtproces lokte in de VS sterk uiteenlopende reacties uit. Blank Amerika vond de uitspraak van de grotendeels zwarte jury een bewijs van omgekeerd racisme, terwijl zwart Amerika het toejuichte dat een zwarte man voor de verandering 'het systeem' had verslagen. Verwacht wordt dat op een uitspraak van de jury in Santa Monica opnieuw langs raciale lijnen zal worden gereageerd. Maar door de afwezigheid van tv-camera's en het uitblijven van dramatische wendingen is de belangstelling sterk afgenomen. Zwart en blank kunnen de berichtgeving O.J. Simpson niet meer horen of zien zonder uit te roepen: 'No, no, not again'.

