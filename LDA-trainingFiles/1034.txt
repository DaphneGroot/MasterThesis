	Filosofenschool van Aristoteles gevonden
	Van onze correspondent
Jan van der Putten
 ATHENE/ROME
Het Lyceum, de filosofenschool in Athene waar Aristoteles zijn colleges hield, is teruggevonden. Het lag aan de huidige Rigillis-straat, niet ver van het centrale Syntagma-plein en vlak bij het gebouw van de Nederlandse ambassade.
Van mei tot december vorig jaar zijn op die plek opgravingen uitgevoerd, voorafgaand aan de aanleg van een nieuwe metrolijn en de bouw van een omstreden museum voor moderne kunst. Daarbij zijn constructies blootgelegd uit de vierde eeuw voor Christus. Later stuitte men op tweederde deel van een grote worstelarena en resten van een vierkant gebouw met een zuilengalerij
De opgravingen werden uitgevoerd door de staatsdienst voor oudheden onder leiding van mevrouw Lighouri, een archeologe die als zeer serieus bekendstaat.
De Griekse minister van Cultuur, Evángelos Venizélos, heeft de vondsten bevestigd. De kans is dus klein op een blunder zoals in juli 1987, toen een met veel fanfare aangekondigde vondst op de zeebodem niet de Kolossos van Rhodus, maar een gigantisch blok cement bleek te zijn.
Lyceum is de verlatijnste vorm van het Griekse Lukeion. Dat slaat op een tempel gewijd aan Apólloon Lúkeios, Apollo die de wolven verjaagt. Onder een plataan in dit bosrijke gebied heeft Socrates zijn wijsgerige ideeën ontvouwd.
Hier opende Aristoteles, oud-leerling van de Academie van Plato en oud-leraar van Alexander de Grote, in 335 voor Christus een eigen filosofenschool. En hier heeft hij de grondslagen gelegd van de westerse wijsbegeerte.
De Lyceum-wijsgeren worden ook peripatetici genoemd, 'rondwandelaars', waarschijnlijk niet omdat Aristoteles al wandelend doceeerde, maar omdat er in het Lyceum een perípatos was, een zuilengang.
In 323 moest Aristoteles vluchten uit Athene. Zijn leerling Theophrastus nam de leiding over. Het Lyceum bleef nog ruim acht eeuwen bestaan, totdat keizer Justinianus alle niet-christelijke scholen sloot.
De nu teruggevonden worstelplaats uit de vierde eeuw voor Christus wordt geïdentificeerd met het zogeheten Gymnasium van Lycurgus, dat een onderdeel was van het Lyceum. De vindplaats komt overeen met opgaven van de geograaf Strabo, die leefde rond het begin van onze jaartelling, en de tweede-eeuwse reiziger Pausanias.
Ondanks de spectaculaire vondst zijn de eigenaars van het nog te bouwen museum niet van plan naar een andere locatie om te zien. Daardoor dreigt Aristoteles' school een Lyceum van moderne kunst te worden.

Foto
	In Athene zijn de ruïnes blootgelegd van een deel van het lyceum waar Aristoteles zijn leerlingen lesgaf. FOTO EPA

