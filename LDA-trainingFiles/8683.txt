De Generaal (strip).
De Generaal was een Nederlandse stripreeks, getekend en geschreven door Peter de Smet. De serie leunt sterk op running gags. De verhalen zijn meestal enkele pagina's lang.
Inhoud.
De Generaal gaat over een generaal die de macht wil grijpen door de Maarschalk uit zijn fort te verdrijven. Hij gebruikt daar listen of brute kracht voor, maar het gaat altijd mis, waarbij de Generaal in de gevangenis van het fort eindigt. De Generaal wordt bij zijn pogingen geholpen door een professor – die telkens weer een ander plan of machine uitvindt voor een machtsgreep – en een soldaat, die de generaal naar het fort mag rijden om het plan uit te voeren. De soldaat doet dat doorgaans met tegenzin en doorspekt met cynische oneliners, waardoor hij vaak ruzie met de generaal heeft. Van alle drie de personages wordt de echte naam nooit gegeven. De voornaam van de generaal wordt echter wel een keer gegeven: in het verhaal 'De erfenis' (album: "Alle macht aan de generaal") blijken zijn voornamen: Jozef Maria Ignatius te zijn.
Een ander veelvoorkomend personage is motoragent Dreutel. Hij probeert de felbegeerde Roodkoperen Fluit van Verdienste, een speciale onderscheiding, in de wacht te slepen door de Generaal op heterdaad te betrappen bij de een of andere wetsovertreding. Het enige dat Dreutel echter bereikt is dat zijn motorfiets telkens volledig vernield wordt, wat zijn chef tot wanhoop drijft.
Scenario.
De Generaal lijkt zich af te spelen in een alternatieve versie van Nederland. Er zijn verschillende momenten waarin gezegd wordt dat er Nederlands gesproken wordt, kroonprins ZKH Prins Willem-Alexander kent ook een (explosief) optreden in een van de pogingen en zo zijn er meer referenties naar Nederland.
Dit neemt echter niet weg dat het Nederland van de Generaal een nogal eigenaardig soort Nederland is. Zo heeft Nederland in werkelijkheid bijvoorbeeld geen maarschalken of onafhankelijk opererende generaals. De macht die de Generaal zo begeert lijkt ook weinig meer in te houden dan het bezit van een fort ergens op een grasveld. De Maarschalk doet ook eigenlijk niets met de macht die hij schijnt te hebben; hij bevindt zich altijd boven in het fort en doet niet meer dan over de vlakte uitkijken. In het verhaal 'de Zeepoorlog' maakt de Generaal echter een verwijzing naar 'een economische basis voor zijn regime', wat de indruk wekt dat de Maarschalk wel degelijk heerst. Dat neemt echter niet weg dat in datzelfde verhaal de Maarschalk zichzelf uit de macht (of toch in ieder geval het fort) laat ontzetten door een zeepverkoper. Hoe de macht van de koninklijke familie zich met die van de Maarschalk verhoudt is ook niet duidelijk.
Opvallend is ook de Britse uitstraling van het fort: de bezetting (sergeant en mitrailleurschutter) draagt de bekende 'platte helmen', en de Maarschalk zelf is het evenbeeld van generaal (later veldmaarschalk!) Kitchener.
Ook frappant is het gebrek aan wegen en huizen; Dreutel rijdt doorgaans over een grasveld, evenals de Generaal zelf en de laatste lijkt ook geen woning te hebben: hij, de Professor en de Soldaat wonen blijkbaar bij een boom (met daarop een bordje met HQ) omgeven door gras. Het wordt ook nooit duidelijk hoe de Generaal de Professor het 'burgermansfortuin' betaalt waarnaar hij verschillende malen refereert en waar de Generaal zelf nu eigenlijk vandaan komt wordt evenmin verklaard.
Opvallend is ook de omgang tussen de twee partijen, vooral in de latere albums. Waar de Professor het ene moment plannen voor een aanslag op de Maarschalk verzint staat hij het volgende moment met diezelfde Maarschalk of een andere 'vijand' te praten of de situatie toe te lichten. Blijkbaar is het aanvallen van de Maarschalk iets puur professioneels; machtspogingen van derden wekken dan ook bij iedereen verontwaardiging op. Ook is de Generaal zelf de Maarschalk verscheidene keren te hulp gekomen.
Wat ook komisch is, is hoe belangrijk de Generaal en meer precies zijn mislukte pogingen blijken te zijn voor zijn omgeving. In gevallen dat de Generaal zijn missie aan de wilgen hing ging het land eraan onderdoor. Zoals de Professor in één zo'n geval zegt tegen Junior, zoon van de Generaal, ongeveer in deze bewoordingen: "Vreemd genoeg was je vader toch de spil waar alles om draaide." Het schijnt dan ook in het landsbelang te zijn dat de Generaal blijft proberen de macht te grijpen en blijft mislukken daarin. In zijn pogingen de macht te grijpen, vernielt de Generaal namelijk bijna zonder uitzondering de motorfiets van motoragent Dreutel. Als de Generaal geen pogingen meer doet, blijft de motorfiets heel, en rept de krant later over teruglopende motorfietsverkopen, wat weer slecht is voor de economie.
Ook is het van levensbelang voor het bestaan van het fort dat de Generaal blijft proberen. Hij belandt namelijk altijd in de cel van het fort, en dat schijnt nog het enige nut van het fort te zijn. Als de Generaal stopt met pogingen doen, heeft het fort geen nut meer, en het dreigde daarom al een keer van overheidswege gesloten te worden. Een enorme paradox dus, de Generaal wil koste wat het kost het fort overnemen, maar om het fort te laten voortbestaan, moet hij zijn pogingen laten mislukken om weer in de gevangenis terecht te komen.
Taalgebruik.
Een zeer sterk en humoristisch punt van "De Generaal" zijn de vaak archaïsche Nederlandse volzinnen (... "waarin de generaal gelijk een engel der wrake uit het zwerk zal nederdalen"), de kreten die de Generaal slaakt (b.v. 'vrot', 'harêuh', 'vrt', 'krak') en de vertaling van de spraak van enkele (buitenlandse) bijfiguren (bloemkolè, Groet God).
Albums.
In het laatst verschenen deel werd aan het einde een vervolg genaamd "Goetterdaemmerung" aangekondigd. Dit is echter nooit verschenen.
