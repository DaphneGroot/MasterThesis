	Verbeelding tot de zoveelste macht
	HET ENIGE BEZWAAR dat je tegen de tweede roman van de Schotse schrijver Andrew Crumey, Pfitz, zou kunnen aanvoeren, is dat hij misschien iets te vol zit - misschien heeft Crumey net iets te nadrukkelijk de gelegenheid te baat genomen om te laten zien wat hij allemaal kan. Maar ik kijk wel uit dat als argument in het geding te brengen, want zuinigheid is wel de alleronaangenaamste en onrechtvaardigste reactie die je Pfitz zou kunnen bieden. Daarom: Pfitz is een verrassend rijk en weldadig boek, dat in het bestek van 175 pagina's meer te vertellen heeft en meer aangename spelletjes met je speelt dan je in de paar uur die lezing ervan neemt, verwerken kunt. Het is een boek als een pleisterplaats, waar je in kunt opgaan en waar je even kunt verblijven, zoals het naderhand een pleisterplaats in je geheugen lijkt te worden, een afgeronde herinnering, waar je tot dagen nadien naar terug kunt keren om er opnieuw te verblijven.
Dat heb je niet vaak, en zeker niet vaak in een keer. Het komt doordat Pfitz tegelijkertijd elegant en irritant is, zowel amusant als interessant. Dat zijn grote kwaliteiten, en ze worden hier gedragen door een uitzonderlijke harmonie tussen vorm en inhoud, tussen ideenrijkdom en vertellersplezier.
Een achttiende-eeuwse vorst met sprookjesachtige allure wil de nagedachtenis van zijn gestorven vrouw eren en ontwerpt daartoe een stad die haar naam moet gaan dragen. Dat moet de ideale stad worden, die aan alle eisen van schoonheid en doelmatigheid voldoet. Aan dat streven is op zichzelf niks onwerkelijks: enkele vorsten uit de tijd van de barok hebben metterdaad dergelijke steden laten ontwerpen en stichten; Noto op Sicili en Zamo in Polen zijn er markante voorbeelden van.
De vorst raakt in de ban van de ideale stad, ontwerpt er een paar om het vak onder de knie te krijgen en legt zich ten slotte toe op de stadsplanning die ieder ander staaltje daarvan moet doen verbleken. Dat wordt Rreinstadt, en omdat de vorst niets aan het toeval wil overlaten, gaat hij steeds verder in het detailleren van het ontwerp zonder dat er van bouwen iets terechtkomt. Gaandeweg de voorbereidingen wordt de verwerkelijking van zijn ideaal ook volslagen onbelangrijk; het ideaal zelf eist al zijn aandacht en middelen op.
Uit alle macht wordt er getekend, geschreven en onderzocht, totdat er bibliotheken vol documentatie zijn ontstaan en talrijke aparte diensten die zich op het uitwerken toeleggen van onderscheiden aspecten van het leven in die stad. Eerst zijn er slechts de contouren, daarna volgt het stratenplan, maar dat gaat niet zonder een precisering van de gevels, die weer niet zonder nadere ontwikkeling van de ruimtes erachter kunnen, zelfs niet op papier. De infrastructuur komt aan bod, het bestuur, het openbare leven - en mettertijd moet zelfs worden vastgelegd wie er allemaal leven en hoe, tot in de meest pietluttige details. De papieren stad komt tot leven, en dat leven wordt uitgewerkt, gedocumenteerd en vastgelegd, in studies en biografien.
De drijfveer en de procedure doen moeiteloos denken aan Plato, Thomas More, Campanella, Voltaire, Samuel Butler, die ieder voor zich in verschillende mate van uitzinnigheid hun utopien hebben uitgewerkt - en aan Madurodam en Legoland, maar dan nog dwangmatiger. Alleen de mate van gekte die de laat-achttiende, vroeg-negentiende-eeuwse Franse architect Claude Nicolas Ledoux aan de dag heeft gelegd bij het ontwerpen en ten dele realiseren van de Salines Royales aan de voet van de Jura, laat zich er enigszins mee vergelijken. Ook Ledoux raakte zo bezeten van zijn ideaal dat hij gebouwen begon te ontwerpen voor instellingen bij het kennisnemen waarvan je verstand stil staat.
In de instituten die zich met de ontwikkeling van Rreinstadt bezighouden, wordt zelfs gewerkt aan de literatuur die er zal ontstaan, aan de boeken die er de bibliotheken zullen vullen. De verbeelding heeft het dan definitief overgenomen van de werkelijkheid, en de voorstellen van Borges en Calvino, waar Crumey's boek vanzelfsprekend sterk aan doet denken, krijgen er met terugwerkende kracht iets voorzichtigs van.
Een man die op het instituut voor de cartografie van Rreinstadt werkt, ontdekt op de plattegrond van een caf de uitgegumde gestalte van Pfitz, de dienstknecht van een edelman die Rreinstadt bezocht. In de bibliotheek voor Rreinstadt, enkele gebouwen verderop, zit een geweldig mooie vrouw de biografie van die edelman te schrijven. Over de dienstknecht is in de omvangrijke archieven niks bekend, zodat de cartograaf besluit diens biografie eigenhandig nader in te vullen. Dat kan hem in contact brengen met die fraaie biografe.
Als je eenmaal op dat punt gekomen bent, in een aangename stemming doordat je je hebt laten meevoeren door Crumey's plezierige vertelling, besef je dat je in de val gelopen bent. Want die vlijt om tot in de kleinste details de geschiedenis van een imaginaire stad te schrijven is te billijken, ja, is zelfs herkenbaar: het is het diepe en kinderlijke verlangen naar de beheersing en het overzicht van de werkelijkheid, hetzelfde sentiment dat er elders voor zorgt dat het kijken naar modelspoortreintjes in een plastic berglandschap zo genoeglijk kan zijn - het Mrklin-gevoel, het Madurodam-sentiment desnoods. In zijn bedenkelijkste verschijningsvorm leidt het tot klooien met lucifershoutjes en kartonnen boeken met uitknipbare, opvouwbare, maar overigens weerspannige schaalmodellen.
Maar als de ambtenaren die het ontwerp moeten inkleuren, op eigen houtje er de geschiedenis van gaan aanvullen, loopt de hobby van de vorst waarmee het allemaal begonnen was, lelijk uit de hand. Hoe eigenaardig het ook klinkt, ineens begint de vraag naar de waarheid zich onweerstaanbaar op te dringen. Zodra je echter bezwaar maakt tegen de ambtenaar die iets verzint in een geheel verzonnen wereld (die je opgediend krijgt in de op zichzelf al verzonnen wereld van het boek Pfitz), besef je in een lelijke buitelpartij terecht te zijn gekomen.
Je bent de trompe l'oeuil binnengegaan en moet er ineens mee leven dat er nu niks meer zeker is. De regels van wat mag en niet, van wat kan en wat absoluut verboden moet worden, verliezen al hun geldigheid. Pfitz is een zoveelste-machts functie van de verbeelding geworden, heeft een dimensie geopend die alleen maar in de verbeelding kan bestaan en waarvoor geen complement in de werkelijkheid voorhanden is.
Dat is knap - en knap verwarrend. En het opent een stroom meeslepende gedachten over wat je allemaal kunt uitspoken in de literatuur. Het is, on top of all my praise, een plezier om die te ondergaan in het onberispelijke Nederlands waarin de dichteres Eva Gerlach Pfitz vertaalde. Michal Zeeman
Andrew Crumey: Pfitz.
Uit het Engels vertaald door M. Dijkstra.
Atlas; 175 pagina's;  39,90.
ISBN 90 254 2261 6.

Foto
	Vijftiende-eeuwse visie op de ideale stad, toegeschreven aan Piero della Francesca. FOTO GALLERIA NAZIONALE URBINO

