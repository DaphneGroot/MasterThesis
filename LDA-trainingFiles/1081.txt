	Demonstratie regeringspartij moet fel contrasteren met actie boze beleggers 'Niet slopen maar bouwen in Albanië' 
	Van onze verslaggever
Philippe Remarque

TIRANA
President Sali Berisha van Albanië, in het nauw gebracht door de woede van gedupeerde beleggers in piramidefondsen, heeft dinsdag teruggeslagen. Ook de regeringspartij, zo weten de Albanezen nu, is in staat het Skanderbegplein in Tirana te vullen met duizenden aanhangers.
Als democraat die strijdt tegen een ex-communistische oppositie is Berisha op het eerste gezicht de tegenhanger van de Servische president Milosevic. Maar het wapen van de georganiseerde tegendemonstratie behoort kennelijk tot het arsenaal van elke heerser op de Balkan.
Behalve de locatie heeft de manifestatie die op touw is gezet door het bewind opzettelijk niets gemeen met de ongecontroleerde woede-uitbarsting van boze beleggers en de linkse oppositie afgelopen weekeinde. De president hanteert zelf de troffel om met enkele schoolkinderen een stoepsteen voor het gemeentehuis te leggen. 'Symbolisch voor onze wil om Albanië op te bouwen', zegt hij.
Functionarissen van de Democratische Partij planten jonge boompjes in betonnen bakken. Het contrast met de door betogers ingegooide ruiten en afgebrande gemeentehuizen die verontwaardigd worden getoond op de staatstelevisie kan niemand ontgaan. 'Niet slopen maar bouwen', luidt het motto.
Tegenstanders van Berisha beweren dat de demonstranten met hun kartonnen hoedjes van de Democratische Partij gemeenteambtenaren zijn die hier verplicht zijn komen opdraven. Maar economiestudent Nik Tirana zegt dat hij gekomen is omdat 'alles wat we in vijf jaar bereikt hebben niet verloren mag gaan'.
De precies eender beschilderde spandoeken verraden wel dat het hier gaat om een demonstratie van de machthebbers. 'Albanië is van ons' en 'steek onze toekomst niet in brand' valt overal in dezelfde blauwe letters te lezen. Voor de enkele buitenlandse camera zijn er ook borden met Engelse vertaling: Stop to the red terror!
President Berisha belooft tijdens een wandeling door de menigte dat hij de investeerders in failliete piramidefondsen 'tot de laatste lek' zal terugbetalen. Als de demonstranten zijn naam scanderen, roept de president hen op niet af te zakken tot het niveau van de 'extremisten' die achter de piramiderellen zitten.
Daarom heeft het bewind naar eigen zeggen de tegendemonstratie niet voor het hoofdkwartier van de extremisten gehouden, zoals oorspronkelijk was gepland. Een kordon oproerpolitie schermt het gebouw van de oppositionele Socialistische Partij af van de demonstranten. Toch schuilen aanhangers van de oppositie met angstige gezichten in de hal van hun gebouw.
Dat is niet helemaal zonder reden. Gisteravond is een van de leiders van de Socialistische Partij, Ndre Legisi, door onbekenden aangevallen. Hij ligt met een vijfvoudige schedelbreuk in het ziekenhuis en de artsen vrezen voor zijn leven. Vorige week werd een andere vooraanstaande tegenstander van Berisha in elkaar geslagen.
Door de geheime dienst, zeggen de Socialisten.
Boven in het gebouw onderbreekt internationaal secretaris Maqo Lacrori het gesprek om per telefoon zijn gezin gerust te stellen. 'We krijgen voortdurend dreigtelefoontjes. Elke dag als ik thuis kom kijk ik in het trappenhuis of niemand me staat op te wachten.'
De Socialistische Partij eist het aftreden van de regering, en de vorming van een zakenkabinet dat door alle partijen wordt gesteund. Maar sinds Berisha het leger heeft ingezet en heeft beloofd de verloren spaargelden te vergoeden is het niet meer gelukt de boze beleggers de straat op te krijgen.
'We zouden wel elke dag willen betogen, zoals de oppositie in Belgrado, maar de Albanezen hebben een andere mentaliteit', zegt Lacrori spijtig.
De pers in Albanië is wel vrij, maar zoals in veel ex-communistische landen wordt de oppositie doodgezwegen op de staatstelevisie, die veel meer mensen bereikt.
In het parlement hebben de Socialisten ook al niets te vertellen. Vlak voor de verkiezingen van mei vorig jaar, die door buitenlandse waarnemers als oneerlijk zijn bestempeld, trokken ze zich uit protest terug. Sindsdien weigeren ze de schamele tien zetels te bezetten die ze toch nog hebben gekregen.
Hun partijleider, Fatos Nano, zit sinds 1994 in de gevangenis, omdat hij als premier humanitaire hulp zou hebben verduisterd.
Betekent dit alles dat Albanië onder president Berisha opnieuw afzakt naar een dictatuur? Arben Puto, directeur van het Albanese Helsinki-comité, wijst erop dat er een groot verschil bestaat tussen nu en het stalinistische verleden onder dictator Enver Hoxha.
Maar veel meer positiefs weet hij ook niet te melden over zijn vroegere vrienden, die hem nu wegens zijn kritiek wel eens uitmaken voor 'rode crimineel'.
'Zodra ze aan de macht kwamen bleken hun methoden dezelfde te zijn als die van de vroegere heersers. Ze waren tenslotte zelf ook communisten', zegt hij. 'Niemand ontkomt aan zijn verleden. Berisha is 25 jaar lid geweest van de Partij, en nu kiest hij voortdurend de confrontatie in plaats van dialoog.'
Het nieuwe parlement doet Puto denken aan het parlement onder Hoxha. Hij is van mening dat het bewind van de Democratische Partij zowel corrupt als incompetent is. Maar een spoedige machtswisseling zit er volgens hem niet in.
'Berisha is een gepassioneerd liefhebber van de macht. De tegendemonstratie van vandaag toont opnieuw dat hij die koste wat kost wil behouden'.


Foto
	Een Albanese soldaat staat op wacht naast het stadhuis van Tirana. Aanhangers van president Sali Berisha plaatsten gisteren borden met adhesiebetuigingen op het gebouw. FOTO REUTER

