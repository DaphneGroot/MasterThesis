Zeg 'ns Aaa (1981).
Zeg 'ns Aaa is een van de langstlopende en populairste Nederlandse sitcoms. De serie beslaat 212 afleveringen en werd van 1981 tot 1993 uitgezonden door de VARA. Chiem van Houweninge en Alexander Pola schreven aanvankelijk de scripts, later met tekstbijdragen van Marina de Vos, de echtgenote van Van Houweninge. In het laatste seizoen werd ook meegeschreven door Lars Boom. De muziek werd gecomponeerd door Ruud Bos. In 1984 won de serie de Gouden Televizier-Ring voor het beste programma op de Nederlandse televisie van dat jaar. Van 2012 tot 2015 was de originele VARA-reeks opnieuw te zien op het themakanaal NPO Best.
Verhaal.
In de serie staat de huisarts en alleenstaande moeder Lydie van der Ploeg centraal met haar zoon Gert-Jan en dochter Nancy.
Ze heeft een huishoudster Mien Dobbelsteen die is getrouwd met bouwvakker Koos Dobbelsteen. Lydie, die erg vergeetachtig is, krijgt een relatie met chirurg Hans Lansberg waarmee ze later trouwt. Dochter Nancy vertrekt naar het buitenland en in haar plaats komt de vriendin van Gert-Jan, Pien inwonen. Na de geboorte van hun zoon scheiden ze en vertrekt Pien. Gert-Jan krijgt een nieuwe vriendin Teuntje. Later vertrekken ook Gert-Jan, die ook huisarts is geworden en compagnon van Lydie is, met Teuntje naar het buitenland. Daarna komt het nichtje van Hans, Wiep inwonen en krijgt later een relatie met de nieuwe compagnon van Lydie, John Wijntak en ze gaan in het huis naast Lydie wonen. Aan de andere kant woont geruime tijd buurman Buys maar die vertrekt naar Moskou. De zuster van Mien Dobbelsteen, Annie, trouwt later met de vriend van Koos, scharrelaar Jopie Schellenduin.
Spin-off.
In 1991 werd de spin-offserie "Oppassen!!!" gestart rond de broer van buurman Buys, die inmiddels was verhuisd. Deze serie liep tot 2003. Vervolgens kwam uit "Oppassen!!!" weer een spin-off, namelijk "Bergen Binnen".
Theater.
Van september 2003 tot en met november 2004 was "Zeg 'ns Aaa", als toneelstuk, te zien in de Nederlandse theaters met in de hoofdrollen Mien Dobbelsteen, Lydie van der Ploeg, Hans Lansberg, Gert-Jan van der Ploeg, Wiep Lansberg, en de moeder van Mien. In 2007/2008 was het nieuwe toneelstuk "Zeg 'ns Aaa - Met de assistente van..." in de Nederlandse theaters te zien. Sjoukje Hooymaayer, Manfred de Graaf en John Leddy spelen hier niet in mee.
Nieuwe serie.
Sinds maart 2009 werd er een nieuwe serie "Zeg 'ns Aaa" uitgezonden op de Nederlandse zender RTL 4.
Spanje.
In Spanje is de serie nagesynchroniseerd in het Catalaans en onder de titel "On li fa mal" ('Waar doet het zeer?') uitgezonden. Op TVE was de serie, in het Castiliaans nagesynchroniseerd, vanaf 1992 te zien onder de titel "Diga 33".
Duitsland.
In Duitsland is met een eigen cast een Duitse versie van "Zeg 'ns Aaa" gemaakt met als titel "Sag mal Aah". De personages kregen allen Duitse namen: Dr. Claudia Winkler (Dr Lydie van der Ploeg), Hans Landsberg (Hans Lansberg), Christoph Winkler (Gert-Jan van der Ploeg), Ulli Winkler (Nancy van der Ploeg), Pia Winkler (Pien van der Ploeg), Maria Doberstein (Mien Dobbelsteen), Kurt Doberstein (Koos Dobbelsteen).
In totaal zijn 40 Duitse afleveringen gemaakt.
Op enkele afleveringen na is de hele serie "Sag mal Aah" door de ARD uitgezonden tussen april en oktober 1991.
Verenigd Koninkrijk.
Op het Britse Super Channel was "Zeg 'ns Aaa" te zien onder de titel "Say Ah", Nederlands gesproken en Engels ondertiteld.
Nieuw-Zeeland.
In Nieuw-Zeeland was "Zeg 'ns Aaa" te zien, met ondertiteling.
Australië.
In Australië was "Zeg 'ns Aaa" te zien op SBS Television, met ondertiteling.
België.
Begin jaren 90 was de serie te zien op Een.
Vanaf 20 april 2009 werden alle afleveringen uitgezonden door het digitale kanaal Digital One om 16:30 uur, na Eurovision Countdown of een film.
