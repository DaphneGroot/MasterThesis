	Santing speelt in Van den Ende-musical
	Van onze verslaggeefster
AALSMEER
Mathilde Santing maakt in augustus haar musicaldebuut in de nieuwe productie van Joop van den Ende: Joe. Santing vertolkt de rol van een engel die fungeert als verbindingsofficier tussen hemel en aarde. 'Het is een goddelijke rol en wie ben ik om daar nee op te zeggen?'
De hoofdrol in deze Nederlandse productie wordt vertolkt door Stanley Burleson, momenteel te zien als John in Miss Saigon. De musical is gebaseerd op de film A guy named Joe (1943).
Ad van Dijk en Koen van Dijk, componist en schrijver van de musical Cyrano, hebben nu een verhaal gekozen waarin zij de invloeden van moderne muziek en jazz kunnen gebruiken. Vera Mann speelt vriendin Dorinda en Rolf Koster collega-piloot Ted. Jos Thie doet de regie. In totaal verschijnen er achtendertig mensen op het podium.

