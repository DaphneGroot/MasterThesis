	Doorgedrongen in chaos van Buenos Aires
	Buenos Aires Vice Versa van Alejandro Agresti. Met Vera Fogwill, Fernan Miras, Mirta Busnelli. In Rialto Amsterdam, 't Hoogt Amsterdam, Lantaren/Venster Rotterdam
Twee oude mensen in Buenos Aires komen hun huis niet meer uit sinds hun kleindochter ten tijde van de militaire junta spoorloos verdween, als een van de dertigduizend. Ze vragen een meisje met een videocamera opnamen van de stad te maken. Wanneer zij de opnamen laat zien (mensen van allerlei soort) worden de oudjes kwaad. Zulke lelijke beelden, ze willen een mooie stad. Als het meisje in een tweede poging allemaal daken filmt en vanaf de daken ook de stad, zijn de twee thuisblijvers tevreden.
Het filmmeisje, Daniela, ontmoet een jongetje dat niet weg wil van de boom die zij wil filmen. Hij eist geld, het is z¡¡n boom. De jongen is een zwervende wees, raakt met het meisje bevriend en op zeker moment steelt hij voor haar een camera in een winkelcentrum, terwijl zij naar een cd zit te luisteren. Een man van de beveiligingsdienst ziet de jongen met de gestolen videocamera en schiet hem pardoes neer.
Het is een van de meest aangrijpende momenten aan het eind van Buenos Aires Vice Versa, de film die Alejandro Agresti vorig jaar maakte, tien jaar nadat hij zelf uit Buenos Aires vertrok om in Nederland films te maken. Buenos Aires Vice Versa kan aanvankelijk wat verwarring scheppen, omdat hij zo documentair lijkt. Maar het is een voortdurend in stijl wisselend mozaiek van personages die Agresti zelf heeft ontworpen. Zij worden zo echt gespeeld dat ze een doorsnee van de stadsbewoners vertegenwoordigen.
Het verhaal van Daniela is een van de vele. Zij heeft een broer die werkt in een hotel waar mensen voor een uurtje liefde een kamer huren. Hij hoort wat zij doen. En is net als zijn filmende zus als het ware een assistent van de fimregisseur bij het vastleggen van het leven in Buenos Aires. De film van Daniela is ook de film v n Agresti, terwijl hij tegelijk ook een film ¢ver dat meisje maakt.
Zo zijn er meer dubbelbeelden en variaties. Er is een vrouw die getrouwd was met een tv-presentator. Elke avond als hij het nieuws brengt, zet zij haar televisie aan het eind van de tafel en daarvoor een bord eten. De hele uitzending praat zij tegen de man alsof hij er nog is. Tegen het eind van de film zet ze de tv af, (niet) toevallig wanneer de presentator een zeer verdraaid verslag geeft van de schietparij in het winkelcentrum. 'Je liegt', weet ze en zegt ze. Ze doet het toestel uit en gaat eindelijk naar de televisiereparateur die van haar houdt.
Zo draaien al die figuren langs en door elkaar heen. Agresti zelf speelt een blinde man die een liefde met een eveneens blinde vrouw afbreekt. Aan het eind zitten beiden even ongelukkig in een caf, zonder dat ze weten dat de ander er ook zit.
Het kost wat tijd Buenos Aires Vice Versa binnen te dringen. De beelden en personages lijken willekeurig, er zit geen eenheid in de fragmenten, omdat zij fragmenten zijn en omdat, zoals gezegd, Agresti voortdurend van stijl wisselt en scherp overspringt van de ene scne na de andere. Pas als je een tweede keer kijkt, blijkt goed hoe geraffineerd de 'willekeurige' beelden in elkaar zitten.
Het laatste deel van de film, wanneer alle lijntjes bij elkaar komen (en schitterend blijken te passen), is imposant en uiteindelijk heb je een prachtige, rijke, quasi-documentaire gezien over Buenos Aires, met zijn heden en het niet voltooide verleden, met zijn chaos, zijn mooie en lelijke kanten. Agresti is een toeschouwer, maar wel een die diep doordringt in dat rijk geschakeerde leven van zijn stad.
Je kunt er twintig krantenartikelen over lezen, maar na Buenos Aires Vice Versa weet je meer dan de vlakke cijfers en feiten. Op formele en inhoudelijke gronden blijkt een op het eerste gezicht wat ingewikkelde en rommelig geconstueerde film, een briljant en rijk portret van een ongrijpbare maatschappij te zijn.
Peter van Bueren

Foto
	Neergeschoten zwervertje in Buenos Aires.

