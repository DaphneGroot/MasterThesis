Michael Jackson.
Michael Joseph Jackson (Gary (Indiana), 29 augustus 1958 – Los Angeles (Californië), 25 juni 2009), bekend als "The King of Pop", was een Amerikaans zanger, danser en componist. Hij geldt als een van de meest succesvolle artiesten van de 20e eeuw. Jackson onderscheidde zich door zijn herkenbare stem en zijn typische dansbewegingen.
Jackson stond al op zeer jeugdige leeftijd als lid van The Jackson 5 op het podium en startte als tiener een solocarrière. In het begin van de jaren 80 was hij internationaal een van de grootste popsterren. Hij bereikte zijn grootste succes met het album "Thriller", dat met 65 miljoen verkochte exemplaren geldt als het bestverkochte album aller tijden. Jackson heeft wereldwijd tussen 300 en 400 miljoen albums en singles verkocht.
Jackson versterkte zijn muziek en imago met opvallende videoclips, waarin zijn ritmische dansstijl duidelijk tot uitdrukking komt. Een van de bekendste videoclips, die van "Thriller", duurt veertien minuten. De clip voor zijn single 'Scream', een duet met zijn zus Janet Jackson, kostte zeven miljoen dollar. Deze clip houdt sinds 1995 het record voor duurste muziekvideo. Die video, geregisseerd door Mark Romanek, kreeg een MTV Video Music Award in de categorie "dance" en een Grammy Award voor "beste korte video". Karakteristiek voor de muziek van Michael Jackson is zijn stem en de in bijna alle nummers aanwezige sterke baslijn.
Naarmate de ster van Jackson rees, begon zijn populariteit echter te dalen. Mede als gevolg daarvan verschoof de aandacht in de media van zijn muziek naar het nogal excentrieke karakter van Jackson en zijn privéleven. Hij werd dikwijls afgeschilderd als iemand die totaal afgezonderd leefde van de 'grotemensenwereld' en zijn tijd liever met kinderen en dieren doorbracht (het syndroom van Peter Pan). Om die redenen werd Jackson in de media vaak Wacko Jacko genoemd, een naam die hij verafschuwde.
Jackson overleed op donderdag 25 juni 2009, nadat hij rond het middaguur in zijn woning in Los Angeles door een hartstilstand werd getroffen. Hij werd naar het UCLA Medical Center gebracht, waar hij om 14:26 uur lokale tijd (21:26 UTC) op 50-jarige leeftijd dood werd verklaard. De herdenkingsceremonie vond plaats op 7 juli 2009 in Los Angeles. Op donderdag 3 september 2009 is Jackson, 70 dagen na zijn dood, bijgezet in een mausoleum op Forest Lawn Memorial Park in Glendale.
Start van carrière.
Michael Joseph Jackson werd geboren op 29 augustus 1958 in het plaatsje Gary in de Amerikaanse staat Indiana. Hij was het achtste kind van Katherine Esther Scruse en staalarbeider Joseph Jackson, die zijn kinderen een strenge opvoeding gaf. Michael toonde al op zeer jonge leeftijd een groot talent voor muziek en dans. Jackson groeide erg beschermd op; vanaf het begin werd hij beschermd voor invloeden van de buitenwereld. Hierin speelde het geloof van zijn moeder, die Jehova's getuige was, een grote rol.
Aanvankelijk vormden de broers Jackie, Tito en Jermaine "The Jackson Brothers". Later voegden eerst Marlon en toen Michael zich bij de groep. In 1966 veranderde de groep haar naam in The Jackson 5, waarmee ze in 1968 een contract kregen bij Motown Records. De singles "I Want You Back", "ABC", "The Love You Save" en "I'll Be There" werden grote hits. "The Jackson 5", die hun naam later moesten veranderen in "The Jacksons", omdat ze van platenlabel wisselden, bleven bestaan tot 1984.
Solocarrière.
Motown zag in Michael Jackson een charismatische zanger en begon hem in 1971 klaar te stomen voor een solocarrière. In 1972 had Jackson zijn eerste nummer 1-hit als soloartiest: de single "Ben", het titelnummer van een thriller voor kinderen over een jonge jongen die bevriend raakt met Ben, een rat. Gezien de inhoud van de film was het lied verrassend serieus en sentimenteel.
In 1977 kreeg Jackson een rol in de muzikale film "The Wiz" waarin hij de rol van vogelverschrikker vertolkte. Hier ontmoette hij producent/componist Quincy Jones en zangeres Diana Ross. Velen, onder wie Jackson zelf, zagen deze film als mislukt. Met Jones produceerde Jackson zijn vijfde soloalbum, getiteld "Off the Wall". Het album kwam uit in 1979 en bestond voornamelijk uit opzwepende discopop, vlotte melodieën, en weelderige, sentimentele popballades. "Off the Wall" bleek een succes en maakte van Jackson een ster. Van het album waren tot juni 2006 ongeveer 20 miljoen exemplaren verkocht. Het nummer "Don't Stop 'Til You Get Enough", had in Nederland het meeste succes, en kwam tot nummer 2 in de hitlijsten.
Thriller.
In 1982 kwam het baanbrekende album "Thriller" uit, dat opnieuw door Quincy Jones werd geproduceerd. Ten opzichte van "Off the Wall" was "Thriller" geraffineerder. "The Girl Is Mine", een duet met Paul McCartney, was de eerste hitsingle van het album en werd nummer 2 in de Amerikaanse hitparade. Daarna volgden "Beat It" en "Wanna Be Startin' Somethin, die beiden de nummer 1-positie bereikten.
Opmerkelijk is dat "Thriller" het bestverkopende album aller tijden geworden is, maar in eerste instantie niet eens uitgebracht zou worden. Op het moment dat "Thriller" uit zou komen was de muziekindustrie namelijk vanwege de recessie tot een dieptepunt gedaald en daarmee ook de verkoopcijfers van lp's. Jackson wilde dat het album "Off the Wall" zou overtreffen, maar de producer Quincy Jones zei dat hij blij mocht zijn met verkoopcijfers van rond de vier miljoen, nog minder dan die van "Off the Wall". Met de lancering van "Thriller" werd uiteindelijk de muziekindustrie weer op gang geholpen. Doordat Michael spectaculaire videoclips bij zijn hits maakte, liepen de verkoopcijfers razend snel. Het werd pas echt een succes tijdens de 25e verjaardag van Motown. Jackson trad samen met z'n broers op en sloot de show af met "Billie Jean", waarbij hij voor het eerst de moonwalk liet zien aan de buitenwereld. Deze beweging, waarbij het lijkt alsof iemand vooruit loopt, maar in feite achteruit loopt, werd kenmerkend voor Michael Jackson. "Thriller" is het bestverkochte album aller tijden geworden met een totale verkoop die tussen 65 en 110 miljoen verkochte exemplaren ligt.
De hits gingen gepaard met opvallende videoclips die het aanzien van muziekvideo's deden veranderen. De clips hadden een duidelijke verhaallijn, iets wat destijds ongebruikelijk was. De clip bij het titelnummer "Thriller" was tot dan toe de duurste videoclip aller tijden en werd door Michael Jackson zelf betaald.
Voor het album gebruikte Jackson muzikanten met een goede reputatie. Vooral Jeff Porcaro, Steve Lukather, Gregg Phillingaines, David Paich en Steve Porcaro van de groep Toto leverden een belangrijke muzikale bijdrage. Op vrijwel alle nummers bespelen zij de instrumenten. Steve Porcaro schreef "Human Nature" en samen met Paich en Phillingaines was hij verantwoordelijk voor de arrangementen. Michael noemde Steve Porcaro "Yada". Yada's zijn de kleine extra geluidjes zoals gebruikt in "Thriller" en "Beat It".
Toen Michael Jackson dreigde te worden uitgesloten uit de gemeenschap van Jehova's getuigen vanwege een aanklacht van occultisme in de videoclip van "Thriller", wist hij zijn uitsluiting te voorkomen door hiervoor excuses aan te bieden in "Ontwaakt!". Omdat de druk aanhield, trok hij zichzelf in 1987 terug uit de gemeenschap van Jehova's getuigen.
In 1985 schreef hij samen met Lionel Richie het nummer "We are the world" voor de hongersnood in Ethiopië. Een grote groep Amerikaanse artiesten verenigde zich onder de naam USA for Africa. Het geldt nog steeds als een van de snelst verkopende platen ooit en werd dan ook wereldwijd een nummer 1-hit.
Bad.
Jackson nam lange pauzes tussen albums, omdat hij zichzelf als perfectionist zag. Hij bedacht voor een album vaak meer dan honderd songs, waarvan vervolgens een klein aantal liedjes werd uitgebracht. In 1986 verscheen hij in de 3D-film "Captain Eo", die exclusief vertoond werd in alle Disney-parken. In 1987 voltooide hij met Quincy Jones zijn studioalbum "Bad". Mede dankzij het album "Thriller", dat eraan voorafging, veroorzaakte de release van "Bad" een hoop publiciteit. Met dit album scoorde Jackson vijf nummer 1-hits (te weten "I Just Can't Stop Loving You", "Bad", "The Way You Make Me Feel", "Man in the Mirror" en "Dirty Diana"). In Amerika was dit een staaltje dat nooit eerder vertoond was. In Nederland bereikten "I Just Can't Stop Loving You", "Bad" en "Smooth Criminal" de eerste plaats. Jackson maakte op dat moment de grootschaligste en lucratiefste tournee aller tijden, met diverse optredens op alle continenten op Afrika na. Toch was het succes van "Bad" niet te vergelijken met dat van "Thriller". Er zijn anno 2012 zo'n 45 miljoen exemplaren van verkocht. Toch is Bad daarmee het op vijf na best verkochte album aller tijden.
Dangerous.
Jackson nam weer een lange pauze voordat hij zijn volgende album zou uitgeven, waardoor de media zich steeds meer op zijn excentrieke trekken gingen concentreren. Jackson kreeg de door hemzelf verafschuwde bijnaam "Wacko Jacko". Eind 1991 volgde het album "Dangerous". Het album kwam op nummer 1 de albumhitlijsten binnen en werd in veel landen het snelst verkopende album aller tijden. De single "Black or White" werd eveneens een grote hit. De eerste uitzending trok een record-brekend aantal kijkers met een aantal van 500 miljoen. Jackson streefde met de videoclip van het lied naar controverse; in de clip was er, nadat het lied zelf was afgelopen een lange dansscène waarin Jackson schreeuwde en agressief gedrag vertoonde. Dit terwijl het lied zelf over harmonie tussen mensen met verschillende huidkleuren ging. Jackson werd bekritiseerd voor het (in de ogen van velen) ongepaste geweld en het slechte voorbeeld dat hij de jonge generatie gaf. Toch bleef een grote rel uit, voornamelijk doordat begin 1992 Nirvana met "Nevermind" kwam, een album dat "Dangerous" naar de achtergrond verdreef. Er volgden nog veel hits die afkomstig waren van het album: "Jam", "Remember the Time", "Heal the World" en "In the Closet". Na een spraakmakend interview in 1993 met Oprah Winfrey, het op twee na bestbekeken televisieprogramma in de Amerikaanse geschiedenis, kwam het album opnieuw hoog in de hitlijsten. In totaal werden er 32 miljoen exemplaren van verkocht. Dit is het op een na bestverkopende album van Michael Jackson.
HIStory.
In 1995 keerde Jackson terug in de popmuziek met de dubbel-cd ', bestaande uit een cd met zijn grootste hits en een cd met nieuw materiaal. Het album debuteerde op nummer 1, en in totaal werden er 36 miljoen albums verkocht. Dit is een stuk meer dan zijn voorafgaande album. Uiteindelijk werd het ook de bestverkochte dubbel-cd ooit. "Scream", een duet met zijn zus Janet, werd een hit en kwam voor het eerst als eerste single vanuit het niets de top-5 binnen in de Amerikaanse hitparade. De wereldtournee HIStory World Tour die hierop volgde bracht hem maar liefst vijf keer in de Amsterdam ArenA, een nog ongebroken record.
Jackson leek zijn status als "The King Of Pop" te gebruiken voor de presentatie van zijn muziek: op de albumhoes van "HIStory" staat een standbeeld van hem afgebeeld, en bij de Brit Awards in 1996 ging hij volgens de pers gekleed als een messias.
Blood on the Dance Floor" & "Invincible.
In 1997 verschijnt een volgend album '. Dit album werd gezien als een vervolg van "HIStory" omdat het slechts vijf nieuwe nummers bevatte. De rest van de cd was een remix van de successen van HIStory. Het album verkocht wereldwijd zes miljoen exemplaren en is daarmee het bestverkochte remixalbum aller tijden. De single "Blood on the Dance Floor" werd in Europa een groot succes met een nummer 1-positie in Engeland en in Nederland een vierde plaats in de top-40. Daarentegen sloeg het album in de Verenigde Staten nauwelijks aan.
Jackson gaf een aantal grote concerten en kwam in 2001 met een nieuw album met volledig nieuw materiaal, getiteld "Invincible". Het album debuteerde op nummer 1 in de hitparade en werd dubbel platina. Op het album zette Jackson zijn populaire stijl van dance-pop voort, hetgeen resulteerde in een reeks opzwepende nummers. De eerste single "You Rock My World" deed het goed met een derde plaats in de top 40 en een tiende plaats in Amerika. In de video was een groot scala aan bekende acteurs te zien onder wie Michael Madsen, Chris Tucker en Marlon Brando. In 2002 ontstond een vete tussen Jackson en zijn label Sony. Jackson beschuldigde Sony ervan dat zij hem hadden willen dwingen 200 miljoen dollar aan promotiekosten te betalen. De ruzie uitte zich op verschillende manieren: Jackson ging op pad en hield verschillende toespraken en Sony besloot geen singles meer uit te brengen van het album. De vete werd gesust: Tommy Motolla, de voormalige directeur van Sony Music, is weg bij het bedrijf. Vanwege de ruzie werd het album "Invincible" nauwelijks gepromoot. Desondanks werden er bijna twaalf miljoen exemplaren van verkocht.
Visionary.
In februari 2006 verscheen de boxset "Visionary: The Video Singles". De boxset is een verzameling van de twintig grootste hitsingles van Jackson. Elke week werd er een nieuwe single uitgegeven, waardoor het kon gebeuren dat hij op 3 april op nummers 1, 2, 3, 4 en 7 in de Spaanse hitlijsten stond.
Jackson nam op 14 november 2006 acht prijzen in ontvangst op het hoofdkantoor van het Guinness Book of Records. Hij is onder andere de artiest met het hoogste aantal verkochte albums en singles: meer dan 350 miljoen. Van "Thriller" zijn meer dan 109 miljoen albums verkocht. In de top 10 staan ook andere albums van hem, onder meer "Bad" en "Dangerous". Op 15 november nam hij in Londen de Diamond Award in ontvangst, voor ruim 100 miljoen verkochte albums. Ondanks voorafgaande geruchten trad "The King of Pop" tijdens het evenement niet op. In plaats daarvan stond hij op het podium, terwijl achter hem een koor het nummer "We Are the World" zong.
Thriller 25.
In 2008 verscheen vanwege de vijfentwintigste verjaardag van het album "Thriller", een speciale uitgave onder de titel "Thriller 25". Op het album staan negen originele nummers van "Thriller", met daaraan vijf nieuwe uitvoeringen toegevoegd van 'Beat it', 'Wanna Be Startin' Somethin", 'Billie Jean', 'The Girl Is Mine' en 'P.Y.T. (Pretty Young Thing)'. Op het album staat ook 'For All Time' dat stamt uit de tijd van "Dangerous" maar niet op het album kwam. De nieuwe uitgaven betreffen oude nummers, nu in samenwerking met nieuwe artiesten waaronder Will.i.am en Kanye West. Het album werd op 11 februari uitgegeven.
This Is It.
Op donderdag 5 maart 2009 hield Jackson een persconferentie waarin hij aankondigde in juli van dat jaar in Londen een reeks concerten te gaan geven met de naam "This Is It". Dit zouden zijn afscheidsconcerten zijn. De concerten zouden plaatsvinden in de O2 Arena, vanaf 13 juli 2009. AEG Live, zoals het promotiebedrijf dat de optredens organiseert heet, was ook met de zanger in gesprek over het uitbrengen van nieuwe muziek.
De concerten gingen op 11 maart in de verkoop en waren binnen enkele minuten uitverkocht. Daarna werd de reeks concerten uitgebreid naar vijftig shows, waarmee hij het record van Prince uit 2007 verbroken zou hebben. De optredens gingen uiteindelijk niet door door Michaels dood.
"This Is It" werd ook de titel van een single en album die eind in 2009 verschenen. Platenmaatschappij Sony bracht de single "This is it" uit op 12 oktober 2009. In diezelfde maand, op 28 oktober 2009, kwam ook de film "This is it" uit.
Michael.
"Michael" is een postuum album van Jackson dat meer dan anderhalf jaar na zijn dood werd uitgegeven. Er staan 10 liedjes op die Jackson opnam voor zijn dood. Onder andere "Hold My Hand" en "Another Day". "Hold my hand" is een nummer met Akon en werd als eerste uitgebracht als single. Omdat de familie van Jackson zegt dat er slechts enkele nummers van de hemzelf op staan
, wordt eraan getwijfeld of alle nummers op het album door hem worden gezongen. Het album kwam op 10 december uit in Nederland en België. Het album werd op de eerste dag al meer dan 30 duizend keer verkocht in Nederland, bereikte daarmee direct de gouden status en stond nummer 1 in de Nederlandse albumnotering. In Vlaanderen bereikte het album de eerste week plaats 4. Na enkele weken behaalde het album in Vlaanderen platina.
In februari 2011 verschenen de singles Hollywood Tonight en Behind the Mask.
Bad 25.
"Bad 25" is een nieuwe versie van het origineel uit 1987. Net zoals "Thriller 25" komt deze cd uit omdat de desbetreffende cd precies 25 jaar bestaat. De release van deze box staat gepland voor 18 september 2012. In de box zitten drie cd's en 1 dvd. Op de cd's staan de originele nummers van "Bad", en op de andere remixen, demo's en nooit eerder uitgebrachte nummers die oorspronkelijk voor "Bad" waren opgenomen. Justin Timberlake zong mee op het album. De dvd is ook apart verkrijgbaar.
Excentriek.
Langzaam maar zeker ontstonden steeds meer geruchten over het privéleven van Jackson. Zijn schuchterheid en tegenzin om interviews aan te gaan, waren een extra stimulans voor wilde speculaties. Jackson kocht een grote boerderij met de daarbij behorende ranch in Californië, die hij Neverland Ranch noemde. De boerderij werd omgebouwd tot een groot pretpark met dierentuin en kinderattracties. Ondertussen werd er door sommige media beweerd dat Jackson hormoonbehandelingen had ondergaan om de hoge, flexibele stem van zijn jeugd te behouden (overigens een medische onmogelijkheid); anderen beweerden dat hij het skelet van Joseph Merrick (de 'Elephant Man') gekocht had.
Veel speculaties hebben betrekking op zijn uiterlijk. Zelf beweerde hij slechts twee neuscorrecties te hebben gehad, terwijl er in de biografie over Jackson door de schrijver (J. Randy Taraborrelli) gesproken wordt over vier neuscorrecties. Verder beweerde Jackson zelf geen wijzigingen aan zijn jukbeenderen, ogen, lippen of kin te hebben ondergaan. Deze bewering leidde vaak tot ongeloof en kritiek. In de zwarte gemeenschap deden geruchten de ronde dat Jacksons steeds lichter wordende huidskleur het bewijs was dat hij zijn gezicht had laten bleken om zijn etnische achtergrond te verbergen. Jackson verklaarde echter tijdens een interview met Oprah Winfrey in 1993 dat hij de huidaandoening vitiligo heeft. Bij deze ziekte verdwijnt alle pigment uit (delen van) de huid, waardoor witte vlekken ontstaan en blootstelling aan direct zonlicht makkelijk tot verbranding leidt. In Jacksons privédomein zou een crème zijn gevonden die de huid lichter moet maken. Het is niet duidelijk of de crème van Jackson is geweest, maar volgens velen zou Jackson het hebben gebruikt om de overgebleven donkere delen van zijn huid te verbleken om zijn ziekte minder te laten opvallen.
Sportbestuurder.
In 2002 werd Jackson door zijn vriend Uri Geller, die tevens mede-eigenaar is van de Engelse voetbalclub Exeter City FC, uitgenodigd om plaats te nemen in het bestuur van de club. Hoewel Jackson als bestuurslid geen voetbalkennis had, mocht hij toch meebeslissen over transfers, meereizen met de spelersbus naar uitwedstrijden en ontving hij jaarstukken van de club. De zanger heeft echter nooit van een van zijn rechten gebruikgemaakt. Op 14 juni 2002 heeft Jackson het St. James' Park één keer bezocht. Hoewel zijn komst aangekondigd was in de lokale pers, was er een lage opkomst fans en bezoekers. Men was ervan overtuigd dat het om een grap ging. Officieel bleef Jackson deze functie bij "The Grecians" bekleden tot zijn dood.
Huwelijken en kinderen.
Michael Jackson met zijn zoon Prince Michael II in Disneyland Parijs in 2006.
Jackson trouwde in 1994 met Lisa Marie Presley, de dochter van Elvis Presley. Na minder dan twee jaar werd de scheiding aangevraagd.
Eind 1996 trouwde Jackson met Debbie Rowe, een verpleegster. Het paar kreeg twee kinderen, zoon Michael Joseph Jackson Jr., ook wel Prince of Prince Michael I genoemd, en dochter Paris Katherine Jackson. Eind 1999 gingen Jackson en Rowe uit elkaar.
Later kreeg Jackson opnieuw een zoon, Prince Michael II, met als koosnaam "Blanket". De naam van de moeder is niet bekendgemaakt.
Schandalen.
Jackson nodigde af en toe kinderen uit op de boerderij op zijn landgoed Neverland. Dit bleek ongewenste gevolgen te hebben voor de popster. In 1993 werd hij ervan beschuldigd een 13-jarige jongen, die meerdere keren op Neverland was geweest, te hebben lastiggevallen. Hoewel Jackson categorisch de aantijgingen ontkende, slaagde hij er niet in om zijn aangetast imago te herstellen. Toch bleef hij op grote schaal albums verkopen. Daar stond tegenover dat hij zeer lange pauzes nam tussen opeenvolgende albums, waardoor de aandacht voor zijn muziek steeds weer verslapte. Jackson werd opgenomen voor de behandeling van een verslaving aan pijnstillers. Jackson betaalde de familie van de jongen die de aanklacht over kindermisbruik had ingediend een grote schadevergoeding. Hierdoor kwam het niet tot een proces. Velen zagen de schadevergoeding als een schuldbekentenis. Ook enkele uitspraken van Jackson, 10 jaar later, in de documentaire Living with Michael Jackson van Martin Bashir over de onschuld van het delen van het bed met een (minderjarige) jongen werd door velen uitgelegd als een bekentenis. Jackson zelf, en zijn adviseurs, ontkenden dit en stelden dat de uitspraken uit hun verband waren gerukt en dat Bashir de uitspraken zou hebben uitgelokt. In een 'tegendocumentaire' Living with Michael Jackson, Take Two, die opnames bevatte die met een camera van de zanger zelf waren gemaakt tijdens Bashirs interviews, werd de kant van Jackson belicht.
Op 20 november 2002 hield Jackson zijn 11 maanden oude zoontje Prince Michael II met één hand over de rand van het balkon van "Hotel Adlon" in Berlijn, Duitsland. Beelden hiervan, naar Jacksons eigen zeggen 'slechts om zijn kind te laten zien', gingen de wereld rond.
Op 20 november 2003, een jaar later, werd, als gevolg van de documentaire, een nieuw arrestatiebevel tegen Jackson uitgevaardigd. Hij werd opnieuw geconfronteerd met een nieuwe beschuldiging van kindermisbruik. Daarop meldde Jackson zich bij de politie van Santa Maria in Californië. Hij moest een borgsom van drie miljoen dollar betalen om te voorkomen dat hij in hechtenis zou worden genomen. Ook moest hij zijn paspoort inleveren.
Op 13 juni 2005 werd Jackson door de jury vrijgesproken. De jury achtte alle tien de aanklachten ongegrond.
In 2006 werd Jackson ervan beschuldigd dat hij zijn Neverland Ranch verwaarloosde en de werknemers niet meer betaalde. Na onderzoek bleken de ranch en zijn dieren in goede conditie te zijn. In maart 2006 sloot hij het complex gedeeltelijk, betaalde de achterstallige lonen en ontsloeg de werknemers waarvan sommigen al meer dan tien jaar op de ranch werkten. Jackson verbleef sindsdien regelmatig in de Arabische golfstaat Bahrein.
Overlijden.
Jackson huurde vanaf 2009 een huis in Los Angeles, in de wijk Holmby Hills, waar hij zich voorbereidde op de concertreeks die hij vanaf 13 juli 2009 in Londen zou geven.
Op 25 juni 2009 werd Jackson rond het middaguur in zijn huis getroffen door een hartstilstand. Om 12.21 uur (lokale tijd) werd door een medewerker van Jackson het alarmnummer 911 gebeld, daarbij meldend dat de zanger niet meer ademde. Een team van brandweerlieden dat in de buurt was, probeerde Jackson in zijn woning te reanimeren. Hij werd vervolgens naar het UCLA Medical Center gebracht, op zes minuten afstand van zijn huis in Holmby Hills. Vanaf 14.00 uur publiceerden steeds meer media via het internet over de ziekenhuisopname van Jackson. Volgens een eerste verklaring van zijn vader Joe Jackson, die zich in Las Vegas bevond, had Jackson een hartaanval gehad en was hij er niet best aan toe. Rond 15.20 uur meldden de Los Angeles Times en Associated Press op basis van een anonieme bron in het ziekenhuis dat Jackson zou zijn overleden. Andere media meldden dat hij in een coma zou liggen. Ondertussen werden verschillende familieleden van Jackson bij het ziekenhuis gesignaleerd, waaronder zijn moeder Katherine.
Om 16.30 uur citeerde CNN de lijkschouwer van Los Angeles, die verklaarde dat het overlijden van Jackson om 14.26 uur was vastgesteld. Dit werd later in een korte persconferentie bevestigd door zijn broer Jermaine Jackson. Volgens Jermaine arriveerde zijn broer om 13.14 uur in het ziekenhuis en heeft een team van doktoren vervolgens ruim een uur geprobeerd de hartslag weer op gang te brengen. Na het bekend worden van het nieuws verzamelde zich een grote menigte bij het UCLA Medical Center, waarna de politie de omgeving van het ziekenhuis afzette. Ook bij zijn woning verzamelden zich belangstellenden. De familie heeft een tweede autopsie op het lichaam laten uitvoeren. De uitslag daarvan zou meer duidelijkheid kunnen geven over de doodsoorzaak.
Rondom de begrafenis ontstond aanvankelijk wat verwarring. Eerst werd bekendgemaakt dat Jackson op 7 juli 2009 op Neverland, de ranch van Michael Jackson, begraven zou worden. Later werd de begraafplaats Forest Lawn in Los Angeles genoemd. De familie zou de voorkeur gehad hebben voor 29 augustus, de geboortedag van Jackson, waarop hij 51 zou zijn geworden. Later werd bekendgemaakt dat Forest Lawn niet de laatste rustplaats van Jackson zou zijn. Er werd gedacht dat het lichaam zich in het mausoleum van Berry Gordy, de oprichter van Motown bevond, maar dit is ontkend door een medewerker van Gordy. Uiteindelijk werd de popster op 3 september 2009 toch begraven op Forest Lawn.
Op 7 juli 2009 werd een herdenkingsceremonie gehouden in het Staples Center in het centrum van Los Angeles. 11.500 entreetickets werden verloot onder de fans. Bekende artiesten als Stevie Wonder, Lionel Richie, Mariah Carey, John Mayer en Jennifer Hudson traden op. Ook pastors, een woordvoerder van het Huis van Afgevaardigden en de familie van Jackson verschenen op het podium. De kinderen van Jackson waren aanwezig en dochter Paris sprak enkele emotionele afscheidswoorden.
Over de exacte reden van de hartstilstand werd lange tijd gespeculeerd. Op 24 augustus 2009 werd door Lakshmanan Sathyavagiswaran, de arts die de autopsie uitvoerde op het lichaam van Jackson, officieel vastgesteld dat de hartstilstand die Michael Jackson fataal werd te wijten was aan een overdosis propofol. Jacksons privéarts, Conrad Murray, is veroordeeld voor doodslag, daar hij deze overdosis zou hebben toegediend. Op 29 november 2011 bepaalde rechter Pastor dat Murray de maximale straf voor dit delict, namelijk vier jaar gevangenisstraf, krijgt. Murray werd direct in hechtenis genomen, zonder borg. Op 23 januari 2011 wordt in een zitting bepaald welk bedrag Murray als schadevergoeding aan de familie Jackson moet voldoen. In december 2011 tekende Murray hoger beroep aan tegen de uitspraak. In oktober 2013 werd hij vrijgelaten.
De dood van Jackson wordt vaak vergeleken met de dood van Elvis Presley, die ook stierf aan een overdosis medicijnen. Over beide artiesten loopt overigens het gerucht dat ze hun dood in scène gezet hebben. Jackson had trouwens vaak gevreesd voor een gelijkaardige dood.
Invloed.
Jacksons ster op de Hollywood Walk of Fame
De succesvolle carrière van Jackson heeft hem deel gemaakt van de popcultuur. Sinds 1984 bezit de zanger een ster op de Hollywood Walk of Fame. Hij doorbrak raciale barrières en ontwikkelde de videoclip. Het werk van Jackson beïnvloedt vele artiesten.
Gedurende zijn carrière ontving hij veel prijzen, waaronder de World Music Award voor de bestverkopende mannelijke popartiest van het millennium en de American Music Award voor artiest van de eeuw. Ook is hij twee keer te vinden in de Amerikaanse "Rock and Roll Hall of Fame": als lid van de Jackson 5 sinds 1997 en als soloartiest sinds 2001. Hij is in het bezit van acht Guinness World Records, vijftien Grammy Awards en zes nummer 1-hits in de Nederlandse Top 40, waarmee hij op een gedeelde vierde plaats aller tijden staat.
Videoclips.
Jackson veranderde de videoclip in een kunstwerk door verhalen, danspasjes, special effects en bekende mensen toe te voegen. De populariteit van clips voor bijvoorbeeld "Beat It" en "Billie Jean" zorgden voor de opkomst van muziekzender MTV. De relatief jonge zender kon met Jackson niet meer om het succes van R&B heen, en begon meer clips uit dat genre uit te zenden. Van een videoclip een korte film maken, zoals gebeurde met onder meer "Thriller", werd een handelsmerk van Jackson, terwijl het dansen met een grote groep, zoals in "Beat It" veelvuldig werd geïmiteerd. De dans uit "Thriller" is bekend over de hele wereld. In een gevangenis in de Filipijnen studeerden gedetineerden de dans in. De video werd op Youtube gezet en wordt nu beschouwd als internetfenomeen.
Voorafgaand aan het grote succes van "Thriller" had Jackson moeite in beeld te komen bij MTV, omdat hij een Afro-Amerikaan was. In een poging Jackson de lucht in te krijgen zette Columbia Records' president Walter Yetnikoff de zender onder druk door te zeggen dat hij "de zender geen andere videoclips meer zou geven" en naar de media zou stappen met "het verhaal dat de zender de muziek van deze zwarte niet wilde spelen". Na dit dreigement ging MTV clips als "Billie Jean" wel uitzenden. Toen de 14 minuten durende clip van "Thriller" uitkwam, speelde MTV hem twee keer per uur. Tegenwoordig wordt deze "korte film" vaak de beste videoclip aller tijden genoemd.
Het nummer Scream van Michael en zijn zus Janet werd de duurste videoclip ooit.
Discografie.
Hieronder volgen alleen de albums en nummers met een hitnotering.
Solo.
Michael Jackson bij het Witte Huis in 1984
Rechten.
Naast de rechten van ongeveer 250 nummers van The Beatles, bezat Michael Jackson ook (mede) rechten over diverse nummers van Eminem, Shakira, Björk, The Pointer Sisters, Beck, Sly & the Family Stone, Beyoncé en muziek van The Godfather.
