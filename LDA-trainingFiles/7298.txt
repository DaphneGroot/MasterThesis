Within Temptation.
Within Temptation is een Nederlandse symfonische-metalband en een van de succesvolste bands in het genre. Within Temptation is in 1996 opgericht door Sharon den Adel en gitarist Robert Westerholt.
Bandleden.
Het jaartal achter de naam staat voor de entree van deze persoon in de band
Geschiedenis.
De band startte in de formatie genaamd The Circle. Toen Robert Westerholt en Jeroen van Veen de band verlieten, ging The Circle verder onder de naam Voyage en nam een debuutalbum op getiteld "Embrace" maar kort daarop viel Voyage uit elkaar.
Robert Westerholt en Jeroen van Veen echter gingen verder onder de naam "The Portal", samen met de vriendin van Robert, Sharon den Adel. Hoewel er voor The Portal al een logo was ontworpen, werd voor het uitbrengen van de eerste liedjes de naam veranderd in Within Temptation.
De atmosferische metal van de eerste cd's "Enter" en "The Dance" deed het goed in de undergroundscene. In de jonge dagen van de band stonden zij op Dynamo Open Air. Met de cd "Mother Earth" in 2000 ging de band een nieuwe kant op, zij lieten de "grunt" achterwege en maakten meer bombastische Keltische rock dan metal. De single "Ice Queen" werd geheel onverwacht een hit, hij was al een half jaar uit toen 3FM hem uitkoos als Megahit en het balletje ging rollen.
Doorbraak.
Within Temptation speelde op grote festivals zoals Rock Werchter en ook deed de single "Mother Earth" het goed in de hitlijsten. Na deze successen hadden zij het heel druk met toeren op festivals en clubtournees door heel Europa en maakten sommige bandleden hun opleiding af, waardoor pas in 2004 de volgende cd uitkwam. Inmiddels was getekend bij platenmaatschappij BMG en had Within Temptation ook een nieuw management, AT Productions.
Professionele videoclips werden uitgebracht van "Stand My Ground", "Memories" en "Angels". Within Temptation brak hiermee door, ook in het buitenland, zoals Duitsland. Echter, eerdere liefhebbers van "Enter" en "The Dance" hadden zich van de band afgekeerd. Maar ook Within Temptation zelf had de keuze gemaakt voor hun nieuwe werk, door bij concerten alleen maar nummers te spelen van "Mother Earth" en "The Silent Force" en bijna geen nummers van de cd's daarvoor. Hiermee werd Within Temptation populairder in bijvoorbeeld Duitsland dan in Nederland. In 2005 tekende Within Temptation een contract met het van oorsprong Nederlandse Roadrunner voor distributie van albums in Japan, Groot-Brittannië en Australië.
Buitenland.
Op 9 maart 2007 kwam het album "The Heart of Everything" uit. Dit album werd voorafgegaan door de single "What Have You Done" een samenwerking met zanger Keith Caputo van de band Life of Agony. Na de release van het album volgde een tweede single, "Frozen". In juli 2007 werd bekend dat het album in de Verenigde Staten werd uitgebracht. Op 5 augustus 2007 kwam het album op nummer één binnen in de Amerikaanse Heatseeker Charts. Ook werd hun hit "What Have You Done" veel gedraaid op de radiostations in de USA.
De band nam tevens het nummer "The Howling" op dat exclusief voor "The Chronicles of Spellborn" werd gebruikt, een computerspel dat in 2007 op de markt verscheen. In 2004 waren zij ook al te horen in het computerspel "Knights of the Temple". Eind 2007 maakte de band bekend dat ze een nieuw album wilde schrijven. In 2008 vond een akoestische theatertournee plaats die in 2010 werd doorgezet. In 2009 traden ze als band niet op, maar zaten ze in de studio. In een interview op NU.nl gaf de band te kennen dat in het najaar van 2010 waarschijnlijk het nieuwe studioalbum zou uitkomen.
In Nederland stond Within Temptation op 16 augustus 2008 in het voorprogramma van Iron Maiden. Op 19 maart 2009 kwam het nummer "What Have You Done" uit voor.
Op 30 oktober 2009 werd hun nieuwe livealbum "An Acoustic Night at the Theatre" voor het eerst uitgebracht. Dit is een registratie van een akoestisch concert dat op 30 november 2008 in Eindhoven werd gegeven. Op dit album staat het in samenwerking met Chris Jones opgenomen nummer "Utopia".
Sharon den Adel was in het najaar van 2009 te gast op de Night of the Proms-concerten, gehouden in het Sportpaleis in Antwerpen, GelreDome en Ahoy. Samen met het orkest Il Novecento bracht ze enkele nummers in een klassieke versie.
Op 3 april 2010 werd in de Stadsschouwburg van Middelburg het eerste optreden gegeven van de tweede theatertournee van Within Temptation. Na deze theatertournee zou drummer Stephen van Haestregt afscheid nemen van Within Temptation. In november 2010 kondigde de band op hun website aan dat hun nieuwe album "The Unforgiving" gaat heten en in maart 2011 uitgebracht wordt. Op 15 december 2010 werd een nieuwe nummer, "Where Is the Edge", uitgebracht. De videoclip hiervan bestaat uit filmfragmenten van de film "Me & Mr. Jones". In januari 2011 verscheen het nummer "Faster", de eerste single van het album.
Op 22 februari 2011 kondigde Within Temptation zijn nieuwe bandlid aan: Mike Coolen neemt het over van oud-drummer Stephen van Haestregt. Begin september 2011 kondigt de band aan dat medeoprichter Robert Westerholt zich voortaan zal richten op het schrijven van nieuwe songs en niet meer live zal optreden, om meer voor zijn drie kinderen, die hij met Sharon den Adel heeft, te zorgen. Zijn plek wordt ingenomen door de Zweed Stefan Helleblad, die al betrokken was bij het maken van enkele albums van de band.
Op 8 november 2013 werd aangekondigd dat het zesde studioalbum "Hydra" zou worden uitgebracht op 31 januari 2014. Dit album bevat gastoptredens van onder meer Tarja Turunen, Dave Pirner, Howard Jones en Xzibit.
