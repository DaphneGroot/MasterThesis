	Handbalster Mulder verhuist van E & O naar Duitse club
	Van onze verslaggever
AMSTERDAM
Het grootste Nederlandse handbaltalent, Saskia Mulder van E & O, verdwijnt naar Duitsland. Dat is gisteravond in Emmen bekend gemaakt. De 20-jarige hoekspeelster uit Oosterhesselen was de spil in de plannen van het handbalverbond om bij het Europees kampioenschap van volgend jaar volwaardig mee te tellen. Op 1 mei begint de fulltime voorbereiding van het Nederlands vrouwenteam.
Mulder, linkshandig, kiest voor een Duits clubavontuur. Ze heeft een tweejarig contract getekend bij Bundesliga-vereniging HSC GG Herrentrup. Eerder hadden Lützellinden, de club waar Ursula Dekeling furore maakte, en Oldenburg belangstelling getoond. Ook teams uit Zweden waren in haar geïnteresseerd.
Het vertrek van Mulder lijkt niet geheel van rancuneuze gevoelens ontbloot. In Emmen werd het felst gereageerd op het plan van bondscoach Bouwer om de internationals uit de competitie te nemen. Liefst acht handbalsters van E & O nemen daardoor in mei afscheid van het clubhandbal.
Clubcoach Harrie Weerman, oud-bondscoach bij de mannen, was ziedend en verklaarde dat van het afzwaaiende achttal hooguit één speelster werkelijk internationale kwaliteit heeft en een Duitse transfer zou kunnen verdienen: Saskia Mulder.
De overstap kost Mulder haar plaats in de nationale ploeg. Bouwer wil slechts werken met speelsters die fulltime beschikbaar zijn. Hij verkiest inzetbaarheid en overgave boven talent. In de door NOCNSF gesteunde planning voor de komende jaren ontbreekt het nog aan zeven ton sponsoring.
Het handbalverbond heeft geen contracten afgesloten met de internationals. De gerecruteerden krijgen niet meer dan een flinke onkostenvergoeding. In de Duitse Bundesliga-competitie worden voor buitenlandse krachten stevige salarissen betaald.


