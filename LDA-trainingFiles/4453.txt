	De dwangarbeiders van Volkswagen
	JE KUNT MET de beste wil van de wereld niet zeggen dat Das Volkswagenwerk und seine Arbeiter im Dritten Reich voor de opdrachtgever op een aangenaam tijdstip uitkwam. De Volkswagenfabriek zat diep gedompeld in een ernstige bedrijfsspionage-affaire. Een van General Motors overgenomen directeur had koffers vol geheimen meegenomen naar Wolfsburg. Maar de opwinding daarover is inmiddels voorbij, na een voor VW schrijnend dure schikking.
De diepgravende studie van Hans Mommsen gaat vooral over VW tijdens de Tweede Wereldoorlog, toen dwangarbeiders in de fabriek enorme hoeveelheden wapentuig moesten produceren. Mommsen (67) is een achterkleinzoon van de beroemde Theodor Mommsen. Ook vader en grootvader waren historici van naam, evenals tweelingbroer Wolfgang. Hans Mommsen doceert sedert 1968 aan de universiteit van Bochum. Hij geldt als d representant van de 'sociaal-liberale' Duitse geschiedbeoefening en was vorig jaar in Duitsland de felste criticus van Daniel Goldhagen.
In de allereerste publicatiegolf rond Mommsens Volkswagenboek werd breed uitgemeten dat de vader van de huidig VW-chef Ferdinand Pich tijdens de oorlog de sterke man van het concern was die, niets en niemand ontziend, de wapenproductie voor de nazi's doordreef. Maar Mommsen weet van Anton Pich, schoonzoon van VW-grondlegger Ferdinand Porsche, toch nauwelijks meer 'kwaads' te melden dan dat deze jurist in 1941 het bedrijf met harde hand uit de rode cijfers trok. Pich deed dat natuurlijk door meer en betere wapens te produceren, want voor normale personenauto's bestond immers tot 1945 geen markt meer.
Volkswagen is een bijzonder fenomeen in de nu ruim honderdjarige geschiedenis van de auto. De beroemde kever is Adolf Hitlers baby. Waar na de oorlog zoveel mogelijk uit de nazi-erfenis werd verdoezeld en verdonkeremaand, groeide dit kind voorspoedig op. Dat was voor een groot deel toeval; de Volkswagenfabriek in Wolfsburg kwam betrekkelijk ongeschonden uit de geallieerde bombardementen te voorschijn en er was een enthousiaste Britse majoor/bewindvoerder die de kever een warm hart toedroeg. Deze Brit voorkwam de dreigende demontage van het concern. Volkswagen draaide daardoor weer eerder op vredesniveau dan de concurrentie.
Hitler was bezeten van auto's en vond dat er voor iedere Duitser een betaalbare auto moest komen voor minder dan duizend mark (wat overigens al snel een onhaalbare prijs bleek). De Duitse regeerders kwamen vrijwel automatisch terecht bij de Oostenrijker Ferdinand Porsche, een geniale constructeur bij wie alle autofabrikanten aanklopten als ze onoplosbaar lijkende technische problemen hadden.
De gevestigde Duitse autofabrieken bleven zeer sceptisch tegenover Hitlers Volkswagen. Daarom nam de Duitse regering het project in 1937 geheel in eigen hand via het Deutsche Arbeitsfront. Porsche's ideaal was altijd al een eigen fabriek geweest. Hitler zou hem die leveren. In 1934 toonde Porsche de eerste schetsen van het beroemde kevermodel dat tot 1982 slechts in minieme details gewijzigd zou worden.
Porsche kon voor zijn nieuwe fabriek vrijwel alles voor elkaar krijgen van Hitler en diens naaste omgeving. Het principe van de eerste lopende-bandproductie in Duitsland pikte Porsche uit Detroit (een pikante bijzonderheid, geziens Lopez' latere spionage). Hij haalde er ook Amerikaanse ingenieurs vandaan. Wolfsburg moest het River Rouge (de befaamde autowijk van Detroit) van Duitsland worden. Fabriekshallen werden opgetrokken in de bombastische, neoclassicistische stijl van de nazi-architectuur.
In 1940 kwam de eerste Volkswagen van de band, maar toen was het inmiddels oorlog. Die oorlog verhinderde al snel dat de personenautoproductie op gang kwam. Volkswagen schakelde, zoals ook de andere Duitse autofabrieken, geheel over op wapenfabricage.
De oorlogsjaren vormen terecht de hoofdmoot van Mommsens monumentale werk. Over Porsche en Volkswagen bestaan hele boekenkasten vol, maar de oorlogstijd was er tot nu toe bekaaid afgekomen.
Al in 1938 was VW begonnen met het werven van buitenlandse arbeidskrachten voor de bouw van de nieuwe fabriekshallen. De eersten die kwamen, waren Italianen. In de oorlog moesten alle jonge, en later minder jonge Duitsers naar het front. Dat betekende voor alle Duitse bedrijven een economisch ontoelaatbare uitdunning van het personeelsbestand. Het antwoord heette: dwangarbeiders uit de door de nazi's bezette landen. In het geval van Volkswagen waren het voornamelijk Russische krijgsgevangenen en Poolse vrouwen. Ook Nederlanders kwamen; veel studenten werden na hun weigering de zogenaamde 'loyaliteitsverklaring' te tekenen bij VW tewerkgesteld. Personenauto's werden al lang niet meer gemaakt, wel tanks, vliegtuigmotoren en vliegende bommen. En niet te vergeten, op basis van Porsche's kever, de Kbelwagen, de Duitse versie van de jeep.
Het gedeelte over de dwangarbeid is het pregnantste van het hele boek. Hier dringt menselijke tragiek door de vaak dorre opsomming van het hoe en waarom der productiecijfers heen. Dwangarbeiders werden, vergeleken met het 'gewone' personeel, ernstig gediscrimineerd. Huisvesting en (dus) hygine waren allerbelabberdst.
Mommsen beschrijft hoe de overgang van gastarbeid naar dwangarbeid bij VW, en waarschijnlijk ook andere Duitse concerns, een vloeiend proces was. De bewegingsvrijheid van het buitenlandse personeel werd stelselmatig ingeperkt. Eerst woonden ze in barakken, al vrij snel in regelrechte concentratiekampen.
Toen de SS eenmaal de bewakingsfunctie bij VW had overgenomen, raakte de toestand van de dwangarbeiders werkelijk desolaat. Er kwam een 'Strafbunker'. Er werd (hard) geslagen.
Mommsen heeft kunnen citeren uit diverse dagboeken van Nederlandse dwangarbeiders. De voorbeelden die hij geeft, zijn wrang. Na het tijdens een feestje baldadig zingen van het Wilhelmus greep de Gestapo genadeloos in. Een dagboekfragment: 'Vandaag zijn de jongens uit het strafkamp teruggekeerd. Ze zien eruit, ja, hoe eigenlijk? Men kan het niet beschrijven. Ze mogen er niet over praten. Maar hun uiterlijk zegt genoeg.'
Een andere dagboekschrijver noteert dat een van de studenten er na drie weken strafkamp tien jaar ouder uitziet. De desbetreffende student was niet meer voor de productie bruikbaar en werd naar Nederland teruggestuurd, waar hij aan de gevolgen van zijn mishandelingen stierf.
Zo zijn er veel meer schrijnende voorbeelden. Maar nergens wordt duidelijk wat de leiders van het concern, Ferdinand Porsche en Anton Pich, vonden van het feit dat hun dwangarbeiders soms bij bosjes stierven en dat de bedrijfsarts, de SS-er Hans Krbel, een onmenselijke misdadiger bleek van het slag Mengele; hij werd na de oorlog dan ook ter dood veroordeeld.
Vrij zeker is dat een gevolg van het feit dat Mommsen en zijn medewerkers op twee grote handicaps zijn gestuit. Volkswagen blijkt in de aanvangsjaren nooit een samenhangend bedrijfsarchief te hebben bijgehouden. Bovendien, en dat was wellicht nog lastiger voor de onderzoekers, wilde de familie Porsche/Pich niets met Mommsens studie te maken hebben. De twee kinderen van de oude Porsche, Ferry (het huidige hoofd van de clan) en Louise, weigerden zich te laten interviewen.
Mommsen vermoedt dat Louise Pich, de moeder van de huidige VW-chef, nog wel degelijk documenten bezit die een helderder licht kunnen werpen op de hoogst curieuze verhouding die de oude Porsche met Adolf Hitler had. De Oostenrijkse meesterconstructeur had onbeperkt toegang tot de dictator.
Bij de dwangarbeiders ligt dat anders; Mommsen kon hier niet alleen putten uit een aantal dagboeken, maar ook uit speciaal gemaakte interviews met overlevenden.
Die twee eerder genoemde handicaps vormen vrij zeker de oorzaak van de grootste manco's van dit boek: te veel moest uit de tweede of derde hand worden gereconstrueerd - Mommsen deed het grondig en knap, dat kan niet anders worden gezegd - en het menselijke element komt tekort, waar het de diepere gedachten en gevoelens van de bedrijfsleiding betreft. Wat waren de precieze drijfveren van Ferdinand Porsche en zijn schoonzoon Anton Pich?
Alles en iedereen moest wijken voor het idee van de Volkswagen, zo suggereert Mommsen. Zelfs de oorlogsproductie was een hinderlijk, maar noodzakelijk obstakel op weg naar de verwezenlijking van het uiteindelijke doel. Deze suggestie van de geschiedschrijver zal ook wel kloppen, maar daar moeten meer en interessantere dingen over vastgelegd zijn dan hij tot nu toe heeft mogen inzien.
Het definitieve boek over de Porsche/Pich-clan moet dus nog altijd geschreven worden. Als het al ooit geschreven kan worden.
Henk Strabbing
Hans Mommsen: Das Volkswagenwerk und seine Arbeiter im Dritten Reich.
Econ; 1055 pagina's;  89,70.
ISBN 3 340 16785 X.

Foto
	Herinneringsspeldje voor de aanwezigen bij de eerstesteenlegging van de Volkswagenfabriek in mei 1938. COLLECTIE OTTO SPRONK

