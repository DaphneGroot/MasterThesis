	Tegenslag Grolsch op Duitse markt
	ANP
DORTMUND
Het Duitse bierconcern Brau und Brünen is gestopt met het promoten van Grolsch in heel Duitsland. De partner van de Achterhoekse brouwer beperkt zich tot actieve verkoop van Grolsch in Hamburg, Berlijn en Westfalen.
Het Duitse concern besloot tot beperkte promotie van Grolsch, omdat het Nederlandse bier alleen in grote steden aanslaat. 'Daar geldt het als een speciaalbier, vooral dankzij de beugelfles, maar het is natuurlijk niet zo bekend als Heineken.' Grolsch ging drie jaar geleden in zee met Brau und Brünen wegens het goede distributiesysteem van het bedrijf dat toen 27 duizend cafés bevoorraadde. Eerder was de aankoop van de brouwerij Wicküler op een mislukking uitgelopen.

