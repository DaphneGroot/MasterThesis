Maasdam.
Maasdam is een dorp in de Nederlandse provincie Zuid-Holland. Het is gelegen ongeveer 14 km ten zuiden van de stad Rotterdam in de gemeente Binnenmaas op het eiland de Hoeksche Waard.
Vanaf de 14de eeuw tot ongeveer 1800 was Maasdam ook de naam van het lokale bestuurlijke gebied, het leen en later het ambacht.
Daarna, van 1 januari 1812 tot 1 januari 1984, werd het de naam van de lokale gemeente, welke bestond uit het dorp Maasdam en de omliggende polders. In de perioden 1812 - 1817 en 1832 - 1984, waren het gehucht Cillaarshoek en het gehucht en de polder van Sint Anthoniepolder ook deel van de gemeente Maasdam.
De gemeente Maasdam werd uiteindelijk samengevoegd met enkele omliggende gemeentes en werd deel van de nieuwe gemeente Binnenmaas. Cillaarshoek werd gedurende dit proces gesplitst en gedeeltelijk toegevoegd aan de bestaande gemeente Strijen.
Maasdam werd gesticht in de 13de Eeuw in een gebied dat destijds deel was van het Graafschap Holland, een staat binnen het Heilige Roomse Rijk.
De plaats Maasdam had 3310 inwoners op 1 januari 2006. In het midden van Maasdam ligt een van de twee kommen van de Binnenbedijkte Maas. De andere ligt in Westmaas.
Het dorp heeft twee windmolens: de korenmolen De Hoop aan de Gatsedijk steekt boven het dorp uit, terwijl de poldermolen St. Anthonymolen aan de westkant van het dorp in het open landschap staat.
Maasdam kwam in 2007 landelijk in het nieuws doordat er nieuwe bushokjes werden geplaatst. Deze zouden "hufterproof" zijn, dus niet kapot te krijgen. Maasdam had hiermee de primeur. Het dorp had al lang last van vandalen die de bushokjes sloopten. Een van de twee hokjes aan de 's Gravendeelseweg werd na een paar weken al in de as gelegd.
Maasdam heeft twee basisscholen: een openbare en een protestants-christelijke. Er zijn geen middelbare scholen.
De plaatselijke voetbalclub is FC Binnenmaas. Daarnaast zijn er verenigingen voor badminton, honkbal, tennis, turnen en paardrijden.
