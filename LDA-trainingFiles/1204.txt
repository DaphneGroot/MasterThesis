	Hof in Italie sluit negentien controversiele referenda uit
	Van onze correspondent
ROME
Het Constitutionele Hof van Italië heeft na een beraad van drie weken slechts elf van de dertig aangevraagde referenda toegelaten. De politiek meest gevoelige raadplegingen, zoals die over een verandering van de kieswet waardoor de kleine partijen uit het parlement zouden verdwijnen, werden ongrondwettig verklaard.
Aanvaard werden zes van de achttien referenda die waren voorgesteld door de bejaarde provo Marco Pannella, en vijf van de twaalf die de besturen van de 21 gewesten hadden gepresenteerd.
De referenda zullen plaatsvinden tussen 15 april en 15 juni. Ze gaan onder meer over de privatiseringen, de rechterlijke macht, de jacht en de afschaffing van de standsorganisatie van journalisten.
Niet geaccepteerd werden onder meer de referenda over afschaffing van drie ministeries en de meeste andere referenda die de gewesten meer autonomie zouden geven, legalisering van soft drugs en de mogelijkheid om abortus te laten uitvoeren in privéklinieken.
De rechtse leiders Berlusconi en Fini vinden dat het Constitutionele Hof een politieke keus heeft gemaakt en de burgers heeft verboden over belangrijke kwesties zelf te beslissen.
Pannella is buiten zichzelf van woede over deze 'schandelijke uitspraken'. Tegen dit 'verraad aan de grondwet' wil hij de komende dagen het volk in opstand brengen, met als voorbeeld de revolte in Belgrado.

