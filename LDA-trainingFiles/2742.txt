	Wellink bepleit harde aanpak beursfraude; Bankpresident wenst inzage politiedossiers
	Van onze verslaggevers
Nico Goebert
Frank Kalshoven

AMSTERDAM
President A. Wellink van De Nederlandsche Bank wil inzage krijgen in politiedossiers om potenti출le bankbestuurders met een besmet verleden uit de sector te weren. Bovendien speelt Wellink met de gedachte om De Nederlandsche Bank en de Stichting Toezicht Effectenverkeer, STE 'nauwer, zelfs ultiem' te laten samenwerken. De bankpresident zegt dit in een gesprek met de Volkskrant.

Wellink bepleit een harde aanpak van de fraudezaken. 'De fraude op de Amsterdamse beurs hoeft geen ramp te zijn voor de reputatie van het Damrak, mits het verschijnsel met wortel en tak wordt uitgeroeid.'
De bankpresident is 'niet vrolijk' geworden van de beursfraudezaak, die zich uitbreidt als een olievlek. Hij wijt de affaire aan hebzucht en aan het ontbreken van adequaat toezicht. 'De fantastische ontwikkeling op de beurzen heeft begerigheid opgewekt. De verleiding en verlokking waren te groot.'
Wellink: 'De zaken die nu bekend worden, vonden plaats in een overgangsperiode. Voordien had je de zelfregulering, uitgevoerd door instanties die ervan uitgingen dat beurshandelaren nette mensen waren. Nu heb je extern, onafhankelijk toezicht door de Stichting Toezicht Effectenverkeer, STE.'
In de 'schemerige' overgangsperiode, waarin de STE al wel bestond maar nog onvoldoende bevoegdheden had, waren er 'aansluitproblemen', erkent Wellink. De Nederlandsche Bank en STE waren niet goed op elkaar ingespeeld. Zo kon het gebeuren dat Han V., hoofdverdachte in de beursfraudezaak, in de financi출le sector werkzaam bleef nadat hij was ontslagen bij zijn toenmalige werkgever, het effectenhuis Van Meer James Capel dat onder toezicht stond van de centrale bank. Wellink: 'Als het stof van deze affaire is neergeslagen, moeten we onderzoeken wat de meest effectieve vorm van toezicht is.'
Wellink wil het woord fusie niet in de mond nemen. Maar hij zegt: 'Nauwere, zelfs ultieme samenwerking met de STE is denkbaar, al is het niet in de eerste plaats aan mij om deze discussie aan te zwengelen.'
Het versmelten van het toezicht van de Verzekeringskamer en De Nederlandsche Bank is volgens Wellink niet logisch. 'Er zijn meer dan duizend pensioenfondsen en honderden verzekeraars. De combinatie bankieren en verzekeren vind je maar in een paar concerns. Voor die bedrijven bestaan goede afspraken tussen ons en de Verzekeringskamer.' Toch zegt de bankpresident: 'Er is nog steeds te weinig toezicht op de pensioenfondsen. De bestuurders worden nog steeds niet getoetst op deskundigheid en betrouwbaarheid.'
Wellink wil van het kabinet meer instrumenten krijgen voor het toezicht. Boven aan zijn verlanglijst staat inzage in het politieregister. Bij het nagaan van de betrouwbaarheid van potenti출le bestuurders van financi출le instellingen moet de bank zich nu verlaten op informatie uit de tweede hand, van het Openbaar Ministerie. De rechter accepteert besluitvorming op basis van deze informatie niet zonder meer.
'Dat is ons bijvoorbeeld bij onze strijd tegen de wisselkantoren lelijk opgebroken', zegt Wellink. 'We hadden de sterke overtuiging dat er bij bepaalde wisselkantoren iets mis was. Het Openbaar Ministerie had ons hierover ook informatie verstrekt, maar toch trokken we voor de rechter aan het kortste eind.'
Toezicht houden is al moeilijk genoeg. 'We leven gelukkig niet in een politiestaat. We komen gevallen tegen waarvan we denken: dit stinkt. Maar als we geen harde bewijzen hebben, kunnen we niets doen. Wel zijn we er een aantal keren in geslaagd personen uit de sector te verwijderen na een goed gesprek.'

