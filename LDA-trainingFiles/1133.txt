	Hongkong stuurt 700 ton Duits vuilnis weer terug naar Rotterdam
	Van onze correspondent
Toine Berbers
 HONGKONG
Na een verblijf van tien maanden op een opslagplaats in Hongkong, vertrekken vijftig afvalcontainers vandaag weer naar Rotterdam, waar ze bijna een jaar geleden hun omzwerving begonnen. De partij vuilnis uit Duitsland is door Nederlandse bedrijven verscheept, maar strandde in de Britse kolonie.
De Hongkongse overheid heeft maanden met Nederland en Duitsland onderhandeld over terugname van de zevenhonderd ton, meest huishoudelijk afval.
Na aankomst in Rotterdam gaan de containers naar een verbrandingsoven. 'In welke afvalverwerkingsinstallatie dat gebeurt, moet nog worden bepaald', verklaarde een woordvoerster van het Ministerie van VROM.
Aangenomen wordt dat de partij bestemd was voor China, tot voor kort een populaire eindbestemming van westers afval. Veel jonge Chinese bedrijfjes verwerkten afval tegen scherpe prijzen.
Maar na een reeks schandalen waarbij uitkwam dat giftige stoffen niet afgebroken, maar gedumpt waren, greep de regering in. Om te voorkomen dat China de vuilnisbelt van het Westen wordt, vaardigde ze op 1 april vorig jaar een streng maatregelenpakket uit.
De partij uit Rotterdam arriveerde met de Japanse reder Mitsui kort voor deze datum Hongkong. De ontvanger meldde zich niet en Mitsui klopte na lang wachten in oktober aan bij de Hongkongse overheid.
Overleg met degene die in de vrachtbrief werd genoemd leverde niets op, want die ontkende ook maar iets met dit transport te maken te hebben.
'Onze voornaamste zorg was toen dat het vuilnis zo snel mogelijk naar het land van herkomst zou vertrekken', aldus Ellen Chan, hoofd afval van de Hongkongse milieudienst. Nedlloyd verzorgt het vervoer op kosten van Mitsui.
Duitse experts vlogen over om monsters te nemen. Ook een Hongkongs bedrijf onderzocht het afval. 'Wij stelden vast dat het vooral plastic was', zei Chan. Maar ze weigerde te zeggen welke andere stoffen de onderzoekers vonden.
Greenpeace Hongkong wilde volgens woordvoerder Clemence Lam de containers ook inspecteren, maar werd door de regering niet toegelaten.
'Wij weten dat er schoenen, hout, metaal en plastic is gevonden. Wat er verder tussenzit, is ons onbekend', zei Lam. Greenpeace weet evenmin of de bewering van andere milieuactivisten klopt dat er sporen zijn aangetroffen van radio-actief ziekenhuisafval.
Nederland en Duitsland hebben volgens de woordvoerster van VROM gekozen voor een oplossing die zo 'praktisch' mogelijk was. Nog voor de uitkomst van een strafrechtelijk onderzoek komt de partij naar Nederland.
De Duitse regering denkt dat de oorsponkelijke lading minder groot was dan zevenhonderd ton, maar dat er in Rotterdam ander afval is bijgevoegd.
Greenpeace, dat strijdt tegen de dumping van westers afval in ontwikkelingslanden, heeft geprobeerd de exacte reis van het afval in kaart te brengen. Volgens Lam leverden Duitse gemeenten het vuilnis aan de recyclingspecialist Duals System Deutschland.
Na een aantal transacties van tussenhandelaren kwam de partij terecht bij het Nederlandse bedrijf Pako, dat het via Silex in Rotterdam naar Hongkong verscheepte.
Omdat de autoriteiten in de Britse kolonie vantevoren niet waren gewaarschuwd, werd de lading beschouwd als 'illegaal transport', zei Chan. De Conventie van Bazel bepaalt dat in deze gevallen afval zo snel mogelijk naar het land van herkomst moet worden verscheept.
Hongkong heeft in navolging van China sinds 1 september veel strengere regels voor de in- en uitvoer van afval.
Dat beperkt wel het officiÃ«le vuilnisverkeer, maar volgens Greenpeace neemt de smokkel toe.
'Langs de grillige Chinese kustlijn wordt niet afdoende gepatrouilleerd. Halfslachtige afvalverwerkers grijpen hun lucratieve kansen'.

