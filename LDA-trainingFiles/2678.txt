	Nog een keer alles opzij voor het grote doel.
	IN DE ZEISTER sporthal, haar tweede thuis, lopen handbalsters die de helft van haar jaren tellen. Laura Robben struikelt niet over de drempel van het leeftijdsverschil. Ze kan met 'die meiden' nog altijd alle kanten op. 'Soms zeggen ze dat ik voor de groep een moederfiguur ben. Maar ik kan ook zo meedoen, als er gek wordt gedaan.'
Laura Robben - ze is de namen vergeten van de rijen collega's die ze heeft versleten - is bezig aan haar tweede jeugd. 'Dat zeggen ze, ja.' Het geeft aan dat ze nieuw elan heeft gevonden. 'Er zijn verschillen met de jongeren, qua karakter, humor en beleving. Maar ze maken me ook enthousiast.
'Als ik zie dat die jonge speelsters er helemaal voor gaan, dan word je zelf ook meegetrokken. En omgekeerd: als zij zien dat ik op mijn leeftijd nog al die trainingsuren kan opbrengen, dan raken zij ook gemotiveerd.'
Handbalsters, zaalsporters in het algemeen, van de leeftijd van Laura Robben (35 jaar en zeven maanden) zijn in de Nederlandse sportmaatschappij nauwelijks te bewonderen. 'In Duitsland heb je nog wat dertig-plussers; van die meiden uit de voormalige DDR. Maar daar zijn ze prof of semi-prof en in Nederland is handbal een bijzaak.'
Haar priv-leven, geen gezin, geen kinderen, heeft niet te maken met het alsmaar lengen van de loopbaan. 'Ik ben nooit iemand tegengekomen die zei dat ik moest kiezen tussen sport en priv. Maar het gaat bovenal om motivatie. Kun je het nog opbrengen: topsport is jezelf dingen ontzeggen. Dat is bepalend, niet de omstandigheid hoe je leeft of van wie je houdt.'
Robben heeft in de herfst van haar fraaie carrire nog n keer alles op alles gezet. Ze vond een nieuwe uitdaging, de nationale ploeg, tegenwoordig gerund als een semi-profinstituut dat ook als clubteam, HVN/Attila, Europa rondreist.
'Het gaat om faciliteiten. Die zijn nog nooit zo goed geweest. Ik speelde bij landskampioen Swift Roermond, ook een halfprofessionele club, maar omdat ik overdag werkte, eerst op de markt en later bij sponsor Henzo, trainde ik 's avonds. De meiden die studeerden of vrij waren, kwamen in de middag. Een enkele keer, als ze 's middags een keeper nodig hadden, was ik erbij. Maar ik kreeg er niet extra voor betaald.
'Nu, bij het NHV-Oranjeplan, werk ik halve dagen en heb je de middag vrij voor handbal. Vijf jaar geleden zeiden ze ''ben je gek, waarvoor moet je twintig uur trainen?'' Nu wordt dat al weer veel gewoner gevonden. Bij de clubs trainen ze immers ook elke avond. Wat wij doen, is nodig om de top te bereiken en de situatie in Nederland te doorbreken.
'Voorheen, in mijn jonge jaren, had je n keer per maand een centrale training. Vorig seizoen was dat elke maandagavond, maar je komt in dat geval maar aan een paar facetten toe. In de huidige aanpak kunnen we alles aanpakken; technisch, tactisch, conditioneel, kracht en reflexen. Dat red je niet met minder dan twintig uur per week.
'Toen we deze aanpak vorige zomer in Atlanta bespraken, heb ik me zeker niet afstandelijk opgesteld. Want hoe vaak heb ik niet geroepen dat er iets moest gebeuren! ''Zo wordt het nooit wat'', heb ik altijd gezegd. Maar er werd nooit gevolg aan gegeven. Ik weet wat er toen bij het handbalverbond gebeurde, maar misschien waren de mensen toen niet provocerend of progressief genoeg. Nu zijn er wel sponsors die meedoen.'
Om die interesse te bewerkstelligen werden de doelen hoog gesteld. Aanvankelijk ging het om een goede voorbereiding op het Europees kampioenschap van volgend jaar in Rotterdam en Amsterdam. Later werd het kader gevormd door de Olympische Spelen van 2000 in Sydney. Het NHV is geen speerpuntbond van NOCNSF, maar voor het project 'Oranje-plan' kwamen de subsidies wel los.
'We hebben nu een echt doel en dat hebben we in Nederland nooit gehad. Voor het A-WK van 1986 in eigen land hebben we ook hard gewerkt en werden we, heel knap, tiende. Maar het was toch anders dan nu. We speelden met de nationale ploeg oefenwedstrijden tegen de clubs, in een competitie om de Datateam Cup. Voor die tijd was dat optimaal, maar in vergelijking met nu was het niks.'
De Slowaak Kecskemethy creerde met zijn eeuwig klagen een negatief klimaat in het Nederlandse handbal. Bondscoach Bouwer telt niet overdreven veel fans bij de clubs, maar hij heeft op zijn eiland, het vrouwenteam, wel de zon laten doorbreken. Met modale middelen wordt maximaal gepresteerd.
Robben: 'Voor het eerst in mijn loopbaan heb ik meegemaakt dat we het Holland Toernooi wonnen. Er was een sterk deelnemersveld. Met twee of drie zeges waren we al blij geweest, maar daar bleek dat we ook Frankrijk en Wit-Rusland, WK-deelnemers, aankonden. Je traint om beter te worden. Onze progressie is bevestigd. Dat stimuleert.'
Toen Laura Robben in 1983 voor het eerst 'Handbalster van het Jaar' werd, gaf de toenmalige Sittardia/DVO-trainer Bouwer acht van zijn tien punten aan de keepster die Niloc kampioen had gemaakt. Dit voorjaar moet Bouwer ernstig geschrokken zijn toen zijn meest ervaren kracht dreigde af te haken.
'Ik heb na de WK-kwalificatiewedstrijd tegen Rusland zelfs afscheid genomen. Ik kon niet leven van de beschikbare financin. Ik ben ouder en heb meer verplichtingen dan de jongeren in het team.
'Meteen na die wedstrijd, mijn 250ste, zijn er mensen opgestaan die mij voor het Nederlands team hebben behouden: Ton van Born van Datateam, en functionarissen van het NHV en NOCNSF. Ellen van Lidth de Jeude, van het teammanagement, vond een baan voor me bij Randon. Dat is een beveiligingsbedrijf waarvoor ik in een cellengang op Galgenwaard de fouillering doe.'
Die maatschappelijke zekerheid ('ik weet niet of ik later dezelfde kans nog eens krijg') hield Robben vervolgens ook in Nederland. De keepster, alom beschouwd als de beste van West-Europa, kreeg voor het eerst in haar leven een grote transfer aangeboden. Ltzellinden, de grootmacht uit Duitsland, wilde haar hebben toen bekend werd dat Swift van Robbens diensten afzag.
'Ze waren te laat. Als ze een paar maanden eerder waren gekomen, was ik er heen gegaan en hadden ze bij Oranje niets meer hoeven te ondernemen. Ltzellinden is de ware Europese top, met Dortmund, Valencia, Hypobank Wien. Ik heb er drie dagen over nagedacht en toen afgezegd. Ik kon een eenjarig contract krijgen. Ik ben oud, en daarom toch een zeker risico voor zo'n club. Maar voor n jaar wilde ik mijn zekerheid in Nederland niet weggeven.
Vervolgens wilde Ltzellinden me in een combinatie met de nationale ploeg. Ik zou dan vrij krijgen voor de interlands. Maar dat werd te problematisch voor het Oranje-plan. Als ploeg word je steeds beter als je dagelijks met elkaar samenwerkt. Van al deze meiden had ik alleen met Marieke van Linder samengespeeld. Om aan teambuilding te doen moet je elkaar heel goed leren kennen.'

DE BELANGSTELLING voor Robben uit Duitsland kwam opmerkelijk laat. Spanje en Noorwegen hadden zich al eens gemeld, maar de aanbeveling van de Duitse bondscoach Ekke Hoffmann miste zijn uitwerking. 'Hij riep me in 1987 op voor het wereldteam dat in Oslo moest spelen. Ik had het WK van '86 vanwege een zware enkelblessure niet kunnen afmaken, nadat een Amerikaanse op mijn been was geland, maar Hoffmann selecteerde me toch. Dat was het hoogtepunt in mijn loopbaan.
'Ik kon naar Noorwegen, een jaar na Carla Kleintjens, maar toen zat ik ook al in de lappenmand. Ik ben door de jaren heen vier keer aan mijn knie geholpen; een erfenisje van een overtreding in het zaalvoetbal. Daarna is het lang stil gebleven. De markt voor keepsters is nu eenmaal matig bezet. Ze nemen liever een Oost-Europese keepster die gewend is twee keer per dag te trainen dan iemand uit het Westen die alleen in de avonduren haar sport heeft bedreven.'
Laura Robben - haar carrire reikte vooral ver door haar uitzonderlijke kwaliteiten - veroverde in haar Nederlandse loopbaan, bij Niloc, SEW en Swift, tien landskampioenschappen en net zo veel nationale bekers. Ze stelde gerenommeerde collega's als Rogge, Te Velde, Bruins, Seur, Sol en nu Menten in de schaduw. Drie keer werd ze gekozen tot Handbalster van het Jaar. En heel wat keren behoorde ze tot de genomineerden. 'Dat is toch ook waardering.'
Maar met de nationale ploeg kwam Robben nooit op een podium. De beoogde positie, de Top-6 bij het EK van volgend jaar, moet haar beste verrichting worden. 'In principe is het daarna voorbij. Het EK is het eindstation, dan loopt mijn contract af. Jawel, het Nederlands team zal het ook een keer zonder Laura Robben moeten stellen. Zal best wel meevallen, hoor.'

Foto
	Laura Robben FOTO ARNO LINGERAK

