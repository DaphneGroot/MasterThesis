	Ted de Turk?
	Hans Polak, maker van Ted de Turk: 'Ik kan me voorstellen dat die mensen vol woede en verdriet zitten. Maar ik heb een evenwichtige film gemaakt. We hebben de dader bepaald niet zachtzinnig aangepakt.
'In het verhaal van Yilmaz zitten culturele aspecten die het interessant maken. Hij zegt dat hij door familie gedwongen was de moord op zijn broer te wreken en dat hij niet door zijn Nederlandse omgeving werd geaccepteerd. Hij ontwikkelde zich tot een wandelend kruitvat.
'Ik vond het interessant om daarin te duiken. Justitie heeft toestemming gegeven om de documentaire te maken, onder een aantal voorwaarden. De nabestaanden, een voorlichter van Justitie en en een door Slachtofferhulp Nederland aan te wijzen deskundige moesten de film vooraf kunnen zien. Dat is gebeurd. Slachtofferhulp heeft daarna een aantal wijzigingen voorgesteld. Ze wilden daarmee het hart uit de film halen. Dus die hebben we niet allemaal uitgevoerd. Ik denk dat de slachtoffers zelfs iets uit de documentaire kunnen leren.'
J. Heerkens, voorlichter Slachtofferhulp Nederland: 'Aan de ene kant zijn we natuurlijk voorstander van de vrijheid van meningsuiting, aan de andere kant heb je rekening te houden met de gevoelens van de slachtoffers. Een van hen herinnert zich nog dagelijks dat dat pistool op zijn hoofd werd gezet. Hij was niet dood omdat er geen kogel meer in het magazijn zat.
'Er zijn ook mensen bij die dit hoofdstuk hebben afgesloten. Als je dan hoort dat iemand een film maakt waarin de dader aan het woord komt, is dat al genoeg om alles weer naar boven te halen.
'Ik heb eerder met Polak gesproken over een film die hij wilde maken over Joodse onderduikers die vijftig jaar geleden gexecuteerd waren. Dit gaat om veertien jaar, dat is te kort.
'Yilmaz neemt geen verantwoordelijkheid voor zijn daad in de film, dat is het meest grievende voor de slachtoffers. Polak zegt dat ze er iets van zouden kunnen leren? Dat is toch een ontzettend arrogant standpunt? Dat maken ze zelf wel uit.'
Hans Verploeg, algemeen secretaris van de Nederlandse Vereniging van Journalisten: 'Wij zijn er niet voor als een uitzending als deze vooraf verboden zou worden. Het is niet een uitzending die alsnog kan leiden tot een misdaad. Ook als mensen gegriefd worden, geldt: achteraf beoordelen.
'Dit programma is in detail door deskundigen bekeken. Ik begrijp dat het zwaar is voor de slachtoffers, maar dan nog geldt het grote goed van de persvrijheid. Mensen die zich gegriefd voelen kunnen daarn  naar de Raad voor de Journalistiek of de rechter stappen. Met het vooraf laten zien van de documentaire aan de slachtoffers is de VARA heel ver tegemoet gekomen aan de gedupeerden.'
Mr P. de Vos, advocaat van de nabestaanden en overlevenden van de schietpartij, in zijn pleidooi: 'Het is duidelijk dat de VARA de belangen van mijn clinten heeft genegeerd. Ze krijgen te horen van deze amateurpsycholoog dat het goed zou zijn als ze ernaar zouden kijken. Je krijgt de indruk dat het de VARA alleen maar gaat om de kijkcijfers, en dat wordt versterkt door de cover van het VARA-magazine. De kijker moest lekker gemaakt worden.
'De opzet van het programma deugt niet. Yilmaz wordt de held en krijgt daar zendtijd voor. Hij zet zichzelf neer als slachtoffer. De slachtoffers zijn de schuldigen. Sommigen lopen sinds de aankondiging van de documentaire rond met zelfmoordplannen.
'De slachtoffers en nabestaanden wilden niet meewerken aan de film want ze wilden niet herinnerd worden aan wat was gebeurd. En Polak had gezegd: 'Ik wil geen huilende mensen op tv'. De VARA handelt onrechtmatig zonder zwaarwegende belangen. De VARA, die het altijd opneemt voor de zwakken, die daarvoor opgericht is.'
F. Lhnen, mental coach van het Instituut Mental Coaching: 'Wanneer houdt de vrijheid van meningsuiting op en wanneer is het een circus? Dit heeft niet te maken met vrijheid van meningsuiting maar met kijkcijfers. Het effect van uitzending op de nabestaanden is dat er machteloze woede ontstaat en dat ze tekort worden gedaan door het recht.'
G. Schuijt, hoogleraar mediarecht UvA en de RijksUniversiteit Leiden: 'Bezwaar maken tegen publicatie is altijd heel erg moeilijk. Niemand heeft voorafgaand verlof nodig. Steeds weer moet de rechter beoordelen wat zwaarder telt, de privacy van de een, of de vrijheid van meningsuiting van de ander. Daar is geen rangorde tussen.'
Fenneken Veldkamp

