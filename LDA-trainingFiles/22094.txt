Joure.
Topografische kaart van Joure (woonplaats), sept. 2014
Joure (Fries: "De Jouwer") is een plaats in de Nederlandse provincie Friesland en de hoofdplaats van de gemeente De Friese Meren. Joure heeft 13.013 inwoners (2016).
Inwoners van Joure worden Jousters genoemd; in de volksmond worden ze ook wel Jouster Keallepoaten (kalfspoten) genoemd. De Friese ‘keallepoat’ (kalverpoot) is een koekoffer, die onze voorouders brachten aan de watergeest uit dank dat hij hun land zoveel water had toebedacht. Het product bestaat uit twee langwerpige koeken die naast en tegen elkaar aan worden gebakken en daardoor op kalverpoten lijken. Ze worden gemaakt van roggebloem, honing en verschillende kruiden.
Geschiedenis.
Joure is ontstaan boven op een zandrug op een kruising van waterwegen naast het voormalige dorp Westermeer. Rond 1400 werden veel kanalen gegraven door Hamburgvaarders. Zij zochten een afgelegen plaats, die door kanalen en trekpaarden bereikbaar was, omdat deze plaatsen relatief veilig waren voor de bevreesde Noormannen. Toen is ook de Kolk gegraven, vanwaar ook een vaarweg "De Overspitting" naar Heerenveen gegraven werd.
In de crisisjaren was er veel bedrijvigheid in Joure. De turf die kwam van onder andere het Nannewiid (door turfafgraving ontstaan meer, ten zuiden van Oudehaske), vervoerd op pramen in Joure en werd overgeladen in skûtsjes. Dit overladen gebeurde op de plaats, waar nu de kerk "de Oerdracht" staat.
Sommige straatnamen (zoals "Eeltsjebaes, Aukebaes en Hettebaes") herinneren nog aan de scheepswerven, waar nieuwe skutsjes en pramen werden gemaakt, maar ook veel reparaties werden verricht. Voor de oorlog was Joure deel van een uitgebreide paardentram-netwerk. Daarmee was Joure verbonden met Sneek, Lemmer en Heerenveen. De Stationsstraat is een straatnaam uit die tijd. Leuk detail is, dat er voor de aanleg van deze rails eerst wegen aangelegd moesten worden. De Tramwei herinnert daar nog aan. Daarvoor was men gewend om alle vervoer per boot te ondernemen.
De plaats is van oudsher geen stad, maar tevens te groot om een dorp te worden genoemd. Naar Oud-Friese traditie wordt zo'n plaats een "vlecke" genoemd.
Over de oorsprong van de naam Joure, of De Jouwer zijn verschillende theorieën. Veelal wordt gedacht dat het van het Friese woord "Hjouwer" komt, dat "haver" betekent.
De naam van Joure is verder onlosmakelijk verbonden met die van Douwe Egberts. In 1753 begon de vader van Douwe Egberts, Egbert Douwes, aan de Midstraat in Joure een zaak in koloniale handelswaren, die is uitgegroeid tot de bekende koffiebrander. Jarenlang zat er nog een DE-winkel aan de Midstraat. Deze is op 24 oktober 2014 gesloten.
Tot de gemeentelijke herindeling van 1984 maakte de hoofdplaats Joure deel uit van de voormalige gemeente Haskerland en daarna tot 2014 van de voormalige gemeente Skarsterlân. Vervolgens ging Joure deel uitmaken van de gemeente De Friese Meren.
Ten oosten van Joure liggen de Haulsterbossen. Ten noorden van Joure ligt de Haskerveenpolder. Ten westen van Joure ligt de Langweerder Wielen. Joure beschikt over een subtropisch zwembad, haven, oud centrum en mooie waterrijke woonwijken.
Bevolkingsontwikkeling.
De bevolkingsomvang van Joure is sinds de jaren 1950 verdrievoudigd. In de tien jaar van 1993 tot 2003 is het aantal inwoners dan ook met ruim 1000 mensen toegenomen. Dit is voor Friese standaarden een forse stijging. Een daling in het inwonertal na 2003 is te wijten aan de sluiting van het plaatselijke asielzoekerscentrum.
Industrieterreinen.
In Joure zijn 5 industrieterreinen (van oud naar nieuw): Tolhúswei, Douwe Egberts, Sewei, Woudfennen (in aanbouw), De Ekers.
Parken en natuurgebieden.
Park Heremastate. Brug over de grote vijver.
Verkeer en vervoer.
Joure ligt tussen Sneek en Heerenveen. Vlak ten zuiden van de plaats bevindt zich Knooppunt Joure: een grote rotonde waar de snelwegen A6 en A7 samenkomen. Het lokale openbaar vervoer wordt verzorgd door Arriva met vijf reguliere busdiensten (waarvan één spitsbus), twee belbusdiensten en één opstapper. De drie interlokale sneldiensten (Qliner) worden ook verzorgd door Arriva. De scheepvaart passeert de Joustersluis naar de Noorder Oudeweg.
De rotonde in de snelweg zal worden vervangen door een fly-over (viaduct). Men is al begonnen aan de werkzaamheden hieraan. De weg vanuit Joure (Geert Knolweg) zal dan doorverbonden worden met de weg naar Haskerhorne (Jousterweg). De snelweg van Sneek (A7), die nu om Joure heen draait, zal rechtdoor getrokken worden richting Ouwsterhaule. Bij het bereiken van de snelweg naar Lemmer, zal een T-kruispunt komen in de snelweg. Deze werkzaamheden zouden eind 2017 klaar moeten zijn.
