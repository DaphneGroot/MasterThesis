 Krasnapolsky ziet forse groei winst p.a. 
 AMSTERDAM, 18 feb (Reuter) - Grand Hotel Krasnapolsky NV heeft meegedeeld dat zij voor 1997 een "aanzienlijke stijging" van de winst per aandeel verwacht. 
 Dat optimisme is volgens de directie gebaseerd op enerzijds betere resultaten in alle exploitaties en anderzijds door het ontbreken van verliezen in het Lido, waaruit het hotel-en restaurantconcern zich vorig jaar terugtrok. 
 Verder wil Krasnapolsky haar positie versterken door uitbreiding van managementactiviteiten. 
 In 1996 boekte het bedrijf een netto winst van 5,25 miljoen gulden, vergeleken met 1,6 miljoen in het voorgaande jaar. Bij het resultaat van 1996 was nog een last van 1,1 miljoen inbegrepen in verband met het stoppen van alle exploitaties in het Amsterdamse Lido. 
 Rekening houdend met de uitbreiding van aandelen in verband met de bonusuitkering van vijf procent van vorig jaar is de winst per aandeel gestegen van 6,73 gulden tot 22,15 gulden. 
 Volgens de directie is de aanzienlijke winstgroei van het afgelopen jaar vooral te danken aan de bijdragen van Hotel Krasnapolsky en de begin 1996 verworven hotels Schiller, Doelen en Caransa. Ook de managementinkomsten uit het Utrechtse Holiday Inn droegen bij, aldus Krasnapolsky. 
 Het bedrijf betaalt over 1996 een dividend van 7,50 gulden contant. Over 1995 werd 2,50 gulden betaald plus een bonus van vijf aandelen per 100 bestaande stukken. 
 Aan de op 12 mei te houden jaarvergadering zal worden voorgesteld de aandelen te splitsen, waarbij een oud aandeel zal worden opgedeeld in 10 nieuwe. 
 - redactie Amsterdam, 020 504 5000, fax 020 504 5040. 
 (c) Reuters Limited 1997. 
