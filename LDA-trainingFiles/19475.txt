Harders.
De harders of harderachtigen vormen een orde, de Mugiliformes met maar één familie, de Mugilidae (volgens Fishbase).
Kenmerken.
Ze hebben twee rugvinnen, één rugvin met meestal 4 stekels en een tweede vin met vinstralen en een buikvin met 5 vinstralen. De zijlijn is nauwelijks zichtbaar (indien aanwezig). Harders worden hoogstens 90 cm lang.
Leefwijze.
Deze schuwe vissen verplaatsen zich in scholen en voeden zich met kleine wieren (zoals diatomeeën) en bodemorganismen.
Verspreiding en leefgebied.
Harders komen voor in alle wereldzeeën, zowel in de tropische als gematigde klimaatgebieden. Ze komen voornamelijk voor in kustwater, ook in brak water, en sommige soorten in zoet water ("Liza abu" alleen in zoet water en estuaria).
