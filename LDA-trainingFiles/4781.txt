	Een encyclopedie die kan zoekraken
	Bij uitgeverij Het Spectrum is men redelijk tevreden over de verkoopresultaten van hun 'eerste, echte multimediale encyclopedie'. Althans, dat beweert Leendert Jan Zonneveld, werkzaam bij dezelfde uitgeverij. Maar cijfers kan hij 'helaas' niet geven. Nadere informatie wel, graag zelfs.
Daarmee is hij nog behoorlijk open, want bij concurrent Reed Elsevier, maker van de aloude Winkler Prins, geven ze zelfs dat niet. 'We zijn er mee bezig', aldus de product-manager aldaar, Sander Bekkers. 'Cd-rom is de toekomst van de encyclopedie, dat zal duidelijk zijn, maar over hoe en wanneer wij met een product komen, zeggen we niets. Dat hebben we zo met elkaar afgesproken.'
Terug dan maar naar Zonneveld, die in 1995 ook betrokken was bij de eerste versie van de Spectrum-encyclopedie op cd-rom. Zonneveld: 'Die bestond alleen uit tekst en plaatjes. En omdat het de eerste Nederlandse digitale encyclopedie was, trok die enorm veel belangstelling. We hebben er veertigduizend van verkocht. Er zijn er dus al aardig wat in de markt en ik kan me voorstellen dat de eigenaars daarvan hun exemplaar niet inruilen voor deze nieuwe versie waar wl geluid en bewegende beelden op te zien zijn.'
Een van de meest trieste broodwinningen in de jaren tachtig was die van encyclopedieverkoper. De markt voor de kloeke papieren informatiedragers was volledig ingestort en er trad een jarenlange stilte in, waarin de uitgevers weinig meer konden doen dan treurig naar hun voorraadstaten kijken en bedenken hoe ze die enorme stapel papier fatsoenlijk konden wegwerken.
Voorlopig geen nieuwe projecten meer, zo was het parool. De hoop van de uitgevers was weliswaar gevestigd op de personal computer, maar voordat die in voldoende huisgezinnen aanwezig was om een uitgave minder riskant te maken, moesten er toch bijna twintig jaren verstrijken. En dan nog. De summiere informatieverstrekking van de uitgeverijen duidt er bepaald niet op dat het geweldig storm loopt.
Toch is er veel voor te zeggen om de digitale encyclopedie te loven. Kostte een papieren encyclopedie enkele duizenden guldens, de cd-romversie is vele keren goedkoper: 275 gulden. Wie zijn oude digitale encyclopedie inlevert, krijgt bovendien 125 gulden korting.
Het op n na meest opvallende verschil met de oude versie is dat de encyclopedie op schijf geen sieraad meer is voor de boekenkast of het wandmeubel, maar een doosje op pocketboekformaat. De encyclopedie kan zelfs zoekraken.
Het derde verschil is dat wie in de encyclopedie wil 'bladeren' eerst zijn pc moet aanzetten en het programma starten. Dat is een extra handeling, maar dat nadeel wordt ruimschoots gecompenseerd door de wijze waarop er naar informatie kan worden gezocht.
Om bij de tachtigduizend onderwerpen van de encyclopedie te geraken zijn er 350 duizend ingangen. De meest voor de hand liggende is de gewone alfabetische volgorde, beginnend bij de lengte-eenheid 'A, genoemd naar de Zweedse natuurkundige Anders Jns 'Angstrm, tot (althans bijna tot) Reinder Zwolsman (1912-1988), de onroerendgoedmagnaat, wiens Schevenings imperium in de jaren zeventig instortte.
Daarnaast kan er ook via rubrieken als Mens en Maatschappij, Cultuur, Levenswetenschappen, en Techniek worden gezocht, die op hun beurt weer zijn opgedeeld in onderrubrieken. De derde, en laatste mogelijkheid is wat Spectrum 'freetext-zoeken' noemt. Dat is het intikken van een woord, waarna een lijst verschijnt van lemma's waarin dit woord voorkomt. Bij betreffende lemma's staat aangegeven of er een topografisch kaartje, een plaatje, een geluidsfragment, of zelfs een bewegend-beeldfragment is te zien.
De encyclopedie is aangeboden aan staatssecretaris Netelenbos van Onderwijs, omdat volgens uitgever Zonneveld het schijfje voor met name scholieren aantrekkelijk is, nu het 'kunnen vinden van informatie' steeds meer terrein wint ten koste van het 'kennen van informatie'.
Dat zoeken levert overigens soms rare verbanden op. Bij Louis Paul Boon, schrijver (1912-1979) staat bijvoorbeeld dat hij in 1977 De zwarte hand schreef. Onderin het scherm wordt vervolgens verwezen naar het lemma Zwarte Hand. Dat lemma opgezocht hebbend, blijkt de Zwarte Hand een Servische terreurbewging te zijn. De club die Gravilo Princip opleidde, wiens dodelijke schoten op aartshertog Franz Ferdinand, de Eerste Wereldoorlog inleidden. Dat heeft niets met Louis-Paul Boon te maken.
Zonneveld: 'Bedankt voor de tip. De encyclopedie is opgebouwd uit het complete databestand van Het Spectrum. In dit geval heeft de computer een verband gelegd dat er niet is. Bij het samenstellen van een encyclopedie gaat er wel een redactie overheen, maar geen enkel naslagwerk is foutloos.'
Gijs Zandbergen
Spectrum Encyclopedie 1997. ISBN 90 5344 148. Prijs:  275,00.
Bij inlevering voorgaande versie  125,00 korting.

