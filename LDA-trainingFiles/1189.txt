	Rode koppen in Parijs
	HELMUT KOHL en Jacques Chirac tekenden in december twintig vellen vol gezamenlijke defensievoornemens. Die vellen lekten vorig weekeinde eendrachtig uit via Le Monde. Hoe uiteenlopend waren de reacties vanuit Parijs en Bonn! Betrekkelijke, maar hoorbaar tevreden stilte in Duitsland. Terwijl de woordvoerders van het Elysée met rode koppen overuren maakten en daarna ook in het Franse parlement de zeeën flink hoog gingen. Was dat inderdaad, zoals regeringswoordvoerder Lamassoure wilde doen geloven, alleen vanwege de 'misverstanden bij het overbrengen van de post', met andere woorden het gelek?
Het verschil in ontvangst laat zich makkelijk verklaren. Voor de richting van de Duitse defensiepolitiek valt er niet zoveel nieuws te ontdekken in deze overeenkomst, die overigens van de Franse minister van Buitenlandse Zaken geen verdrag mag heten, geen akkoord ook omdat er niets geratificeerd hoeft te worden. Minister Hervé de Charette sprak in het parlement van een 'oriëntatie-document', wat zo zalvend eufemistisch klinkt dat er aan Franse kant wel degelijk iets aan de hand moet zijn.
En dat is ook zo. Helaas voor de draaiende Charette wond de Duitse minister van Defensie Rühe er voor de televisie geen doekjes om. Hij zei dat Parijs met deze tekst voor het eerst erkent dat de NAVO op het gebied van de nucleaire afschrikking dominant is, en dan vooral dankzij de Amerikaanse bijdrage. 'Dat hebben de Fransen ook getekend', zei Rühe, en, om er vooral geen misverstand over te laten bestaan: 'Er zijn zelfs mensen die denken dat dit papier de NAVO-isering (in de vertaling van Libération 'otanisation') van Frankrijk betekent.'
Dat was natuurlijk tegen alle Franse zere benen, en toen het interview met Rühe doordrong tot de Assemblée Nationale, werd er luid gekermd. Tot dat moment hadden de ministers Millon (Defensie) en Hervé de Charette zich staande gehouden op de stelling dat er niets nieuws onder de zon was. Frankrijk doet immers al van harte mee aan de Europese defensie in de vorm van de WEU; afspraken over voorafgaande consultatie bij gebruik van atoomwapens dateren van 1987; het Frans-Duitse legerkorps van 1988 en een Eurokorps van 1992. Alles in een mooie, rechte lijn.
De socialistische oppositie, die een spoeddebat had gevraagd en gekregen in verband met het uitlekken van de tekst, werd rellerigheid verweten. Wat uiteraard óók waar was. Het verwijt van 'suivisme' - een slechte vorm van volgzaamheid waar het Nederlands geen woord voor kent - is in Frankrijk zwaar, zeker als het om het volgen van de Verenigde Staten gaat.
In hetzelfde psychologische kader probeerde de regeringskrant Le Figaro de zaak van de oppositie af te doen als het oprakelen van 'oude Franse passies en frustraties'. 'Alles is er weer: het thema van het ''papier'' afkomstig uit Duitsland, net als in de tijd van de Emser Depêche die leidde tot de oorlog van 1870; het thema van het vermeende ''geheim'', zoals in de tijd van de Dreyfus-affaire; van het ''verbijsterde'' parlement, en zelfs ontbrak het niet aan een volksvertegenwoordiger die riep dat wij hier getuige waren van ''het einde van Frankrijk''.'
Die volksvertegenwoordiger was een van de voormalige ministers van Defensie onder Mitterrand, Chevènement, die het spook van generaal De Gaulle uit de kast haalde - zoals bekend een uitgesproken tegenstander van het Bondgenootschap onder leiding van de Amerikanen.
Natuurlijk probeerde links - blij eens een keertje verenigd te zijn - de rechtse meerderheid uit elkaar te spelen.
De oude Gaullisten hadden ze makkelijk mee. En natuurlijk speelden er andere politieke spelletjes een rol in de opwinding - bijvoorbeeld dat van parlementsvoorzitter Séguin die het maar al te aardig vindt om wat spaken in het wiel van de Franse defensiepolitiek te steken, omdat hij mordicus tegen de voorgenomen afschaffing van de dienstplicht is.
Maar al het wenden en draaien achter het spreekgestoelte kon toch niet verhullen wat er in die tekst staat, die Le Monde gisteren integraal afdrukte. Onder het kopje 'een gemeenschappelijke strategische benadering' valt te lezen: 'De belangrijkste garantie van de veiligheid van de bondgenoten wordt verzekerd door de strategische kernwapens van het Bondgenootschap, met name die van de Verenigde Staten; de onafhankelijke kernwapens van het Verenigd Koninkrijk en Frankrijk, die de rol van afschrikking vervullen die hun toekomt, dragen bij aan de afschrikking en de globale veiligheid van de Bondgenoten.'
Daar is geen woord Spaans bij. President Chirac schuift op naar de NAVO, waarvan hij zich in 1995 voorgenomen had weer volledig lid te worden. Zover is het nog niet, maar voor de stabiliteit in Europa lijkt het alleen maar winst. Wat dit 'papier' betekent voor de Frans-Duitse betrekkingen is een andere vraag. Om maar eens een paar hangende kwesties op te werpen: betekent dit gezamenlijke optrekken dat Jacques een telefoontje richting Helmut pleegt wanneer hij opnieuw kernproeven gaat nemen? Pakt hij de telefoon wanneer er weer een enge dictator in Afrika in het zadel gehouden moet worden? En andersom, zal Helmut in zijn beste Frans het voornemen kenbaar maken als er weer een land als, pakweg, Kroatië, om Duitse erkenning smeekt?
Dat alles blijft in het koffiedik verscholen. Bij nader inzien lijkt de term 'oriëntatie-document' toch zo gek nog niet.
Martin Sommer

