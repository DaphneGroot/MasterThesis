Jesus Christ Superstar (musical).
Jesus Christ Superstar is een rockopera met muziek van Andrew Lloyd Webber en tekst van Tim Rice. De toneeluitvoering werd net als de film die van de musical verscheen een succes. De theaterversie wordt nog regelmatig door velerlei gezelschappen uitgevoerd.
De rockopera werd in 1970 uitgebracht als album (met zang van onder andere Ian Gillan, Yvonne Elliman, Murray Head en Barry Dennen) en werd vervolgens als musical op de planken gebracht in Londen en op Broadway. Door religieuze groeperingen werd destijds geprotesteerd tegen de opvoering van het stuk, omdat Jezus te veel als een gewone sterveling zou worden neergezet. Inmiddels wordt het stuk echter ook opgevoerd door kerkelijke musicalgezelschappen.
Inhoud.
Het stuk behandelt, grotendeels vanuit het gezichtspunt van Judas, de laatste week uit het leven van Jezus. De rockopera beschrijft hoe Judas afstand neemt van Jezus, die in Judas' ogen de aandacht te veel op zijn persoon laat vestigen (als zoon van God, wat Judas niet gelooft) en te weinig op de goede daden die hij doet; Judas meent dat de aanvankelijk nobele beweging rond Jezus gestopt moet worden voordat zij uit de hand loopt. Tegelijkertijd zijn de hogepriesters bang voor het afkalven van hun gezag als steeds meer volk Jezus volgt en hem aanspoort hun land te bevrijden van de Romeinse overheersing. Deze houding van het volk beangstigt ook Jezus, die weet welk lot hem te wachten staat. Uiteindelijk vinden de hogepriesters en Judas elkaar en wordt Jezus verraden, waarna Judas uit wroeging zelfmoord pleegt. De lokale joodse heerser Herodes, aan wie Jezus wordt voorgeleid, beschouwt Jezus door de verhalen over zijn wonderen slechts als een amusante goochelaar en stuurt hem, als Jezus niet aan zijn verzoeken voldoet, teleurgesteld door naar Pontius Pilatus. Deze Romeinse gouverneur van Judea, die zelf geen kwaad in Jezus ziet, ziet zich door de druk van het volk, gecombineerd met Jezus' halsstarrige houding, gedwongen Jezus te laten kruisigen.
Met name de liederen "I don't know how to love him" (gezongen door Maria Magdalena over Jezus) en "Superstar" (waarin Judas anno 1970 Jezus confronteert met zijn optreden in de eerste eeuw) hebben grote bekendheid verworven.
Film.
In 1973 is het stuk verfilmd onder regie van Norman Jewison (zie Jesus Christ Superstar (film)). De filmversie, met hoofdrollen voor Carl Anderson (Judas), Ted Neeley (Jezus Christus), Yvonne Elliman (Maria Magdalena) en Barry Dennen (Pontius Pilatus), is gemaakt in jaren-zeventig-stijl.
Nederland.
De première vond plaats op 3 november 2005 in de Stadsschouwburg Utrecht. De hoofdrollen werden gespeeld door Dieter Troubleyn (Jezus), Martin van der Starre (Judas) en Casey Francisco (Maria Magdalena).
Vlaanderen.
De première vond plaats op 4 maart 2015 in de Onze-Lieve-Vrouw Maagd der Armenkerk in Schoonbeek, Bilzen. De hoofdrollen werden gespeeld door Raffaele Vetrugno en Jos Duelen (Jezus), Milo Claesen (Judas) en Anke Lenaerts (Maria Magdalena) onder regie van Hubert Schoenmaekers.
