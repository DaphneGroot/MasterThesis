	BART VOSKAMP
	WEER KWAM rugnummer 109 in de bus binnen, en weer was de Italiaan Eros Poli de buschauffeur. Als de grootste renner (1.94 meter) van het peloton 'Grupetto' roept, stapt Bart Voskamp, en met hem vele andere renners, graag in.
'Makkelijk ritje', becommentarieert Voskamp het uitstapje naar Zwitserland. 'Nee, over de busdiensten hoor je mij niet klagen.'
De bergen zijn eindelijk achter de rug en maandag, in de rit naar Morzine, werden we geconfronteerd met de omgekeerde wereld. Normaal gesproken moet Voskamp ploegmaat Blijlevens helpen om het hooggebergte door te komen. Maandag was het andersom en gaf de man die in Dyon en/of Parijs moet winnen Voskamp een duwtje. Rugnummer 109: 'Shit, hebben jullie dat gezien? '
'Op de Joux Plane was ik inderdaad ongelooflijk slecht', geeft Voskamp ronduit toe. Zo'n duwtje van een ploegmaat is dan heel welkom. 'Dan ga je heel even twee kilometer per uur harder, da's lekker hoor.'
Met dikbuikige, naar bier en knoflook ruikende idioten die zonodig moeten meehollen en de renners al duwend in gevaar brengen heeft Voskamp weinig op. 'Elk duwtje is welkom, maar wel van een beetje sportief iemand. Iemand die controle over zijn lichaam heeft. In psychologische zin vind ik zo'n duwtje ook wel lekker. Hoe miniem ook, je krijgt toch het idee dat je geholpen wordt. '
Van die lui die alleen maar meehollen, zwaaiend naar de tv-camera's, wordt Voskamp soms niet goed. 'Heel irritant. Hetzelfde gevoel dat je hebt tijdens een training en er gaat zo'n toerrijder in je wiel zitten. En je krijgt 'm er niet af'
Sinds maandagavond heeft Voskamp een andere kamergenoot. De Deen Hamburger moest opgeven, Voskamp deelt nu de kamer met de Fransman Roux. 'Aardige jongen, hoor. Mijn Frans? Tres bien, merci. No problem. Ach, de vaktermen beheers je. '
Als TVM op stap is staat de kamerindeling meestal van te voren vast. Voskamp slaapt in principe met Hamburger. 'Bij zo'n indeling wordt natuurlijk ook wel een beetje gekeken naar wie goed met wie kan opschieten. Ik ben makkelijk, het maakt me niet zoveel uit. En ik snurk niet'
Parijs lonkt, zijn vrouw Marjon zal er wegens de bevalling niet langs de kant staan. 'Maandag moet ze meteen het ziekenhuis in Wageningen in. Ik heb net geregeld dat ik zondag met Servais Knaven mee naar huis kan rijden. In principe gaan we meteen naar huis.'
Als nu alles naar wens loopt mist Voskamp volgende week alleen de ronde van Stipthout. Bij de Acht van Chaam is hij weer present. 'Bij die criteriums verdien je het beleg.'
Marcel van Lieshout

