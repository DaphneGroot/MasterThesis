	Discussie over toetreding dreigt Verdrag van Amsterdam te overschaduwen; Kok vraagt politici om stilzwijgen over EMU
	Van onze verslaggever
DEN HAAG
Premier Kok roept 'alle Europese politici' op geen uitspraken meer te doen over de Economische en Monetaire Unie (EMU). Het debat over de herziening van het Verdrag van Maastricht, dat in juni onder leiding van Nederland moet uitmonden in het Verdrag van Amsterdam, wordt volgens Kok anders overschaduwd door de EMU-discussie. Dat verdrag moet de basis leggen voor de uitbreiding van de Europese Unie.
Kok zei dit dinsdag in Den Haag na een gesprek met de Zweedse premier Persson. Kok ontving Persson in zijn hoedanigheid van voorzitter van de Europese Unie (EU). De premiers hadden tijdens hun gesprek op het Catshuis, dat volgens Persson in een 'open en vruchtbare atmosfeer' plaatshad, afgesproken na afloop niets over de EMU-discussie te zeggen tegen de pers.
De voorzichtigheid van beide premiers had te maken met ongelukkige uitspraken van minister Zalm van Financiën en de hoog oplopende discussie over de EMU in Zweden. Persson was als minister van Financiën voor toetreding van zijn land. Maar volgens waarnemers zullen zijn eigen sociaal-democratische partij en vervolgens het Zweedse parlement eind dit jaar tegen deelname stemmen. Daarom probeert Persson in Europees verband de politieke schade voor zijn land zoveel mogelijk te beperken.
Premier Kok wilde gisteren niet reageren op vragen over een uitspraak die hij zou hebben gedaan tegen een Zweedse journalist. Kok zou hebben gezegd dat, als Zweden formeel aan de EMU-criteria voldoet, het niet anders kan besluiten dan deel te nemen.
Vorige week is minister Zalm in aanvaring gekomen met Italië, Spanje en Portugal. In een gesprek met journalisten zou hij hebben gesuggereerd dat het deze landen niet zou lukken om al in 1999 tot de EMU toe te treden. De opwinding over een later toetreden zou hij 'hysterisch' hebben gevonden.
In een brief aan zijn Italiaanse, Spaanse en Portugese collega's, die uitermate gepikeerd hadden gereageerd, heeft Zalm vervolgens geschreven dat het nooit zijn bedoeling was een voorselectie van landen te maken. De uitglijder van Zalm volgde op de escalatie van de drugsruzie tussen Nederland en Frankrijk, vóór het begin van het EU-voorzitterschap eind vorig jaar.

Foto
	In zijn hoedanigheid van voorzitter van de Europese Unie ontvangt premier Kok zijn Zweedse ambtgenoot Göran Persson op het Catshuis. FOTO MARTIJN BEEKMAN

