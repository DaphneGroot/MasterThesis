Leenwoord.
Een leenwoord is een woord dat door een taal is ontleend aan een andere taal.
__NOTOC__
Het Nederlands bezit veel leenwoorden, die soms niet meer als zodanig worden herkend. Zo is het woord "kelder" van oorsprong een Latijns woord "cellarium". In het "Groot Leenwoordenboek" van Van Dale worden 28.000 Nederlandse woorden beschreven, afkomstig uit zo'n 28 andere talen of taalfamilies.
Leenwoorden moeten niet verward worden met barbarismen. Al zien veel mensen moderne leenwoorden uit het Engels wel als zodanig (zie anglicisme). Een opmerkelijk voorbeeld is het advies om het Engelse woord "label" te vervangen door het woord "etiket", terwijl dat een van oorsprong Frans leenwoord is.
Het radicaal afkeuren van alle leenwoorden is een vorm van taalpurisme.
Pregnantie.
Leenwoorden treden onder andere op als er in de ontlenende taal voor een nieuwe ontwikkeling of nieuw inzicht geen adequaat woord voorhanden is. Van het uit een andere taal ontleende woord wordt dan in zijn nieuwe taalomgeving slechts één specifieke betekenis gebruikt, die de lacune opvult. Dit verschijnsel van betekenisspecialisatie heet pregnantie. Bijvoorbeeld het Oudgriekse "drastikós" (δραστικός), afgeleid van "drastos", het voltooid deelwoord van "drān" (δραν) ‘handelen, doen’, betekent in het Oudgrieks allereerst ‘ondernemend’ (van een mens gezegd), vervolgens ook ‘sterk werkend’ (van zaken). Deze laatste betekenis werd in de achttiende-eeuwse medische wereld gebruikt voor nieuwe, "drastische" (laxeer)middelen. In het Franse taalgebied heeft "drastique" nog steeds een medische connotatie. Bij ons is "drastisch" een synoniem voor "ingrijpend" geworden, mogelijk onder invloed van het Engelse "drastic".
Pejorisatie en amelioratie.
De dieventaal of het Bargoens moest voor buitenstaanders uit de aard der zaak zo onbegrijpelijk mogelijk zijn. Met name veel van oorsprong Hebreeuwse leenwoorden zijn op die manier via het Jiddisch in het Bargoens en vervolgens in het Nederlands terechtgekomen, zij het vaak met een pejoratieve betekenis. Bijvoorbeeld "bajes", één van de Bargoense termen voor gevangenis, is ontleend aan het Hebreeuwse "bàjit" (בית) dat ‘huis’ betekent. Dit aan lager wal raken van een leenwoord heet pejorisatie (of depreciatie). In tegenstelling tot bij pregnantie krijgen de leenwoorden in het geval van pejorisatie een betekenis die ze in de oorspronkelijke taal nooit hebben gehad. Dat laatste geldt ook voor het omgekeerde verschijnsel: amelioratie (of appreciatie), dat minder vaak voorkomt. Een voorbeeld daarvan is "bolleboos", uit Jiddisch: ‘belangrijk persoon, heer des huizes’, ontleend aan Hebreeuws "bà'al ha-bàjit" (בעל-הבית): ‘de huiseigenaar’.
