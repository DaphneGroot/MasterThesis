	De zwarte kanten van de ziel
	VAAK IS HET eerste beeld een nachtelijke opname van een trein of een locomotief. De lichtjes van de coups werpen spookachtige schaduwen over de donkere huurkazernes langs de baan. Soms klinkt boven het geraas van de passerende trein uit een gil, of een schot. Het zijn een paar zwart-witte oerbeelden en geluiden van een zogeheten film noir.
Recente Amerikaanse films als Seven van David Fincher (1995) en The Usual Suspects van Bryan Singer (1995) putten hevig uit de stroom misdaadfilms die door Hollywood werden geproduceerd in de jaren veertig en vijftig, tussen pakweg The Maltese Falcon van John Huston (1941) en Touch of Evil van Orson Welles (1958).
Gelet op het succes van Seven en The Usual Suspects spreekt de film noir nog steeds tot de verbeelding. Over het genre verschenen enkele boekenplanken vol studies, en de vraag rijst wat de romanschrijver en dichter Nicholas Christopher (geboren in 1951), docent aan Columbia University en New York University, nog heeft toe te voegen aan een type film waarover Raymond Chandler opmerkte: 'The streets were dark with something more than night.'
Somewhere in the Night heeft als ondertitel Film Noir and the American City. In Christophers optiek is het genre diep verankerd in de Amerikaanse stadscultuur. Legio films hebben titels als Cry of the City, The Naked City of While the City Sleeps.
Nu is de Amerikaanse stad altijd al een broeinest van misdaad geweest. Christopher citeert de Franse sociaal en politiek denker Alexis de Tocqueville, die al in de jaren veertig van de vorige eeuw de Amerikaanse steden en de inwoners afschilderde als 'een echte bedreiging voor de toekomst van de democratische republieken van de Nieuwe Wereld'. Daarna werd het in de steden alleen maar meer dringen.
Volgens Christopher verruilden tussen 1945 en 1968 twintig miljoen Amerikanen het platteland voor de stad. Vooral in de jaren veertig en vijftig gistte het er, toen de GI's, fysiek en psychisch uitgeput door de oorlog, terugkeerden van het front. Ze troffen een heel ander Amerika aan dan toen ze vertrokken.
De daaropvolgende Koude Oorlog en de heksenjacht van senator McCarthy op alles wat naar communisme riekte, versterkten de onzekerheid en de paranoia. In de steden heerste een atmosfeer van 'anything goes'. De films uit die jaren verwijzen niet rechtstreeks naar de politieke verwikkelingen of het communistische gevaar, ze dragen wel veelzeggende titels als Abandoned of Desperate.
 De film noir is niet typisch Hollywood, mist de glamour en het happy end; de films stralen angst uit, voor de toekomst en de dood. Christopher citeert James Greenberg, die in The New York Times schreef (mei 1994): 'Film noirs zijn films over volwassenen, gemaakt door volwassenen die zojuist een oorlog achter de rug hadden.'
De onpersoonlijke, donkere wolkenkrabbers, de bruggen, dokken, pieren en snelwegen, meestal gesitueerd in New York, San Francisco en Los Angeles, weerspiegelen de psyche van de held van de film noir, schrijft Christopher. In de wereld van staal en glas voelt de held zich eenzamer dan ooit. Niet zonder reden spelen vele scnes zich af in een auto, de ideale afscherming van de corrupte, gewelddadige stad. Fysieke contacten met de buitenwereld worden trouwens zoveel mogelijk gemeden; het wemelt in de film noir van telefoonscnes. Veel films spelen gedeeltelijk tijdens bokswedstrijden - de arena als metafoor - in bars, casino's of nachtclubs. Het zijn de plekken waar de boven- en de onderwereld elkaar ontmoeten, waar zaken worden gedaan, misdadigers elkaar ontmoeten, waar glitter en glamour de naoorlogse economische groei ademen. De held, die de nachtclub meestal met tegenzin betreedt, ontmoet er vaak de vrouw die hem noodlottig zal worden, de femme fatale.
Ook zij weerspiegelt de veranderingen buiten de studiomuren, schrijft Christopher. De vrouwen en vriendinnen van de teruggekeerde militairen stonden niet langer alleen achter het fornuis, ze hadden hun steentje bijgedragen aan de oorlogsmachinerie en genoten van hun toegenomen zelfbewustzijn en zelfstandigheid. In de film noir loopt de vrouw meestal niet aan de arm van een man door de stad, maar alleen.
Macht veroveren de vrouwen in de film noir vooral door de begeerte van mannen te wekken, gebruik te maken van hun lichaam. Het wemelt in de films van de call girls en party girls. Driehoeksverhoudingen, biseksualiteit en homoseksualiteit verschijnen soms nauwelijks verhuld op het doek. 'In de wereld van de film noir zoeken mannen en vrouwen seksuele bevrediging buiten het huwelijk', citeert Christopher critica Sylvia Harvey. Ook dat was een groot verschil met de Amerikaanse film van voor de oorlog.
Christopher is de ideale gids op een tocht langs films over de zwarte kanten van de ziel, die vol zitten met geweld, seks en dromen, en die niet, zoals de western en gangsterfilm, waren gebonden aan conventies, maar het vooral moesten hebben van een bepaalde atmosfeer.
Christophers analyse wijkt niet sterk af van wat we al wisten. Hij schrijft natuurlijk over de invloed op de camerahoeken en belichting van de Duitse expressionistische film uit de jaren dertig en het Italiaanse neorealisme, over de Franse film noirs uit de jaren dertig, over Amerikaanse hard-boiled detective-schrijvers. Maar ook over de sporen van Knut Hamsun, de Duitse romanticus Heinrich von Kleist en Edward Hopper in het genre.
Vooral de wijze waarop hij de film noir fileert en hoe hij ook neo-noirs onder de loep neemt, dwingt bewondering af. In de nieuwe generatie films, zoals Body Heat, treden de vrouwen ogenschijnlijk seksueel agressiever op, omdat er niets meer hoeft te worden gesuggereerd, zoals in de jaren veertig en vijftig. Maar juist die suggestieve kracht van veel scnes vormt de charme van de klassieke film noir.
Helaas ontbreken illustraties in Christophers goed geschreven, overzichtelijke boek. Dat is een grote ommissie. Zijn beschrijvingen van scnes doen verlangen naar foto's van schaars verlichte, beregende straten uit de B-films, die indertijd en passant in de studio's ontstonden. Of naar een foto van femme fatale Rita Hayworth in Gilda. Niet toevallig ook de actrice die door de bemanning was afgebeeld op de Enola Gay, het vliegtuig dat de atoombom op Hiroshima afwierp.
Harry Hosman
Nicholas Christopher: Somewhere in the Night - Film Noir and the American City.
The Free Press, import Van Ditmar; 290 pagina's;  56,25.
ISBN 0 684 82803 0.

Foto
	Dorothy McGuire in 'The Spiral Staircase'.

