	De kunst van het haalbare
	IS PAARS als voorzitter van de Europese Unie te voorzichtig, te low profile? Sinds tien dagen besturen Kok en Van Mierlo de Unie, en nu al zingt - vooral uit Franse hoek - kritiek rond. Parijs twijfelt of Kok en zijn Euroteam wel alles op alles zetten voor een Verdrag van Amsterdam.
Citaat van een Franse diplomaat twee dagen geleden in de krant Libération: 'Het echte probleem, dat zijn de Hollanders.' Waarom? 'Omdat de Hollanders de verkiezingen in Groot-Brittannië dit voorjaar willen afwachten, voordat ze met de onderhandelingen over het verdrag beginnen.'
De Fransen zijn bang dat Den Haag te zeer de oren laat hangen naar Groot-Brittannië. Net als in 1991, toen Nederland 'Maastricht' verdragsklaar moest maken en de toenmalige premier Lubbers zich liet ontvallen: 'Ik denk dat de Twaalf (Oostenrijk, Zweden en Finland waren toen nog geen lid van de Unie) nog niet rijp zijn voor een verdrag.'
De eerder geciteerde Franse diplomaat herinnert zich dat indertijd Den Haag de onderhandelingen over 'Maastricht' wilde stoppen, omdat de Britse premier John Major zich had uitgesproken tégen een nieuwe verdrag.
Van Mierlo heeft zich dezer dagen laten ontvallen dat de Unie 'elke provocatie ten opzichte van de Britten moet vermijden'.
Van Mierlo, geciteerd in Le Monde: 'Per slot van rekening zal het nieuwe verdrag (het Verdrag van Amsterdam) eenstemmig moeten worden geratificeerd.' Kok deed er (óók in Le Monde) nog een schepje bovenop met de uitspraak: 'Het zou een onvergeeflijke blunder zijn te geloven dat er slechts problemen zijn met het Verenigd Koninkrijk.'
Voorlopige en nauwelijks voorzichtige conclusies van de Franse diplomatie:
- De Hollanders willen wachten met concrete onderhandelingen over het Verdrag van Amsterdam tot ná de Britse verkiezingen, zodat er te weinig tijd overblijft om de verdragstekst nog in kannen en kruiken te krijgen.
- Den Haag blijft erop hameren dat rekening moet worden gehouden met het 'algemene niveau van ambitie', kortom óók met de (minder euro-enthousiaste) visie van Groot-Brittannië.
Met andere woorden: ook Paars zet de oude politiek voort, waarin Groot-Brittannië in de Unie wordt beschouwd als noodzakelijk tegenwicht tegen de as Parijs-Bonn.
Le Monde komt tot de slotsom dat de Nederlanders bij Londen te rade willen gaan over de grootte van hun 'exacte manoeuvreerruimte' voor het Verdrag van Amsterdam.
Moeten Kok en zijn Euroteam zich niet losmaken uit deze ijzeren Britse omknelling? Moeten zij niet ondubbelzinnig kiezen voor het ambitieuze euro-spoor van de Frans-Duitse as?
Parijs en Bonn geloven dat een flexibelere organisatie - oftewel hechtere Europese samenwerkingsverbanden (coopérations renforcées) - de Unie slagvaardiger zal maken. Als Londen zo moeilijk blijft doen, waarom kunnen we dan niet met z'n veertienen verder gaan?, luidt de suggestie.
Dé grote voorbeelden van deze flexibiliteits-politiek zijn het Verdrag van Schengen (waarover het Frankrijk van Jacques Chirac overigens zijn eigen interpretatie volgt) en de toekomstige Economische en Monetaire Unie, de EMU. In de toekomst zal wellicht ook de Europese buitenlandse politiek op die leest geschoeid moeten worden.
Als fungerend voorzitter van de Unie zou Nederland volgens dit model het Verdrag van Amsterdam moeten voorbereiden, vindt zéker Parijs. Naar zo'n idee worden de Britten simpel geconfronteerd met een kant-en-klaar verdragsontwerp, tactiek: take it or leave it.
Aan zo'n overvalstrategie zitten nogal wat haken en ogen. Het belangrijkste probleem: in de Unie moet het integratiestreven, de eenheid, voorop blijven staan. In die zin betekent flexibiliteit: sommigen in de Europese Unie beginnen alvast aan een bepaald avontuur, maar de anderen volgen op den duur.
Het is een heksenkarwei om dat tot ieders tevredenheid in het Verdrag van Amsterdam vast te leggen. Deze modernisering van het Verdrag van Maastricht gaat immers niet alleen de meest ambitieuze integreerders aan, maar álle vijftien Unie-landen: ieder moet akkoord gaan met de flexibiliteitspolitiek, óók Groot-Brittannië.
Dus: zónder de Britten geen Verdrag van Amsterdam. Daarom is het een heilloze weg om een verdragsontwerp te concipiëren waaraan Groot-Brittannië niet ten volle heeft meegewerkt. Bovendien - en daarin heeft Kok gelijk - is Londen niet de enige dwarsligger binnen de Europese Unie.
Niet de Britten torpedeerden bijna het Verdrag van Maastricht, maar de Denen en, op een haartje na, de Fransen! De opstellers van het Verdrag van Amsterdam, dat opnieuw in hoge mate aan de burgers voorbij zal gaan, moeten waarschijnlijk in veel meer Unie-landen spitsroeden lopen.
Politiek is de kunst van het haalbare - dit oude adagium geldt ook in de Europese Unie. Paars probeert deze kunst te beoefenen. Daarom dit keer waarschijnlijk geen black monday in Nederland over Europa.
Jos Klaassen

