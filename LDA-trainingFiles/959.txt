	Ballonvaart om de wereld mislukt
	Reuter, AP, The Guardian
CHICAGO
De poging van de Amerikaanse miljonair Steve Fossett als eerste een ballonvaart rond de wereld te voltooien, is mislukt. Op grond van prognoses werd zondagavond verwacht dat de 51-jarige effectenmakelaar vannacht in de buurt van het Indiase Calcutta zou neerkomen.
De zilverkleurige 'Solo Spirit' van Fossett kampte met brandstofgebrek, dat onder meer wordt geweten aan de koerswending van vrijdag boven de Sahara. De Libische kolonel Kadhafi weigerde de ballon toestemming te geven door het Libische luchtruim te varen, waardoor Fossett zijn koers in zuidwaartse richting moest verleggen. Zaterdag kon de Solo Spirit, met Kadhafi's instemming, alsnog op 7000 meter boven Zuid-Libië kruisen.
De vluchtleiding in Chicago meldde gisteren dat de luchtballon hoe dan ook meer kerosine gebruikte dan gecalculeerd. Ook onder de gunstigste politieke omstandigheden had Fossett de wereld niet gerond, aldus technisch co-directeur Saum. 'We weten niet waardoor.'
Fossett koos vorige week maandag in het Amerikaanse St. Louis het luchtruim. Zijn eigen oude wereldrecord ballonvaren van 8.700 kilometer, dat hij in 1995 vestigde tussen Zuid-Korea en het Canadese Saskatchewan, heeft hij met de 13.600 kilometer van nu ruimschoots overtroffen. Ook het duurrecord ballonvaren, dat sinds 1981 met zes dagen en zestien minuten op naam stond van de Amerikanen Abruzzo en Bradley, is gebroken.
De vluchtleiding in Chicago was zaterdag nog hoopvol gestemd, toen Fossett met een kruissnelheid van 200 kilometer per uur via Egypte, Saudi-Arabië en de Golf op India afkoerste. De reis begon wel zijn tol te eisen van de ballonvaarder, zo liet deze het controlecentrum elektronisch weten.
Fossett zou 'moe zijn en het koud hebben'. Sinds vorige maandag had hij nauwelijks geslapen. In zijn plastic capsule schommelde de temperatuur tussen de -18 graden en de 12 graden onder nul. De kabineverwarming deed het niet op een hoogte van zeven kilometer waar de lucht zuurstofarm is.

Foto
	GRAPHIC: Ballonvaarder Fossett beeindigt reis om de wereld na zes dagen

