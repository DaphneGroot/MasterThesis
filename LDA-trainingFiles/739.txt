	'Brunswijk gaf opdracht tot drugstransport'
	Van onze verslaggever
AMSTERDAM
Een drugskoerierster uit Suriname heeft Ronnie Brunswijk, de voormalige Surinaamse rebellenleider, aangewezen als organisator van een transport van ruim vijftig kilo cocaïne. De vrouw werd deze zomer veroordeeld tot een gevangenisstraf van zes jaar, maar verklaarde niet eerder over de betrokkenheid van Brunswijk. In november heeft zij een voor Brunswijk belastende verklaring afgelegd bij een rechter-commissaris in Haarlem.
De vrouw werd in maart vorig jaar aangehouden op de luchthaven Schiphol met de cocaïne in twee koffers. Brunswijk zat gedurende de vlucht van Suriname naar Nederland naast de vrouw. Tegen Brunswijk loopt sinds de drugsvangst al een gerechtelijk vooronderzoek van het Openbaar Ministerie (OM) in Haarlem.
Volgens een woordvoerder van het OM is nog geen definitieve beslissing genomen over daadwerkelijke vervolging van Brunswijk.
De raadsman van Brunswijk, de Amsterdamse advocaat mr. A. Moszkowicz, heeft zijn cliënt aangeraden voorlopig niet naar Nederland te komen. Volgens Moszkovicz heeft het Openbaar Ministerie met de vrouw mogelijk een kroongetuigeregeling getroffen, waarbij in ruil voor een belastende verklaring een tegenprestatie beloofd zou zijn. Volgens het OM is echter 'geen enkele deal' gemaakt.

