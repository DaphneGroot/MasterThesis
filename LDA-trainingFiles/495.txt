	Militair in Bosnië moet het doen met twee pilsjes
	Van onze verslaggever
DEN HAAG
De Nederlandse militairen die in Bosnië dienen, krijgen geen sterke drank meer. Ze mogen per dag nog twee glazen bier drinken of twee glazen wijn, in de bar van de eigen eenheid en niet in de eigen slaapgelegenheid. Lokale drankgelegenheden mogen niet meer worden bezocht.
Dat zijn de nieuwe regels voor het drankgebruik van de ongeveer duizend Nederlandse SFOR-militairen. Een woordvoerder van de landmacht in Den Haag ontkent dat de discipline is verscherpt omdat er sprake geweest zou zijn van overmatig drankgebruik. De regels verschilden per Nederlandse eenheid, en die zijn volgens de woordvoerder nu gelijkgetrokken.
Soldaten in Bosnië hielden zich niet altijd aan de regels en dronken sterke drank en bier op hun eigen kamers, waar zij niet werden gecontroleerd. Ook werd alcolhol genuttigd in Bosnische cafeetjes.
De regels voor de landmachtmilitairen waren, toen de VN nog in Bosnië zaten en onder IFOR, de voorganger van SFOR, altijd soepeler dan die voor de mariniers. Die mochten tijdens hun periode in Bosnië helemaal niet drinken.
Volgens de woordvoerder van Defensie is de maatregel geen ingreep van de nieuwe landmachtbevelhebber, luitenant-generaal Schouten. De regels zijn afgekondigd door de Nederlandse commandanten in Bosnië. Van Schouten, die onlangs een bezoek bracht aan de troepen in Bosnië, is bekend dat hij net als de andere bevelhebbers de regels strakker wil hanteren. In een toespraak zei hij onlangs dat 'het dragen van oorbellen en het meevoeren van teddyberen niet het beeld opwekken van een professionele militair'.
Schouten: 'Ook zaken als losse omgangsvormen tussen meerderen en minderen en het tutoyeren worden vaak niet begrepen en gaan ten koste van het imago. Het is nog steeds niet verkeerd om anderen op hun incorrecte gedrag te wijzen. Daarvoor hoef je je als hogere in rang, hoe hoog dan ook, niet te schamen.'

