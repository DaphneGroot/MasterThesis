	Beoogd ereburger Chan moet het doen met vulpen
	Van onze verslaggeefster
ROTTERDAM
Simon Field, directeur van het International Film Festival Rotterdam, staat er enigszins beteuterd bij. Op de eerste dag van het eerste festival onder zijn leiding verstoort een pijnlijke mededeling de feestelijkheden rond zijn eregast, megaster Jackie Chan uit Hongkong. Hij zou eerst ereburger van de stad worden, toen 'buitengewoon burger'. Alles liep mis. Chan moest het uiteindelijk doen met een vulpen en een fotoboek.
De gevierde filmster was een ereburgerschap van de stad Rotterdam in het vooruitzicht gesteld, maar toen men er achter kwam dat Rotterdam maar één ereburger kent, Winston Churchill, werd daarvan afgezien en gekozen voor het fenomeen van 'buitengewoon burger'.
Pers en publiek verzamelden zich donderdagmiddag ten stadhuize, waar burgemeester Bram Peper de actieheld ontving. In gloedvolle bewoordingen maakte hij gewag van de overeenkomsten tussen de havensteden Hongkong en Rotterdam, waarna de geduldige, immer glimlachende Chan een vulpen werd geschonken, alsmede een fleurig boekwerk over de stad Rotterdam.
Geen woord over het 'buitengewone burgerschap'. Later werd uitgelegd dat het 'een fout van een ambtenaar' betrof, die een eigen leven was gaan leiden, aldus een woordvoerster van het stadhuis. Een bijzonder burgerschap, voor een extraordinary citizen, zoals gebruikelijk in buitenlandse steden, bleek in Rotterdam niet tot de mogelijkheden te behoren.
Jackie Chan, die zich eerder op de dag gevleid toonde met de eervolle geste en liet weten al van talloze steden, waaronder San Francisco en Los Angeles, ereburger te zijn, laat zich intussen van alle kanten fotograferen met vulpen en fotoboek in de hand.
En directeur Field vraagt zich bezorgd af of zijn eregast nu wel of niet op de hoogte is van het teleurstellende nieuws.

Zie ook pagina 12

