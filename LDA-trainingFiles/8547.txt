Sicilië.
Sicilië (Italiaans: "Sicilia") is een eiland en een autonome regio van Italië in de Middellandse Zee. Het ligt ten zuidwesten van de op het Italiaanse vasteland gelegen regio Calabria, en ten noordoosten van het Noord-Afrikaanse land Tunesië. De officiële Italiaanse en Siciliaanse naam is "Sicilia". De Oud-Griekse naam "Trinakria" betekent "het eiland met de drie punten". Dit is tevens de naam van de vlag.
De oppervlakte van het eiland is 25.709 km². Het eiland is maximaal 230 km lang en 170 km breed. De kustlijn is ongeveer 1000 km.
Tot de autonome regio Sicilië behoren ook de Liparische of Eolische Eilanden, het eilandje Ustica, de Egadische Eilanden, het eiland Pantelleria en de Pelagische Eilanden. De laatste twee liggen voor de kust van Tunesië en horen geologisch tot het Afrikaanse continent.
De eilandstaat Malta ligt ten zuiden van Sicilië.
Geschiedenis.
De oorspronkelijke inwoners van Sicilië, voor de Griekse kolonisatie waren de Elymianen, Sicani en Sicelen. Van deze stammen zijn de Sicelen waarschijnlijk het laatst op het eiland aangekomen rond 1200 v.Chr.
Sicilië werd later gekoloniseerd door Punische en Fenicische kolonisten uit Carthago en het oude Griekenland. Deze kolonisatie begon in de 8e eeuw v.Chr.. Sicilië vormde toen samen met zuidelijk Italië Magna Graecia. Er werden verschillende stadstaten gesticht op het huidige Sicilië, waaronder Gela, Agrigento, Selinunte, Himera en Messina.
Demografie.
Catania met op de achtergrond de Etna
Sicilië was onder de heerschappij van de Habsburgers en later de Bourbons voornamelijk gebruikt als bron van belastinginkomsten. Deze uitbuiting ontwrichtte de in de middeleeuwen nog bloeiende economie en zorgde voor sterk economisch verval. Ten tijde van de Italiaanse eenwording leefde het merendeel van de Siciliaanse bevolking in armoede. Een kleine groep van rijke grootgrondbezitters stond tegenover de bezit- en rechteloze landarbeiders. Opstanden werden hardhandig neergeslagen en zodoende emigreerden tussen 1880 en het begin van de Eerste Wereldoorlog veel Sicilianen naar de Verenigde Staten. Na de oprichting van de Italiaanse Republiek in 1946 bleven grote hervormingen uit, waardoor opnieuw veel Sicilianen naar het buitenland vertrokken.
Ondanks de vele emigranten ligt de bevolkingsdichtheid van Sicilië met 198/km² net boven het Italiaanse gemiddelde. Vooral de kustgebieden zijn dichtbevolkt. Meer dan een derde van de ruim vijf miljoen inwoners woont in de kuststeden Palermo, Catania, Messina, Syracuse en Trapani. Het binnenland is daarentegen zeer dunbevolkt. De gemiddelde levensverwachting ligt op 73 jaar voor mannen en 78 jaar voor vrouwen. Meer dan 97% van de bevolking is Rooms-katholiek.
In de loop van de geschiedenis werd Sicilië door Grieken, Romeinen, Byzantijnen, Arabieren, Normandiërs en Spanjaarden overheerst. Al deze volken hebben hun (etnische) sporen nagelaten op het eiland.
In de omgeving van Palermo liggen enkele dorpen, zoals Piana degli Albanesi en Santa Cristina Gela, waarvan de inwoners afstammen van Albanezen die in de vijftiende eeuw na de verovering van hun land door het Ottomaanse Rijk naar Sicilië trokken. In de steden zijn veel migranten. Deze komen vooral van Volksrepubliek China en Afrika. De meerderheid van de Chinese Italianen hier komt oorspronkelijk uit Wenzhou en zijn kleine ondernemers.
Taal.
Op Sicilië wordt naast het Italiaans ook Siciliaans gesproken, dat nauw verwant is aan het dialect van Calabria. Het Siciliaans wordt als een afzonderlijke taal beschouwd.
Bestuurlijke indeling.
Sicilië bestaat uit negen provincies: Agrigento, Caltanissetta, Catania, Enna, Messina, Palermo, Ragusa, Syracuse en Trapani. De provincies zijn vernoemd naar hun hoofdstad. De provincies zijn onderverdeeld in in totaal 390 gemeentes.
Tot 1812 bestond Sicilië uit drie zogenaamde "valli" die uit de Arabische tijd stamden: Val Demone, Val di Noto en Val di Mazara.
Landschap.
In het oosten, nabij Catania, bevindt zich de vulkaan Etna die als een enorme bult in het landschap alom aanwezig is. Daaromheen bevindt zich relatieve vlakte. Hier worden grote hoeveelheden fruit verbouwd. In west en centraal Sicilië wordt het landschap gedomineerd door heuvels. Opvallend is de droogte, in de zomer domineert de kleur goudbruin in de heuvels, met uitzondering van vele citroen- en sinaasappelplantages, vooral ten westen van Catania, waar bevloeiing aanwezig is.
In het noorden bevinden zich grote groene wouden.
Precies in het midden van het grote eiland ligt het wat grotere (eivormige) meer, het Lago Pergusa (1 bij 1,5 km), waaromheen het Autodromo di Pergusa loopt, een circuit voor autoraces.
Behalve het vulkanisme van de Etna, kent Sicilië in haar nabijheid ook nog de relatief kleine, maar zeer actieve, eilandvulkaan Stromboli, het noordelijkste van de Liparische of Eolische Eilanden.
Rometta strand bij zonsondergang in de voorkant van de Eolische Eilanden en Capo Milazzo
Steden.
De hoofdstad en eveneens de grootste stad van Sicilië is Palermo. Hieronder een lijst van de vijftien steden met meer dan 50.000 inwoners.
Cultuur.
de traditionele reuzen van Mata en Grifone festival gevierd in de tweede week van augustus Messina
Klimaat.
Op Sicilië is een Middellandse Zeeklimaat met warme zomers en zachte regenrijke winters. Aan de kusten is de gemiddelde temperatuur 's zomers 26 °C en 's winters 10 °C. In het zuiden kan de temperatuur stijgen tot 40 °C door de Sirocco die hete lucht uit de Sahara naar het noorden voert. In het binnenland is het in vergelijking met de kustgebieden koeler. Hier liggen de gemiddelde temperaturen rond de 19 °C in de zomer en 5° C in de winter. Van mei tot september valt er, op enkele stortbuien na, nauwelijks neerslag op Sicilië. Van oktober tot februari valt de meeste neerslag, voornamelijk in de noordelijke gebergten.
In Catenanuova werd op 10 augustus 1999 met 48,5 °C de hoogste temperatuur ooit in Europa gemeten.
Vervoer.
Er is een veerbootverbinding met het vasteland van Italië vanuit Messina. Deze veerboot wordt gebruikt door nachttreinen en enkele dagtreinen. Er zijn plannen om de veerboot te vervangen door een hoge brug, de Ponte di Messina. Dit dure project is omstreden en is meermaals geannuleerd en opnieuw gestart, afhankelijk van wie er aan de macht is. Op het eiland is er het normaalspoornet van de FS en een smalspoorlijn, de FCE (Ferrovia Circumetnea), rond de vulkaan Etna.
Luchthavens zijn er in Catania, Palermo, Trapani en Comiso. In Catania is er sinds 1999 een Metro op een deel van de FCE-spoorlijn.
Eten en drinken.
De Siciliaanse keuken lijkt sterk op de Italiaanse maar wel met lokale verschillen en een duidelijke invloed van de Spaanse, Griekse Franse en Arabische keukens.
