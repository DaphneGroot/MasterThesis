	Amsterdam vergroot voorsprong in strijd om damkampioenschap
	Van onze dammedewerker
AMSTERDAM
Landskampioen Hiltex heeft in de achtste ronde van de hoofdklassecompetitie weer meer afstand genomen van de achtervolgers. Zelf wonnen de Amsterdammers, terwijl de naaste achtervolgers één of meer punten verspeelden, zodat de marge met nog drie wedstrijden te spelen tot vier punten is vergroot.
Hiltex had in eigen huis weinig moeite met het in degradatiegevaar verkerende Heijmans/Excelsior. Clerc, Raven en Bastiaannet zorgden binnen vier uur spelen voor een ruime marge van zes punten.
In de slotfase voegden Wiering, Oudshoorn en Geurtsen daar nog eens zes punten aan toe: 16-4.
Het al drie maanden ongeslagen Informatica Drenthe zag de weg naar de top in Hengelo versperd. Okken ging als eerste tenonder tegen Faber, waarna Evert Dollekamp tegen Goudt voor de Drentse gelijkmaker zorgde.
Bert Dollekamp deed het tegen Van Splunter minder goed en leverde de punten in. In de slotfase werden de Hengelose grootmeesters Wiersma en Krajenbrink door Kalk en Spanjer in bedwang gehouden, maar Maas van 't Hoog bleef daardoor met 11-9 aan de goede kant van de score.
Huissen zag slechts twee van de drie grootmeesters tot winst komen tegen Cema/De Vaste Zet. Gérard Jansen veroverde de eerste plaats op de topscorerslijst door Verdel te verslaan.
Geert van Aalten won ook, maar Baljakin deelde de punten met Nitsch. De Belg Lemmens en de Witrus Presman zorgden voor het Limburgse tegenwicht: 10-10.
Dostal Vorden mengde zich in de strijd om de tweede plaats door een 11-9 zege op Priva De Lier, die de Gelderlanders dankten aan Hendrik van der Zee.
De Belg Hugo Verpoest zorgde voor de beslissende punten in het duel tussen TDV en Doetinchem: 11-9. Het Haagse RDG/DIO zag het duel tegen Rinsumageest wegens 'ijsgang' van het programma uitgesteld: Friesland was onbereikbaar vanwege de Elfstedentocht.
Stand: 1. Hiltex 15/99, 2. Huissen 11/90, 3. Dostal Vorden 11/89, 4. Cema/De Vaste Zet 11/85, 5. Informatica Drenthe 10/86, 6. Priva/De Lier 8/82, 7. Maas van 't Hoog 7/77, 8. TDV 7/76, 9. Doetinchem 6/76, 10. Rinsumageest 4/64 (uit 7), 11. Heijmans/Excelsior 3/66, 12. RDG/DIO 1/50 (uit 7).

Foto
	Harm Wiersma FOTO MARTIJN BEEKMAN

