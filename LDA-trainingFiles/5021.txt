	Morten Olsen zou goed passen bij de Ajax-filosofie
	MORTEN OLSEN heeft een onberispelijke staat van dienst. Als speler.
Als trainer is hij pas drieëneenhalf jaar actief en succesvol is hij tot dusverre niet. Het is niet vanwege zijn triomfen als oefenmeester dat het bestuur van Ajax, het wachten moe op Cruijff, de Deen heeft verzocht volgend seizoen Van Gaal op te volgen.
Olsen (47) is een beminnelijke man die akkoord gaat met de kwalificatie idealist en somber is gestemd over de toekomst van het voetbal. De schoonheid van het spel gaat hem vóór alles en het is daarom dat hij zo goed past bij de Ajax-filosofie.
Het kan haast niet anders of de bestuurders van de club herinnerden zich onlangs een interview dat Olsen in november '96 gaf aan Het Parool. Een open sollicitatie leek het wel, geschreven door een financieel onafhankelijke man die tal van aanbiedingen, van Feyenoord onder meer, kreeg sinds zijn ontslag bij FC Köln in augustus '95. Hij negeerde ze. Er zat niets van zijn gading bij en geld heeft hij al genoeg.
Na bijna een kwart eeuw profvoetbal is Olsen een gefortuneerd man. Bovendien kan hij altijd terugvallen op het bedrijf van zijn vader, een keten van verfwinkels in Denemarken. Daar heeft hij zich echter nooit om bekommerd; het voetbal trok altijd vele malen harder. Hij woont ook niet in Denemarken, maar in Raeren, een plaatsje aan de Belgisch-Duitse grens.
Slechts één club voldoet aan zijn normen, lijkt het wel, en uitgerekend die club heeft het oog op hem laten vallen nadat Cruijff niet toehapte. In Het Parool vertelde hij vorig jaar dat het voetbal in België en Duitsland ten dode is opgeschreven. 'Ik kan mij niet voorstellen dat de mensen binnenkort nog naar het voetbal komen. Er is geen lol meer aan. Anderhalf uur gedraaf en wie stomtoevallig vóór komt te staan, graaft zich in.'
Nee, dan Ajax. 'In Nederland wordt nog gevoetbald om ook het publiek te vermaken.'
'Ik heb diep respect voor Ajax.'
'Ajax voldoet aan mijn normen. Dat Ajax het met die bijzondere stijl tot de top van het Europese voetbal heeft gebracht, is een beloning voor de schoonheid van het spel.'
'Er wordt geselecteerd op technische kwaliteiten. Men heeft in Amsterdam dus kennelijk goed begrepen dat de show altijd goed moet zijn.'
Zonder twijfel sprak Olsen de zinnen tegen de verslaggever vorig jaar in goed verstaanbaar Nederlands uit - ook dat talent zal het Ajax-bestuur plezier hebben gedaan. Wie leiding moet geven aan een totale club, en niet alleen het eerste elftal, moet de taal beheersen.
Olsen leerde Nederlands in België, als speler van achtereenvolgens Cercle Brugge dat hem had ontdekt bij Nyköping, RWD Molenbeek en Anderlecht. Furore maakte hij vooral als international, in de jaren tachtig die het Deense voetbal zoveel goeds schonken. Olsen nam deel aan de Europese kampioenschappen van 1984 en '88 en het WK van '86 en speelde 102 interlands, een Deens record.
Zijn loopbaan kreeg een belangrijke impuls bij Anderlecht, een grote club toen nog. De toenmalige trainer Ivic schoolde de aanvallende middenvelder om tot centrale verdediger. Olsen was echter nooit een traditionele verdediger. Hij viel onstuimig aan, beging zelden of nooit overtredingen en kon ermee volstaan een beroep te doen op zijn snelheid, souplesse en techniek.
Een opmerkelijke transfer vond plaats toen hij al 38 jaar was maar, zo bleek, geenszins versleten. FC Köln nam hem over van Anderlecht en liet hem twee jaar het elftal leiden. Daarna nam hij de weg die iedereen die hem kende vermoedde, die naar het trainerschap.
In 1990 begon hij zijn trainersloopbaan bij Brndby waar hij, en ook dat was niet verrassend, een zeer aanvallende stijl propageerde en de jeugdopleiding op poten zette. In het eerste seizoen werd Bröndby kampioen van Denemarken en maakte indruk in het UEFA Cup-toernooi, onder meer door een spectaculaire triomf over Bayern München.
Maar al in het tweede seizoen verliep de samenwerking stroef en kwam aan het dienstverband een eind toen Brndby in degradatienood verkeerde. Een jaar later, in april '93, keerde hij terug bij Köln, nu als trainer. In augustus '95 werd hij ook door die club ontslagen, wegens een gebrek aan prestaties.
Olsen dacht in Keulen het Duitse voetbal te kunnen hervormen, althans een aanzet daartoe te kunnen geven, maar kwam bedrogen uit. Hij drong zijn spelers een offensieve speelstijl op, maar resultaten bleven uit, hoewel FC Köln het elftal op diverse plaatsen, en op aandrang van Olsen, had versterkt. Als wel vaker gaf hij aan schoonheid de voorkeur boven kille zeges en de Bundesliga strafte die houding hard af.
Met afkeer denkt hij nu nog terug aan zijn periode als trainer in Duitsland: 'Het is werkelijk niet om aan te zien, hoe daar wordt gespeeld.' Aan zijn periode in Duitsland dankt hij wel zijn trainersdiploma dat ook in Nederland geldig is.
Olsen heeft toegegeven dat Ajax hem heeft benaderd voor de vacature-Van Gaal en gezegd dat het vooruitzicht om in Nederland te werken, zéér aanlokkelijk is. Hoewel Ajax niet op zoek is gegaan naar een kopie van Van Gaal, hebben de gaande en de komende man tenminste één ding gemeen. Evenals in 1991 met de toen nog onervaren Van Gaal het geval was, staat nog niet vast of Olsen een góéde trainer is.
Paul Onkenhout

Foto
	Morten Olsen FOTO DPA

