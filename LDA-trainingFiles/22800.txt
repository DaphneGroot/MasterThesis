Memphis (Tennessee).
Memphis is de grootste stad van de Amerikaanse staat Tennessee, vernoemd naar Memphis (Egypte). Het is echter niet de hoofdstad van Tennessee, dat is Nashville.
De stad is gesticht in 1819. Ze had in 2007 674.028 inwoners, in 2012 nog 655.155. Sinds het jaar 2000 vertoont het inwonertal een dalende trend. Dit heeft te maken met de groeiende criminaliteit in de buitenwijken van Memphis.
Memphis wordt ook wel, samen met Nashville, de muziekstad van de wereld genoemd. Dit heeft te maken met het feit dat er vele muziekstijlen zijn ontstaan waaronder de rock-'n-roll. Ook speelt de blues er een belangrijke rol.
Toeristische trekpleisters van Memphis zijn Graceland, het vroegere landgoed van legende Elvis Presley, de Memphis Zoo, één van de dertien dierentuinen in de wereld waar, buiten China, reuzenpanda's worden gehouden en Beale Street, een straat waar veel uitgaansgelegenheden te vinden zijn, waaronder "B.B. Kings Blues Club".
Het Sterick Building is een kantoorgebouw dat 29 verdiepingen telt en 111 meter hoog is. Dit gebouw was tot 1965 het hoogste gebouw van de stad.
Op het balkon van het Lorraine Motel in Memphis werd Martin Luther King doodgeschoten. Het motel is nu een burgerrechtenmuseum.
Demografie.
Van de bevolking is 10,9 % ouder dan 65 jaar en vormt 30,5 % een eenpersoonshuishoudens (cijfers volkstelling 2000).
Het aantal inwoners steeg van 618.894 in 1990 naar 690.571 in 2000, maar bedroeg in 2007 nog maar 674.028.
In 2013 werd het inwonersaantal geschat op 653.450.
Klimaat.
In januari is de gemiddelde temperatuur 4,3 °C, in juli is dat 28,1 °C. Jaarlijks valt er gemiddeld 1323,3 mm neerslag (gegevens op basis van de meetperiode 1961-1990).
Musea en bezienswaardigheden.
Hieronder een kleine greep uit de vele musea die Memphis heeft.
De Sun Studio is de plek waar de Rock-'n-Roll is geboren. Het label Sun Records bood onderdak aan artiesten als Elvis Presley, Jerry Lee Lewis, Carl Perkins en Johnny Cash. Deze artiesten zijn hier groot geworden. Andere artiesten als B.B. King en Roy Orbison hebben hier ook vele nummers opgenomen. De studio wordt ook vaak gezien, naast Rock-'n-Roll, als de geboorteplaats van de op dit moment heersende pop-muziek.
De National Civil Rights Museum bevindt zich in het voormalige Lorraine Motel waar Martin Luther King, Jr. werd doodgeschoten. Het museum heeft een permanente expositie en beschrijft de strijd voor burgerrechten van de Afro-Amerikanen vanaf de aankomst van de eerste zwarte slaven in de Britse koloniën in 1619 tot aan de moord op King in 1968.
De Memphis Brooks Museum of Art, opgericht in 1916, is het oudste en grootste kunst museum van de staat Tennessee. Het bezit onder andere grote collecties uit de renaissance en barok.
De Children's Museum of Memphis is een museum dat helemaal gericht is op kinderen.
Graceland is de voormalige woning van Elvis Presley. Het is een van de meest bezochte huizen in de Verenigde Staten, elk jaar komen er meer dan 600.000 mensen. Het huis verkeert nog in precies dezelfde staat als op de dag dat Elvis Presley stierf. Het is op 7 november 1991 opgenomen in het Nationale Register van Historische Plaatsen.
De Pink Palace Museum is een museum dat zich richt op archeologie en chemie.
De Memphis Walk of Fame is een publieke tentoonstelling op Beale Street. Het is speciaal ontworpen voor alleen Memphis muzikanten. Het eert artiesten als W. C. Handy, B. B. King, Bobby Blue Bland, en Alberta Hunter.
Victorian Village is een historische plaats in Memphis waar oude huizen staan. Sommige doen nu dienst als museum.
Stax Museum is een museum dat ligt op 926 McLemore Avenue. Het gebouw diende eerst voor Stax Records. Artiesten als Otis Redding, Isaac Hayes, Booker T. & the MG's, Sam & Dave en vele anderen namen er nummers op. Er werden nummers opgenomen vanaf de jaren 60 tot de jaren 80. Het is het enige museum dat zich volledig richt op soulmuziek.
