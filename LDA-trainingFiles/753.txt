	Communisten willen aftreden van zieke Jeltsin
	Reuter, AFP, AP
MOSKOU
 Communistische afgevaardigden in het Russische parlement zijn dinsdag een procedure begonnen om president Jeltsin af te zetten, naar hun zeggen vanwege de slechte gezondheid van de president. De kans dat ze daarin zullen slagen is volgens waarnemers echter miniem.

Kort na de stap van de Communisten deelden Jeltsins artsen mee dat het intussen 'duidelijk beter' gaat met de president. Jeltsin werd vorige week in het ziekenhuis opgenomen met een dubbele longontsteking. In november onderging hij een hartoperatie.
Volgens de communistische oppositie in het parlement is de president door ziekte niet in staat zijn functies uit te oefenen en zijn ambstermijn tot het jaar 2000 te voltooien. De oppositie heeft de steun van Jeltsins vroegere veiligheidsadviseur Lebed. Die heeft voorspeld dat binnen een paar maanden nieuwe presidentsverkiezingen worden gehouden.
Volgens de grondwet neemt de premier de taken van de president over als deze niet meer in staat is die uit te voeren. Over afzetting wordt in dat artikel niets gezegd. De wet bepaalt w√®l dat de president slechts kan worden afgezet met een tweederde meerderheid in zowel de Doema (lagerhuis) als de Federatieraad (hogerhuis), wegens 'hoogverraad of ernstige misdaden'. Jeltsins vertegenwoordiger in de Doema, Aleksandr Kotenkov, noemde het initiatief van de afgevaardigden 'zonder juridische waarde'.
De Doema sprak gisteren ook over het voorstel van president Jeltsin om een unie te vormen met Wit-Rusland, als tegenwicht voor een uitgebreide NAVO. De leider van de communistische meerderheid, Gennadi Zjoeganov, noemde het plan 'slecht getimed'. Anderen spraken van een stunt om de aandacht af te leiden van Jeltsins slechte gezondheidstoestand. Dit ondanks het feit dat de communisten doorgaans voorstander zijn van de herintegratie van de voormalige Sovjet-republieken.
In een brief aan zijn Wit-Russische ambtgenoot Loekasjenko stelde Jeltsin maandag voor referenda te houden over een hereniging van de beide landen. Ze zouden een gezamenlijke regering, begroting en munt krijgen. De hereniging zou het Russische antwoord op de expansie van de NAVO zijn.
In juli wil het bondgenootschap beslissen over toetreding van landen uit het voormalige Warschaupact. 'Als jullie naar het oosten trekken, trekken wij naar het westen', verklaarde Jeltsins naaste medewerker Sjachraj onlangs. Als Moskou het plan zou verwezenlijken, zouden er opnieuw Russische soldaten aan de grens met Polen komen te staan.
Wit-Rusland zoekt onder leiding van de eigenzinnige Loekasjenko al een paar jaar toenadering tot de grote buur Rusland, waarmee het economisch beter gaat. Hoewel tegenstanders van de president gisteren in Minsk uit protest tegen de plannen de straat op gingen, hebben de Wit-Russen bij enkele referenda te kennen gegeven hun onafhankelijkheid te willen offeren voor economische verbeteringen.
De vorig jaar gevormde 'gemeenschap van soevereine republieken' tussen de twee landen is tot nu toe grotendeels een papieren overeenkomst gebleven. Want ondanks Jeltsins behoefte zich zo nu en dan te afficheren als een kampioen van de herintegratie staat Rusland huiverig tegenover het idee zich de economische moeilijkheden van Wit-Rusland op de hals te halen.

