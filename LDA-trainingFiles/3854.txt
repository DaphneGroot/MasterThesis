	Overzichtsexpositie van Matthijs Rling in Eelde    Een gelukzalige wereld met dames die bloemetjes plukken
	Van onze verslaggeefster
Karin Veraart

EELDE
Als je langs het paneel kijk, kun je het inderdaad zien: de kamelen hebben nog natte halzen, hier en daar glimt een steen. De laatste bezoekers van Tivoli, blikvanger van de overzichtstentoonstelling van het werk van Matthijs Rling, is net klaar.
Jos van Groeningen, directeur van museum De Buitenplaats in het Drentse Eelde, staat met z'n neus op het wandpaneel. Hij speelde al enige tijd met het idee voor deze expositie, maar stuitte aanvankelijk op bezwaar van de kunstenaar: 'Jos, je gaat toch niet weer dat oude werk ophangen.'
Zo kwam Van Groeningen uit op het paneel, een ING-opdracht van jaren her die maar niet afkwam. 'Als wij Matthijs nu weten te inspireren om het werk te voltooien', stelde hij de ING voor, 'mag het museum dan de eerste zijn die het tentoonstelt?' Deal. Was er in Eelde meteen iets nieuws te presenteren.
Op afstand staan stoelen. Je moet even gaan zitten voor De laatste bezoekers van Tivoli.
Een vervallen Romeinse tempel met uitzicht op zee. Het bouwwerk lijkt in tween gezaagd, tussen de delen stroomt het zeewater naar de voorgrond. Door de runes flaneren dames met parasols, staat een sprookjesachtig jongetje in het wit, figureren twee kamelen. Grijsblauw overheerst, net als in de omringende doeken uit 1992, Wandelingen in de Palatijnse Heuvelen.
Het zijn droomvoorstellingen: plaats, tijd of handeling zijn bijnaherkenbaar, maar zodra je ze probeert te benoemen of te duiden, word je wanhopig omdat de herinnering opeens ontbreekt. Waar zijn we hier ook al weer, welke periode hebben we voor ons, en wat doen die figuren tussen die brokken steen?
En waarom willen we dat precies weten? Omdat Rling juist vaak wordt omschreven als realist wellicht, als de man die schildert naar waarneming. De door het officile kunstciruit lang verguisde kunstenaar die zich vaak Italiaanse renaissance-schilders tot voorbeeld nam, en ervan beticht werd teveel in het verleden te leven.
Wellicht. Maar wie de 142 schilderijen en 26 tekeningen aanschouwt die in Eelde zijn opgehangen, ziet een fijnschilder, een impressionist en een grappenmaker tegelijkertijd, die soms zelfs in een en hetzelfde werk hun opwachting maken.
'Ik ben een escapist', verklaarde Rling (1943, zoon van de befaamde polemoloog) toen hij in 1994 vrij onverwacht de prestigieuze Amsterdamse Prijs voor de Kunst kreeg toegekend. Een escapist, die zich in '73 bewust terugtrok uit kunst- en politieke kringen om zich in het afgelegen Groningse Ezinge te vestigen, een escapist, 'die naar elders verlangt, naar rust en genot'.
En die in zijn werk een 'gelukzalige wereld' creert 'met wezenloze dames die niks anders hebben te doen dan wat bloemetjes plukken, waarin ikzelf en hopelijk anderen zich gelukkig voelen'.
Jos van Groeningen en zijn vrouw voelen zich in ieder geval thuis in die wereld; grote delen van hun huis, een historisch pand naast het museum, zijn door Rling beschilderd. De voormalige raadzaal van het Nijsinghhuis - de naam verwijst naar de vroegere bewoners, later fungeerde het ook nog als gemeentehuis - is overwegend blauw, een speciaal blauw waarnaar Rling destijds lang zocht: ultramarijn. De afbeelding heeft raakpunten met de Wandelingen en De laatste bezoekers, maar werd zo'n tien jaar eerder geboren.
En hiermee begon feitelijk de relatie Rling-Eelde. 'Iedere zondagmorgen haalde ik hem op uit Ezinge, maakte Janneke een ontbijt, ging hij aan de slag', vertelt Van Groeningen. ''s Avonds dronken we wijn, dineerden we, en dan bracht ik hem weer terug.' Rling beschilderde nog een kamer, de huidige bibliotheek. Hij begon aan de hal. Het is nog niet af, hij komt nog op zondagen.
Meerdere kunstenaars, onder wie Wout Muller, dienden zich aan om een stukje huis onder handen te nemen. De vroegere bouwval werd een pand apart, vonden Van Groeningen en zijn vrouw, die zich nooit iets gelegen hebben laten liggen aan de kritiek die Rling te verduren kreeg. Ze verzonnen hoe het verder moest, na hun dood. Het Nijsinghhuis nalaten aan Rling en Muller? Die waren ongeveer even oud. Een museale bestemming leek nog het best, ze namen een bepaling op in hun testament.
Geen toeval, zegt Van Groeningen, dat hij zijn toespraak bij de opening van het museum begon met: 'Matthijs Rling.' 'Zonder die man was De Buitenplaats er nooit gekomen'. Zonder de snode plannen van de gemeente Eelde overigens ook niet; met haar bepaling dat op een stukje niemandsland tussen de kerk en het Nijsinghhuis een flatgebouw zou komen geraakte alles in een stroomversnelling. Er moest wat gebeuren: Van Groeningen stelde voor er een museum voor figuratieve kunst neer te zetten.
Bijna een jaar is het open nu, tijd voor een Rling-overzicht. Veel is door particuliere verzamelaars in bruikleen gegeven, de kunstenaar zelf was af en toe blij verrast bij het terugzien van bepaalde stukken. En uiteindelijk heeft-ie ze zelf geordend. Direct links hangen de kistjes, populair in de jaren zeventig ('Hij kon ze niet aanslepen'), waaronder het vierluik de jaargetijden: vier stillevens, die onder meer qua kleur verwijzen naar het seizoen waarnaar ze zijn genoemd.
Zo is Lente een lichtgeel, minutieus geschilderd (sinaasappel?-) kistje dat aan de wand opgehangen fungeert als een kastje, met daarin uitgestald al even minutieus afgebeelde voorwerpen. In Lente staan lentebloemen in boerenkannen. Er liggen vogeleieren met stipjes tussen twee beeldjes: een rood paard en iets wat nog het meest lijkt op een glanzend blauw zwijn. Twee met punaises bevestigde prentjes sieren de buitenkant van dit kistje/
kastje. Aan een draadje hangt een veelkantig bolletje, dat doet denken aan wat je overhoudt na eindeloos gepruts aan een Escher-bouwpakket. Ergens staat nog een glas, in een van de vazen weerkaatst het water de lentezon.
Hier was Rling de fijnschilder aan het werk, maar ook Rling de manipulator. Zo zoek je vergeefs naar enige samenhang tussen de objecten, zoals die bijvoorbeeld in de schilderijen van de door kunstenaar bewonderde renaissancisten te vinden is. De toeschouwer blijft met een raadsel zitten, werkelijkheid wordt illusie.
Veel schilderijen zijn gelardeerd met perspectivische grappen en grollen. Naast geblokte vloeren, verdwijnende voor- of achtergronden en Escher-achtige elementen, valt de zogenoemde Ucellesca op; een verwijzing naar de Italiaan Paolo Ucello. Ucello verzon een soort tulbanden, die hij op de hoofden van zijn figuren plaatste; ronde dingen met een bepaald soort vlakverdeling. Rling koppelt ze los van hun dragers, en hangt ze aan een draadje in zijn stillevens.
Bezie je de Nijsingh-wandschilderingen nader, of de Wandelingen of De laatste bezoekers, dan stuit je op een merkwaardige mengeling van fijnschilderkunst en ogenschijnlijke nonchalance: een achterhoofd is haar voor haar geschilderd, maar de rug eronder is in een paar losse streken neergezet; elders kun je de bladnerven tellen, maar de bast van de boom bestaat uit vertikale, uitgelopen lijnen, verkregen door tegen het plafond een spons of kwast uit te drukken. Soms kom je een stomp voorwerp tegen dat verder niet te duiden is; alsof de schilder er ooit een plan mee had, maar het uiteindelijk wel welletjes vond zo. Nog eens keek, en constateerde: 'Het werkt.'
Matthijs Rling, een Overzicht. T/m 7 september in Museum De Buitenplaats, Hoofdweg 76, Eelde (di t/m zo).
Nijsinghhuis: vooraf reserveren bij het museum (050-309 58 18).

Foto
	Matthijs Rling: Lente (1975-76). Matthijs Rling: Wandelingen in de Palatijnse Heuvelen I (1992).

