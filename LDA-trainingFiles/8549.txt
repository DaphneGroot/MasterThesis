Joseba Beloki.
Joseba Beloki Dorronsoro (Lazkao, 12 augustus 1973) is een voormalig Spaans prof-wielrenner.
Hij werd pas relatief laat, op zijn 25e, professional, bij de Baskische Euskaltel-ploeg. Twee jaar hierna, in 2000, volgde zijn doorbraak. Hij won zijn eerste wedstrijd, een tijdrit in de Ronde van Romandië, en later dat jaar werd hij derde in de Ronde van Frankrijk, achter Lance Armstrong en Jan Ullrich. In 2001 herhaalde hij dat staaltje, en in 2002 werd hij, bij afwezigheid van Ullrich, zelfs tweede in de Tour. In de Ronde van Spanje van 2002 eindigde Beloki met een derde plaats eveneens op het podium. Hij droeg in die ronde ook vier dagen de leiderstrui, nadat hij met zijn ploeg ONCE de eerste etappe, een ploegentijdrit, had gewonnen.
Beloki kreeg vaak negatieve kritiek, omdat hij zelf nooit aanviel en alleen probeerde te volgen. Tijdens de Tour de France 2003 ontpopte hij zich tot een aanvaller. Dit was echter van korte duur. Hij kwam in de negende etappe, die onder zeer hete temperaturen moest worden verreden, op 14 juli zwaar ten val. Tijdens de gevaarlijke afdaling van de côte de la Rochette liep de band van zijn achterwiel. Hierbij brak hij zijn dijbeen, zijn pols en zijn elleboog en Armstrong, die achter hem reed, moest even door het veld om hem te ontwijken. Sinds deze val heeft Beloki niet meer op zijn oude niveau gepresteerd.
Eind 2007 besloot Beloki met wielrennen te stoppen, hij reed in 2007 al geen koersen meer.
Op 25 februari 2010 werd bekendgemaakt dat Beloki terug zou keren in het wielrennen als assistent-ploegleider van de beloftenploeg van de bescheiden Spaanse formatie Cafés Baqué.
Resultaten in voornaamste wedstrijden.
(*) tussen haakjes aantal individuele etappe-overwinningen
