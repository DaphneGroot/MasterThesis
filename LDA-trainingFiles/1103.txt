	Major houdt vast aan 1 mei als verkiezingsdatum
	Van onze correspondent
Bert Wagendorp

LONDEN
 De Britse parlementsverkiezingen vinden hoogstwaarschijnlijk plaats op 1 mei. In overleg met zijn kabinetsleden, dat maandag plaatsvond op het buitenverblijf van de premier, Chequers, drong Major erop aan vast te houden aan die eerder door hem genoemde datum.

De afgelopen week deden in Westminster sterke geruchten de ronde dat de regering zou kiezen voor een vroegere verkiezingsdatum, 20 maart of 10 april.
Maar Major gelooft dat zijn partij kans heeft op een vijfde achtereenvolgende verkiezingszege, als de effecten van de sterke Britse economie van dit moment maximaal de tijd krijgen tot het electoraat door te dringen.
De verkiezingen moeten uiterlijk voor 22 mei worden uitgeschreven, maar Major liet eerder doorschemeren niet tot na 1 mei te zullen wachten.
De datum waarop Groot-Brittannië naar de stembus gaat is al maandenlang onderwerp van uitgebreide bespiegeling en afweging door de media en de verkiezingsstrategen van de Conservatieven.
Met het uitschrijven van verkiezingen op 20 maart zou de electorale planning van de Labour-oppositie in de war kunnen worden gegooid, menen sommigen.
Labour heeft bijvoorbeeld voor half maart de presentatie gepland van het document dat het hoogtepunt moet vormen van de pogingen het Britse zakenleven te paaien, het zogeheten 'Labour Businessplan for Britain'.
Vervroegde verkiezingen zouden de partij dwingen daar eerder mee te komen. Met een stemming op 20 maart zou de regering bovendien het risico verkleinen in de laatste weken voor de verkiezingen tegen een mogelijk fatale motie van wantrouwen in het Lagerhuis aan te lopen.
Dat risico is, nu zowel Conservatieven als oppositie over 322 zetels beschikken, niet helemaal denkbeeldig. Verkiezingen op 20 maart zouden ook de tussentijdse verkiezing in Wirral South, bij Liverpool, overbodig maken. Het Conservatieve parlementslid voor dat kiesdistrict, Barry Porter, overleed op 3 november. De Lagerhuisconventie wil dat binnen drie maanden na overlijden van een zittend parlementslid een nieuwe verkiezing wordt uitgeschreven, behalve wanneer niet lang daarna landelijke verkiezingen plaatsvinden.
De Conservatieven hebben nog tot aanstaande maandag de tijd de verkiezing in Wirral South uit te schrijven, die dan zou plaatsvinden op 27 februari.
Maar 'Wirral South', zo redeneren voorstanders van het 20 maart-scenario, kan op een publicitaire ramp voor de Conservatieven uitlopen, als Labour een ruime zege zou boeken. Porter behaalde in 1992 een meerderheid van 8183 stemmen, nu wijzen polls op een Labourzege.
Major heeft tot 24 februari de tijd om alsnog voor 20 maart te kiezen, wettelijk moeten er minimaal zeventien zittingsdagen van het Lagerhuis tussen aankondiging en verkiezingsdatum zitten.
Maar premier Major lijkt het risico van een nederlaag in Wirral South te willen nemen - en daarmee dat van een 322-323 stemverhouding in het Lagerhuis -, in de hoop dat de werking van de economische feel good-factor daartegen zal opwegen.
Een compromisdatum zou 10 april kunnen zijn, menen politieke waarnemers. Verkiezingen op die dag moeten uiterlijk op 12 maart worden aangekondigd. De Conservatieven zouden dan hun op één na belangrijkste partijbijeenkomst, de Centrale Raad in Bath op 14 en 15 maart, als lanceringsplatform voor hun campagne kunnen gebruiken. Vijf jaar geleden, toen de verkiezingen in april waren, gebeurde dat, en met succes.
De Conservatieven zullen, als zij daar brood in zien en Labour daarmee een loer kunnen draaien, ongetwijfeld kiezen voor een vroege verkiezingsdatum.
Maar voorlopig lijkt de man die voor hen de verkiezingen moet winnen er tamelijk zeker van dat 1 mei de beste kansen biedt. Waarbij het sterkste argument om zo lang mogelijk te wachten nog niet eens is genoemd: Major ligt volgens de meeste polls nog steeds zo'n 20 procent op Blair achter.

