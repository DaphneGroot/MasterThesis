	Het stage diven van de teddybeer
	Van onze verslaggever
Roland de Beer
UTRECHT
Soloster van de avond - gemeten naar de uren dat hij op het podium staat - is de Mojoman, die binnenkomers maant onmiddellijk op de grond te gaan zitten. Zijn tekst is beperkt ('Niet hollen'), maar het eerste en hoogste doel van een avond Back Street Boys, zo blijkt al gauw, is de voorwaartse druk van elfduizend met viltstift beschreven meisjesnavels en -voorhoofden zo effectief mogelijk te neutraliseren.
De plaatsing van een overdwars tussenhek, met wegdraagpad richting EHBO, moet hieraan bijdragen. Tussen het hek en het podium bivakkeren een paar honderd uitverkorenen, die op het Jaarbeursplein urenlang plensbuien hebben getrotseerd. Hun navolgsters waden de hal binnen door een geurige barricade van gescheurde paraplu's, kaasboterhammen en drinkverpakkingen. Veel halvapepsi.
Achtjarigen rollen hun T-shirts op (blote-navelopschrift: 'love'), sporadische jongensfans zien schrikachtig hoe zeventienjarigen een Snoopy als een kangoeroejong tussen halsboord en bh klemmen. Verse aankopen als kussentjes met foto-opdruk (30 gulden) krijgen zoentjes. Lichtgevende dingetjes die je rond je hoofd kan doen, kosten 10 gulden en dat hebben de vaders en moeders op de zijtribunes er graag voor over. Op de meeste wangen: 'Nick'.
'Brian' volgt op afstand. De overige BSB-leden Kevin, Howie (hobby: tv-kijken), en A.J. (houdt van Shakespeare en bigmacs) lijken op het eerste gezicht niet te bestaan.
Als de Mojoman om 18.25 uur de zitplicht opheft - het effect is een onmiddellijke oprukbeweging met een klinkende tegenhanger in de hoogste sopraninofrequenties - zijn de eerste teddyberen al door de lucht gegaan. Veiligheidsooms helpen de eerste flauwvalster door het ontsnappingspad. Een roadie veroorzaakt katzwijm door in het halfduister een kabel te inspecteren. Het als support act gepresenteerde clichmannetje wiens volgende hit zal gaan over You and Me en over handen die boven het hoofd klappen, verlaat het podium met een langharig exemplaar van een meter.
Om half acht klinkt een verzoek: alle stuffed animals voor de Boys alvast n£, omdat de boys zich anders bij het dansen zullen bezeren. Een ploeg knuffelruimers heeft er een kwartier werk aan. Van de flauwvalsters die over het tussenhek worden gehesen gaan de meesten inmiddels rechtop linksaf.
Het rituele werpen herleeft als de Boys, een van top tot teen gewassen gang, in roterende lichtbundels hun eerste stuiterchoreografie afwerken, en leidt bij het retour gaan van het pluche tot teddybeer-stagediving. 'Jullie zien er fantastisch uit', roept het oudste bandlid Kevin (25, houdt van water met ijs) tot de aardedonkere zaal. Dat hij meetelt, blijkt uit de onmiddellijke Snoopywerprespons, wanneer de camera die hem volgt zich op zijn broekband concentreert.
Even nauwkeurig doorgeregisseerd als het samenspel met de begeleidingsband, zijn het vijfvoudig synchrone beenheffen, het jasjeswisselen en de mimiek. De in blondheid en regelmaat van hoektanden niet te kloppen Nick (17, lust graag pizza's) blijkt, wanneer hij zijn oversized jack afwerpt, schuil te gaan in een oversized tuinbroek (nog meer gejuich). Hij verstaat de kunst in n song de Werdegang van een glimlach uit te drukken: van de kleuter die oma een ijsje afperst tot kussende koningszoon.
Absolute highlights zijn Nicks drumsolo en de vlucht van een knuffelkoe.
De Boys en hun rock en close harmony, gesynthetiseerd, gehermixt en gevernist door zes producers in Orlando, Stockholm en Chicago: ze zingen het echt. Get down. Anywhere for you. Ze kunnen het ook a capella, op vijf krukjes. Brian (22, macaroni, icetea) zingt een eenzaam lied bij het decor van een boekenkastje, wat wel grote triestheid moet uitdrukken.

