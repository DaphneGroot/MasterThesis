	Nieuwe wethouder in Staphorst gaat niet aan het handje van de SGP lopen 'Met veel respect kom je een heel eind'
	
Van onze verslaggever
Mac van Dinther

STAPHORST
Jakob Eissen, de nieuwe wethouder van Staphorst, wil wat rechtzetten. Door de media is hij ingehaald als de eerste niet-christelijke wethouder ooit in Staphorst. 'Alsof hier een of andere heiden zit.' Dat is dus niet zo, stelt de 54-jarige referendaris bij de Zwolse belastingdienst.
Eissen is Nederlands hervormd, net als de meeste Staphorsters. Al kerkt hij niet in de streng orthodoxe Grote- of Zware Kerk van Staphorst, maar in de buurtschap IJhorst. Daar is de kerk wat vrijzinniger, net als heel IJhorst liberaler is dan Staphorst. 'Klederdracht en zo zie je bij ons in IJhorst niet.' Zo vaak ziet de dominee Eissen trouwens ook niet in de kerk.
Eissen is dus op zijn best de eerste wethouder van een niet-confessionele partij in Staphorst. Maar zelfs dat is niet helemaal waar. 'In 1939 was Klaas Klooster wethouder voor de Liberale Partij in Staphorst. Klooster bleef slechts een jaar, tot 1940, maar echt de eerste ben ik dus niet.'
Toch mag het een doorbraakje heten dat Eissen namens de fractie Gemeentebelangen/VVD tussentijds zitting neemt in het college. De gemeenteraad van Staphorst wordt gedomineerd door de orthodox christelijke partijen, die samen negen zetels hebben. De SGP is de grootste, met vijf mensen in de raad. De 'oppositie' van PvdA, CDA en Gemeentebelangen/VVD kan daar maar zes zetels tegenover stellen.
Dat Eissens fractie, die twee leden telt, toch een wethouder mag leveren, komt door de werkdruk waar het college onder gebukt gaat. De twee wethouders, een van de SGP en een GPV'er, kunnen het werk niet meer behappen. Er was behoefte aan een derde wethouder.
Die had klein rechts - in Staphorst is de term 'groot rechts' meer op zijn plaats - natuurlijk uit eigen kring kunnen leveren, ware het niet dat in de raad was afgesproken dat gestreefd zou worden naar een afspiegelingscollege. De PvdA was tegen een derde wethouder, burgemeester W. Plomp is CDA, Eissen was dus een logische keus.
Niet alle Staphorsters zijn even enthousiast dat de christelijken de macht delen met een liberale buitenstaander. Maar volgens Eissen valt prima samen te werken.
'Ik ben heel pragmatisch. Zakelijk gezien zijn we er tot nu toe heel goed met elkaar uitgekomen. Je kunt natuurlijk van alles en nog wat ophangen aan het geloof, maar daar voel ik niets voor. Ik laat iedereen in zijn waarde en verwacht dat de anderen dat ook met mij doen.'
Vanuit zijn nieuwe, nog maagdelijke werkkamer, zelfs het bureau moet nog komen, heeft Eissen een mooi uitzicht op de Grote Kerk van de Nederlands hervormde gemeente. Daar zetelt volgens velen de werkelijke macht in Staphorst.
Dominee De Jong is voorzitter van de SGP-kieskring. Wethouder H. Krol, die al ruim twintig jaar in het college zit, is een vertrouweling. Zij worden op de achtergrond gestuurd door de kerkeraad, waarin de grote boeren zitten.
Eissen zal niet ontkennen dat de kerk invloed heeft. Maar we moeten ook niet overdrijven. 'De SGP stemt bij elke begroting consequent tegen de uitgaven voor sport. De SGP vindt sport niet nodig. Toch heeft Staphorst een bloeiend sportleven, met geld van de gemeente.'
Als het op sport aankomt, laten GPV en RPF de SGP namelijk in de steek, zodat sport toch de steun krijgt van een meerderheid. Eissen is niet van plan aan het handje van de SGP te lopen. 'Gisteren heb ik als nieuwe wethouder meteen een voetbaltoernooi bijgewoond. Daar heb ik de sport stevig gepromoot.'
Staphorst is verdeeld. Aan de ene kant is er de streng christelijke gemeenschap die meisjes nog oplegt in rokken te lopen. Daar tegenover staan steeds meer Staphorsters die er modernere ideeÂ‰n op nahouden.
Hoezeer die groepen kunnen botsen, bleek met nieuwjaar toen de burgemeester toestemming gaf voor een feest voor de jeugd. De SGP was fel tegen. Vanaf de kansel riep dominee De Jong gelovigen op tot verzet tegen dit werk van de duivel.
Zoals het vorig jaar ging, was niet goed, zegt Eissen. 'Het overviel de mensen. Dit jaar moet we eerder duidelijk maken dat er een feest komt. Mensen die daar tegen zijn kunnen dan als ze willen tijdig bezwaar maken.' Niet dat Eissen ze veel kans geeft overigens.
Over de strubbelingen binnen de gemeente houdt de nieuwe wethouder zich op de vlakte. 'Het is een kwestie van hoe je met elkaar omgaat. Wederzijds respect, daar kom je een heel eind mee.' Van Eissen, die onder meer ruimtelijke ordening en grondzaken in zijn pakket krijgt, hoeft Staphorst niet meteen de revolutie te verwachten.
Hij zal zich vooral sterk maken voor meer huizen en industrieterreinen. Huizen zijn hard nodig, beklemtoont Eissen. 'Als we die niet krijgen, verdwijnt de jeugd.' En Staphorst ook.

Foto
	Wethouder J. Eissen: 'Het is een kwestie van hoe je met elkaar omgaat.' FOTO HARRY COCK

