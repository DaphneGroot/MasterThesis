 BOSCH&KEUNING WIL GRAFISCHE ACTIVITEITEN AFSTOTEN. 
 BAARN, 21 okt (Reuter) - Bosch & Keuning NV heeft meegedeeld dat zij voor haar grafische activiteiten aansluiting zoekt bij "een van de grotere grafische bedrijven in Nederland." 
 Bosch &Keuning, dat al eerder zei zich te herorienteren op haar strategie, zegt nu te hebben gekozen voor expansie als uitgeefbedrijf. 
 "Deze groei wordt autonoom en door middel van acquisitie en samenwerking nagestreefd," aldus het bedrijf. Zowel wat betreft de grafische activiteiten als voor de uitgeefactiviteiten wordt een zodanige schaalvergroting beoogd dat ook op langere termijn de continuiteit gewaarborgd is. 
 De in september bekendgemaakte prognose dat over geheel 1996 met vorig haar vergelijkbare bedrijfsresultaten worden verwacht blijft gehandhaafd. 
 De met de desinvestering van de grafische bedrijven en de nieuwe structuur van het uitgeefbedrijf samenhangende reorganisatie vereist echter voorzieningen die zullen leiden tot een negatief totaal resultaat over 1996. 
 "Na deconsolidatie van de grafische bedrijven blijven de balansverhoudingen gezond en bieden een goede uitgangspositie voor de voor het uitgeefbedrijf gewenste expansie," aldus Bosch & Keuning. 
 Bosch & Keuning is als uitgever actief op de school-en publieksboekenmarkt. Met ruim 200 medewerkers wordt op jaarbasis 85 miljoen gulden omgezet. 
 Met specialisaties gericht op de vervaardiging van periodieken en boeken wordt in de grafische bedrijven met eveneens ruim 200 medewerkers een jaaromzet van 55 miljoen gulden bereikt. 
 De nieuw gekozen strategie brengt volgens het bedrijf ook wijzigingen van de organisatie van de uitgeefactiviteiten met zich mee. Zo zal het aantal uitgeefkernen van 12 tot 16 worden teruggebracht. 
 (c) Reuters Limited 1996. 
