Innovatie.
Innovatie of vernieuwing heeft betrekking op nieuwe ideeën, goederen, diensten en processen. Innovatie kan plaatsvinden binnen organisaties maar ook binnen bredere - sociale - verbanden. Het proces van innoveren (innovatieproces) omvat het geheel van menselijke handelingen gericht op vernieuwing (van producten, diensten, productieprocessen, etc.). De verspreiding van innovatie wordt innovatiediffusie genoemd.
Afbakening.
Innovatie is meer dan alleen een technische verbetering. Innovatie kan ook in bijvoorbeeld management of marketing plaatsvinden. De gevolgen van het op een nieuwe wijze toepassen van een bestaand product kunnen even groot zijn als de gevolgen van de introductie van het product zelf. Zo is de komst van het internet een technische innovatie, die zonder de ontwikkeling van e-business-strategieën waarschijnlijk minder succesvol zou zijn geweest. Garcia en Calanone merken in dit kader op dat innovaties anders zijn dan uitvindingen. Een ontdekking die nooit uit het laboratorium komt, blijft een uitvinding. Pas als een ontdekking in productie genomen wordt en waarde voor de onderneming toevoegt, zelfs als dat in de vorm van kostenbesparingen is, kan het een innovatie genoemd worden. In deze laatste omschrijving kan innovatie niet los gezien worden van marketing; zonder succesvolle vermarkting - commercialisatie - bestaat er geen innovatie.
Geschiedenis.
Innovatie komt van het Latijnse woord "innovationem", het werkwoord innoveren komt van "innovare". Door de jaren heen maakt de interpretatie een ontwikkeling door. Zoals blijkt uit de literatuur over dit onderwerp.
Al eeuwen is er in de literatuur sprake van innovatie. Niet dat dat als zodanig werd benoemd. De visionair Leonardo da Vinci was wellicht een innovator 'avant la lettre' met zijn talloze publicaties, velen zijn geneigd hem als een uitvinder te bestempelen.
Hierin passen ook compleet andere interpretaties: zoals "open innovatie", dat refereert aan samenwerkingspatronen tussen organisaties bij (product-)innovatie.
Kortom, innovatie werd door de decennia heen steeds breder geïnterpreteerd. Het onderscheid werd in eerste instantie gemaakt in termen van techniek-markt, evolutionair-revolutionair, radicaal-stapsgewijs, discontinue-continu. Terwijl later daar aan toegevoegd werden het denken in termen van individu-maatschappij en instituties-netwerken. Samenvattend; was een 'innovatie' oorspronkelijk een – techniek bepaalde - vernieuwing in een product, in productieprocessen, in technologieën, door de jaren heen kan innovatie ook betrekking hebben op sociale structuren: nieuwe organisatievormen, nieuwe instituties en (ver)nieuwe(nde) samenlevingen.
Innovatie geanalyseerd.
Innovatie heeft altijd met verandering te maken. Maar het is meer dan verandering die we dagelijks ervaren, zoals de weersverandering. Het is meer dan een oppervlakkig verandering, zoals de nieuwe mode in kleding. Het is meer dan een "mutatie" die - per (on)geluk - optreedt, zoals biologische mutaties. Het is een door de mens geïnitieerde en gerichte, doelbewuste verandering. Het is een sprongsgewijze verandering van het 'oude' naar het 'nieuwe'. Zo stelt Buys kort en krachtig: "Innovatie is een sprongsgewijze verandering in Product-markt-technolgie-combinaties van bestaande (industriële) bedrijven."
Innovatie heeft altijd betrekking op vernieuwing. Het betreft niet zozeer de fundamentele vernieuwing (getypeerd als "uitvinding"), noch de graduele vernieuwingen getypeerd als "aanpassingen" (zoals biologische adaptatie). We spreken over de uitvinding van de stoommachine, van de gloeilamp, van de transistor, etc. als we doelen op zeer fundamentele vernieuwingen met een revolutionair karakter ("breakthrough inventions"). Zo stelt Mansfield: "An invention, when applied for the first time, is called an innovation."
Aan de andere kant spreken we van productaanpassingen als er weer een nieuw automodel met nog een lagere luchtweerstand, een nog snellere computer met meer geheugen/opslag, een opnieuw sterk verbeterd vaatwasmiddel, etc. op de markt komt. Dat zijn de geleidelijke vernieuwingen met een evolutionair karakter. Op het spectrum van aanpassing tot uitvinding bevindt innovatie zich daar tussenin. Waarbij de "mate van nieuwigheid" leidt tot het onderscheid tussen 'marginale innovaties' (met kleine sprongen) versus 'radicale innovaties' (met grotere sprongen).
Innovatie ontstaat vaak op raakvlakken van verschillende thema’s en op raakvlakken van verschillende bedrijven (Voorbeeld innovatie Energiefabriek: raakvlak van waterzuivering en energieproductie. Raakvlak van waterschap Rijn en IJssel en Avico).
Wat een innovatie precies is, wanneer er wel of niet van een innovatie kan worden gesproken, hoe een innovatie wordt gedefinieerd, hangt af van diegene die het interpreteert. Is de innovatie 'nieuw' voor de gebruiker (= markt), voor de maker (= bedrijf), voor het collectief (=maatschappij)? Is het alleen een 'innovatie' als het nog nooit eerder bestaan heeft?
Zo zal een elektronicus lyrisch kunnen worden als hij opsomt welke (technologische) innovaties nodig waren om tot de huidige televisietoestellen te komen (resulterend in plattere, grotere en scherpere televisies), maar de gemiddelde televisiekijker ervaart dit wellicht eerder als productaanpassingen. De ondernemer die weet wat er allemaal moet gebeuren voor er een nieuw product kan worden gerealiseerd (de productontwikkeling en het procesontwikkeling) en gecommercialiseerd (marketing- en verkoopinspanningen), kijkt heel anders tegen een nieuw product aan als de gebruiker.
Het element nieuw wordt dus gekoppeld: bijvoorbeeld nieuw voor de wereld, nieuw voor een regio, nieuw voor het bedrijf, nieuw voor de markt. Kortom, de interpretatie, de ervaring van de 'sprongsgewijze verandering' kan verschillend zijn. Het begrip innovatie is dus per definitie subjectief.
Het begrip innovatie kan niet los gezien worden van de tijd. Kan een "geleidelijke reeks van marginale veranderingen" – bijvoorbeeld een die zich over meerdere jaren, zo niet decennia uitstrekt - ook een innovatie zijn? Zoals cultuurveranderingen die optreden als gevolg van technologische innovaties. We doelen dan niet op de eerder genoemde aanpassingen, maar veranderingen die - in het onderhavige tijdbestek - ook een sprongsgewijs karakter hebben. Is een nieuw product wat pas over een langere tijd gezien de markt verovert, ook een innovatie? Zo stellen Kline en Rosenberg: "[...] it is a serious mistake to treat an innovation as it were a well defined, homogenous thing that could be defined as entering at a precise date or becoming available at a precise point in time [...]."
Het voorgaande geeft een aantal elementen aan die bepalend zijn voor de interpretatie van het begrip innovatie. Ze leiden tot de volgende abstracte definitie van innovatie;
Samenhang tussen typen innovaties.
We zien een verband optreden tussen de verschillende typen van innovatie. Op basis van uitvindingen ontstaan technologische innovaties, leidende tot een (reeks van) productinnovaties die weer gevolgd worden door marktinnovaties. Maar doordat er complete nieuwe industrieën ontstaan zien we ook organisatie-innovaties. Het ontstaan daarvan en het gebruik van al die nieuwe producten en technieken leidt tot sociale innovaties.
Noodzaak van innovatie.
Innovatie wordt door de overheid als noodzaak gezien om economische groei te waarborgen. Achterliggende oorzaak hiervoor is dat de Europese economieën in veel traditionele productie-industriesectoren steeds minder concurrerend blijken, en er alternatieve bronnen van werkgelegenheid gevonden moeten worden.
Dit is uitgewerkt in de Strategie van Lissabon van de Europese Unie en het Nederlandse Innovatieplatform waarvan voormalig premier Jan Peter Balkenende voorzitter is.
In Vlaanderen wordt het innovatiebeleid uitgevoerd door het IWT – voluit "Instituut voor de aanmoediging van innovatie door Wetenschap en Technologie in Vlaanderen". De bevoegde minister is de Vlaamse minister Philippe Muyters, bevoegd voor economie, wetenschap en innovatie, werkgelegenheid, professionele vorming en sport.
Innovatie moet in sommige gevallen worden gestuurd.
"Innovatie gestimuleerd door concurrentie" levert enkel producten op die de consumenten "beter" vinden. Dat wil niet zeggen dat deze producten bijvoorbeeld ook veiliger, energiezuiniger en milieuvriendelijker zijn. Als bijvoorbeeld energie zeer weinig kost, zoals nu nog het geval is, vindt de gemiddelde consument energiegebruik en milieuvriendelijkheid niet van doorslaggevend belang in zijn koopgedrag.
Er is geen algemene consensus dat "innovatieprocessen die gestuurd worden door subsidies" (en niet door een intrinsieke 'drive' om bepaalde resultaten op te leveren) even succesvol zijn als 'intrinsiek gestimuleerde' innovatie. In het algemeen levert een proces datgene op waar de procesleider op stuurt. Hoe gemotiveerder deze is, en hoe vrijer in het aanwenden van middelen om het doel te bereiken, des te meer kans op succes. Subsidieregelingen bieden in het algemeen echter zeer veel beperkingen.
Strikt overheidsbeleid kan de innovatie-inspanningen richten op maatschappelijk relevante innovatie. Maatschappelijk relevante innovaties op het gebied van energie en milieu kunnen op dit moment alleen worden afgedwongen door overheidsbeleid. Hiervoor is een overheid met visie en lef nodig, die precies datgene eist waar het om gaat, en niet meer. Dit betekent voor technische innovaties dat de overheid geen keuze moet maken wat betreft de te gebruiken technologie, maar wel de minimale harde eisen waaraan de nieuwe technologie moet voldoen om verkocht te mogen worden (bijvoorbeeld: "per 1-1-2008 mogen nieuw verkochte of ingevoerde personenauto's niet meer brandstof dan 1 op 20 verbruiken; in de jaren daarna wordt ieder jaar de eis 5% strenger dan in het voorgaande jaar").
Wanneer vaststaat aan welke forse eisen producten in de toekomst moeten voldoen, kunnen subsidies worden ingezet om dit doel te bereiken. Enerzijds is duidelijk dat bedrijven die niet aan de eisen voldoen niet meer mee mogen doen, anderzijds moeten er gezonde bedrijven over blijven om deze gewenste producten te maken. In een dergelijke setting worden de uitgedeelde subsidies optimaal gebruikt, en hoeven aan het gebruik ervan nauwelijks extra voorwaarden te worden gesteld.
Visie op de toekomst van innovatie.
Innovatie is zorgen dat klanten, in samenwerking met (netwerken van) bedrijven, een steeds persoonlijkere en uniekere ervaring kunnen creëren.
Gemeenschappen van goed geïnformeerde consumenten krijgen steeds meer invloed en vormen niet meer een passieve doelgroep. Innovatie verschuift daarom meer naar innovatie van ervaringsomgevingen, waarin consumenten(gemeenschappen) en (netwerken van) bedrijven samenwerken aan persoonlijkere ervaringen van individuele klanten. De rollen van bedrijven en consumenten komen als het ware steeds dichter bij elkaar te liggen.
