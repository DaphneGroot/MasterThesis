	WITTE DE WITH Dienstbare Arena voor de kunst
	Op de tweede verdieping van Witte de With wordt de toegang tot de zaal bruut versperd. Hier hangt een kolossaal metalen raster op schouderhoogte dat de hele verdieping vult. Het raster kapselt pilaren, grond en muren in, spreidt zich uit tot aan ramen en hoeken. Als het gevaarte niet zo'n regelmatige structuur had - het is opgebouwd uit Amerikaanse standaard-plafondsystemen -, zou je spreken van een inktvlek. Wie een kijkje wil nemen in deze 'tentoonstellingsruimte' die tegelijk kunstwerk is, moet door de knien en gekromd z'n weg vervolgen.
National Chain, zoals de Amerikaanse kunstenaar Rita McBride (1960) haar installatie doopte, kun je met een beetje goede wil opvatten als hypotheses over een ruimte, over hoe je blik geleid wordt vanaf onorthodoxe posities (de rasters hebben gaten waar je je hoofd door moet steken). Maar er is meer. National Chain is ook in overdrachtelijke zin een dak - met gaten -, voor een evenzo reusachtige installatie zonder plafond die McBride een verdieping lager in Witte de With tentoonstelt.
Daar zijn de twee symmetrische zalen veranderd in een lichtgele en op een zonnige dag haast licht gvende Arena. Het is een ovaal amfitheater dat niet is 'afgerond', zoals dat het geval is in de klassieke amfitheaters in Rome en Epidauros, maar is afgekapt, alsof het buiten de muren van Witte de With doorgaat, de straat op. Ook de banken lopen door, tot aan het plafond. Ze gaan er als het ware in op, en veroorzaken hetzelfde letterlijk beklemmende gevoel als het verlaagde plafond een verdieping hoger.
McBride's Arena zal na afloop van de tentoonstelling nog een half jaar in Witte de With blijven staan. Dat is heel 'experimenteel', vindt Witte de With-directeur Bartomeu Mari. Want de Arena wordt dan een podium, waar kunstenaars, critici en bezoekers tegen en met elkaar in het krijt treden. Een interessante mogelijkheid, maar experimenteel? Nee.
In de publicatie die de tentoonstelling begeleidt, houdt Dominic van den Boogaard een uitgebreid vraaggesprek met McBride, waarin zij tal van stellige uitspraken doet over de vercommercialisering van kunst en musea, over de grenzen tussen kunst en architectuur (is het nieuwe museum van Frank Gehry in Bilbao een museum of een beeldhouwwerk?) en haar twijfels uit over het modernisme. Toch wordt de interessantste vraag over het werk van McBride niet zozeer in dit gesprek opgeworpen, als wel in de inleiding die Bartomeu Mari schreef.
Hij vraagt zich af welke mogelijkheid de kunst nog heeft - nu ze haar monopolie op schoonheid heeft verloren - om zich een plaats te verwerven in het 'rijk van esthetische ervaringen'.
Zijn antwoord is tentatief: wellicht moet de kunst zich toeigenen wat traditioneel tot het domein van het praktische en het nuttige hoorde. De vraag of het werk van McBride 'kunst' is, wordt daarmee volstrekt overbodig.
Lucette ter Borg
Rita McBride: Arena & National Chain. T/m 11 jan. Witte de With, Witte de Withstraat 50, Rotterdam. Brochure fl 7,50.

Foto
	Rita McBride: National Chain, 1997.

