	Peterka (17) beste skispringer vanaf Beierse schans
Primoz Peterka heeft op nieuwjaarsdag de traditionele schansspringwedstrijd in het Duitse Garmisch-Partenkirchen gewonnen. De zeventienjarige Sloveen maakte sprongen van 117.50 en 118 meter en kwam tot een totaal van 241,9 punten. De Oostenrijker Andreas Goldberger legde beslag op de tweede plaats. De Japanner Takanabu Okabe werd derde.
In het klassement om de wereldbeker leidt na acht wedstrijden Peterka met 492 punten. Goldberger is tweede met 432 punten, de Noor Kristian Brenden staat derde met 427 punten.
Het was de tweede wedstrijd van de de traditionele Vierschansentournee. De overwinning tijdens de eerste wedstrijd in Oberstdorf ging naar Olympisch kampioen Dieter Thoma. Tijdens de training in Garmisch-Partenkirchen verbeterde de Duitser voor eigen publiek het schansrecord na een vlucht van 126 meter.
Bij de wedstrijden kwam de atleet uit het Zwarte Woud wegens een mislukte eerste sprong niet verder dan de achtste plaats. De beste prestatie in het Zuid-Duitse plaatsje stond sinds dinsdag op naam van zijn landgenoot Hans-Jörg Jäkle met 122,5 meter.
De springschans in het Beierse ski-oord werd de afgelopen zomer voor ruim twee miljoen gulden verbouwd.
De Vierschansentournee wordt zaterdag voortgezet in Innsbruck en volgende week maandag besloten in Bischofshofen.

Foto
	Primoz Peterka tijdens zijn winnende sprong in Gramisch-Partenkirchen. FOTO REUTER

