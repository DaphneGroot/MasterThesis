Mechelen (stad).
Mechelen (Frans: "Malines") is een Belgische stad in de provincie Antwerpen. De gemeente ligt in het zuiden van deze Vlaamse provincie, centraal tussen de steden Antwerpen en Brussel, aan de rivier de Dijle. Mechelen telt ruim 85.772 inwoners. Het is naar aantal inwoners de vijfde stad van Vlaanderen en de tweede grootste stad van de provincie, na de stad Antwerpen zelf.
Het is de hoofdplaats van het arrondissement Mechelen en de kies- en gerechtelijke kantons Mechelen, evenals rooms-katholieke hoofdzetel van het aartsbisdom Mechelen-Brussel en van de kerkprovincie België.
Toponymie.
Margaretha van Oostenrijk voor de Sint-Romboutskathedraal
Stadhuis met het paleis van de Grote Raad (links), het belfort en lakenhal
'De plundering van Mechelen door de hertog van Alba' door Frans Hogenberg (Museum Boijmans Van Beuningen te Rotterdam)
Bij de verdeling van het rijk van Lotharius I tussen Karel de Kale, koning der Franken, en Lodewijk de Duitser op 8 augustus 870 wordt Mechelen als "Maalinas" apart vermeld in het deel dat Karel toekomt.
Daarna wordt "Maalinas" (Mechelen) vermeld in een giftbrief van Karel de Eenvoudige. In deze giftbrief uit 915 draagt Karel de Eenvoudige de abdij van Hastières en die van "Maslinas" over aan Stephanus, de bisschop van Tongeren (en dus Luik). Een diploma uit 980/981 bevestigt "Maslines", alsook Hoei, Fosses, Lobbes en Tongeren, als bezit van de bisschop van Luik en verder nog wordt "Maclines" vermeld in een oorkonde uit 1008, waarin Hendrik II wildbaan (jachtrechten) verleent in het Waverwoud.
Later veranderde "Maclines" in "Machele" (12e eeuw), "Mechgelme" (14e eeuw) en uiteindelijk "Mechelen" (15e eeuw). De naam van de stad zou afgeleid zijn van het woord "mahal", dat naar een vergader- of gerechtsplaats verwijst.
Geschiedenis.
Tot 1795 vormde Mechelen het centrum van de kleine zelfstandige Heerlijkheid Mechelen. In dat verband had het gebied dezelfde status als bijvoorbeeld Holland, Zeeland, Vlaanderen en Brabant. Gedurende een korte periode in de 15e en 16e eeuw werden de Nederlanden vanuit Mechelen geregeerd, en vervulde de stad de functie van bestuurlijke hoofdstad van de Nederlanden (ingesteld door Margaretha van Oostenrijk (1480-1530)). Deze periode heeft bijgedragen tot het uitgebreide kunstbezit en diverse merkwaardige gebouwen. De stad heeft het op een na hoogste aantal beschermde gebouwen van Vlaanderen, waaronder vier UNESCO-vermeldingen.
Kernen.
Mechelen telt naast de stad nog vijf kleinere deelgemeenten, namelijk Heffen, Hombeek, Leest, Muizen en Walem.
Walem ligt ten noorden van de stad, aan de Nete. Heffen, Leest en Hombeek liggen ten westen, aan de overkant van de Zenne. Muizen ligt ten zuidoosten, iets verder stroomopwaarts langs de Dijle. De stad kent daarnaast nog verschillende gehuchten en wijken. Het gehucht ten noordwesten van de stad waar de Zenne en het kanaal Leuven-Mechelen samenvloeien met de Dijle heet het Zennegat. De stad zelf is administratief ingedeeld in de wijken Centrum, Mechelen-Noord, Mechelen-Zuid, Battel (ten westen van de Dijle), Arsenaal en Nekkerspoel in het oosten.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
'De Engelse Furie' (Rijksmuseum te Amsterdam)
Spreiding van de bevolking.
De gemeente Mechelen telt ongeveer 72.000 inwoners, de deelgemeenten tellen samen ongeveer 11.000 inwoners. Van de deelgemeenten is Muizen de grootste met ongeveer 5000 inwoners.
Migratie.
In het jaar 1936 kwam een beperkt aantal Spanjaarden op de vlucht voor Franco naar Mechelen. In de jaren 60 kwamen er Spaanse gastarbeiders. Rond 1968 kwam een volgende migratiegolf, voornamelijk van Marokkanen. In 2011 vormden deze laatsten 16% (=13.000 inwoners) van de Mechelse bevolking. Daarnaast wonen er nog twee grote gemeenschappen in de stad: de Armeniërs en de uit Turkije gevluchte Assyrische christenen. Een laatste grote groep bestaat vooral uit Oost-Europeanen en mensen uit oorlogsgebieden in de Kaukasus.
Structuur.
De stad Mechelen maakt deel uit van het kieskanton Mechelen, gelegen in het provinciedistrict Mechelen, het kiesarrondissement Mechelen-Turnhout en ten slotte de kieskring Antwerpen.
Legislatuur 2013-2018.
Burgemeester Bart Somers leidt een coalitie bestaande uit vld-groen-m+, N-VA en CD&V. Samen vormen ze de meerderheid met 32 op 43 zetels. Vóór 2013 telde de gemeenteraad 41 zetels.
Legislatuur 2007-2012.
Het bestuur voor de periode 2007-2012 bestond uit een coalitie van het kartel Open Vld-CDO-Groen! en het kartel sp.a-spirit.
Resultaten gemeenteraadsverkiezingen sinds 1976.
De rode cijfers naast de gegevens duiden aan onder welke naam de partijen telkens bij een verkiezing opkwamen.
De zetels van de gevormde meerderheid staan vetjes afgedrukt
Bezienswaardigheden.
'Binnenplaats van het paleis van Margaretha van Oostenrijk' door François Stroobant (Hermitage te Sint-Petersburg)
'Een blik op de Onze-Lieve-Vrouw van Hanswijkkerk' door Thomas Shotter Boys (J. Paul Getty Museum te Los Angeles)
Cultuur.
De IJzerenleen (= ijzeren leuningen), een centrale winkelstraat
Bijnaam.
De Mechelaars worden ook de "Maneblussers" genoemd. Deze naam hebben ze te danken aan een historische gebeurtenis uit de 17e eeuw. Op een bepaalde nacht was het volle maan met een lage bewolking en dacht een late caféganger met een glaasje te veel op dat de Sint-Romboutstoren in brand stond. Heel de stad werd opgetrommeld en mensen stonden in lange rijen emmers met water door te geven om hun toren te blussen. Sindsdien hebben de Mechelaars de spotnaam "de maneblussers" gekregen omdat ze de maan hadden proberen te blussen.
Taal.
In Mechelen wordt een dialect gesproken dat "Mechels" heet. Het is een Brabants dialect. Meerbepaald hoort het Mechels bij het Klein-Brabants, een groep dialecten gesproken langs de grens tussen de provincies Antwerpen en Vlaams-Brabant.
Patroonheilige.
Sint-Rombout geldt als beschermheilige van Mechelen.
Evenementen.
Beeld van O.L.V. van Hanswijk wordt door de stad gedragen tijdens de Hanswijkcavalcade
De Reuzen en het Ros Beiaard tijdens de Ommegang van Mechelen
Om de 25 jaar.
De Cavalcade, gevolgd door de Ommegang. Deze laatste is als traditie van de reuzenstoet erkend als UNESCO-Meesterwerk van het Orale en Immateriële Erfgoed van de Mensheid. De recentste Cavalcade was op de laatste zondag van augustus en eerste zondag van september van 2013.
Religie en levensbeschouwing.
Brouwerij Het Anker met op de achtergrond de Sint-Alexius-en-Catharinakerk van het groot begijnhof
Christendom.
De Katholieke Kerk telt binnen het Mechelse christendom het grootste aantal gelovigen. De stad is de hoofdzetel van de Belgische rooms-katholieke kerkprovincie met aan het hoofd metropoliet André Léonard. Daarnaast bevindt er zich eveneens de zetel van het Aartsbisdom Mechelen-Brussel, waarvan de Sint-Romboutskathedraal de hoofdkerk is en de bestuurszetel van het vicariaat Vlaams-Brabant en Mechelen. Mechelen vormt samen met de gemeenten Bonheiden, Duffel, Sint-Katelijne-Waver en Zemst het dekenaat Mechelen. De stad telt 20 parochies die allen behoren tot de federatie Mechelen.
Mechelen telt drie protestantse gemeenten, die deel uitmaken van de Verenigde Protestantse Kerk in België en het District Antwerpen-Brabant-Limburg. De Sint Janskerk is het oudste kerkgebouw. De erediensten gaan door in de Zandpoortkerk en de VPKB-kerk in de Keizerstraat. De Ghanese Presbyteriaanse kerk ("Presbyterian church of Ghana") houdt eveneens haar erediensten in de Zandpoortkerk.
Mechelen kent een relatief grote gemeenschap (± 2000 gelovigen) van Nestoriaanse christenen die zich omstreeks 1980 hebben gesetteld in de stad nadat ze gevlucht waren uit Zuid-Oost-Turkije. Er zijn drie grote stromingen te onderscheiden, met name de Assyrische Kerk van het Oosten, de Chaldeeuws-Katholieke Kerk en de Syrisch-Orthodoxe Kerk van Antiochië.
Islam.
14,7% van de Mechelse bevolking is moslim. Het merendeel zijn Soennieten. De stad heeft twee moskeeën die beide in Marokkaanse traditie zijn. Het betreft de Mechelse moskee en de Moskee Al Buraq.
Boeddhisme.
Te Mechelen bevindt zich ook Wat Dhammapateep, een Theravada Boeddhistische tempel met een voornamelijk Thaise gemeenschap. In de tuin staat het grootste stenen Boeddhabeeld van Europa, in groen-zwart graniet op dito sokkel, het geheel gebeeldhouwd in China.
Mobiliteit.
maquette van het voormalig spoorwegstation, afgebroken in 1958-1960
De spoorwerkplaats tijdens een Opendeurdag ter gelegenheid van het 150-jarige bestaan van de Belgische spoorwegen in 1985
NMVB-stadstram 2 Pasbrug (Vlaams Tram- en Autobusmuseum te Antwerpen)
Busnetwerk.
Het busnetwerk wordt geëxploiteerd door De Lijn. Er zijn 8 stadslijnen en verschillende streeklijnen. De hoofdzetel van De Lijn bevindt zich ook in Mechelen.
Spoorwegen.
In 1835 werden de eerste spoorlijnen in België aangelegd, met Mechelen als centraal punt: de lijnen naar Brussel, Antwerpen en Dendermonde. De eerste trein op Belgisch grondgebied (de Olifant) reed in 1835 op het traject Mechelen-Brussel. De stad bleef na 1835 nog tientallen jaren het middelpunt van het Belgisch spoorwegverkeer.
Tegenwoordig ligt het station Mechelen langs de spoorlijnen 25 / 27 (Brussel / Schaarbeek - Antwerpen) en 53 (Kortrijk - station Gent-Sint-Pieters - Dendermonde - Mechelen - Leuven). Het station Mechelen-Nekkerspoel ligt langs de spoorlijnen 25 / 27 en 27B.
Ook voor de buurtspoorwegen was Mechelen een belangrijk knooppunt. Buurtspoorlijnen werden geëlektrificeerd en er was een stadstramnet van drie lijnen, geëxploiteerd door de buurtspoorwegen. Er waren trams naar Heist-op-den-Berg, Boom (Antwerpen), Keerbergen (Haacht, Aarschot en Brussel).
Het oudste spoorweggebouw van België, dat op het terrein van de werkplaats van de NMBS achter het station stond, werd op 3 en 4 september 2013 34 meter van het spoor af verplaatst om ruimte te maken voor een nieuwe weg die tussen het spoor en de werf van de NMBS moet komen. Dit omdat dit gebouw zeer bijzondere kenmerken heeft, zelfs een gedeelte van de voegen zijn beschermd. Er zijn plannen om dit gebouw over te dragen aan de stad, die het gebouw als een publieke ruimte wil benutten.
Wegennet.
Langs het westen van Mechelen passeert de A1/E19 Brussel-Antwerpen. In een halve boog rond het noorden van de stad loopt de R6, de grote ring van Mechelen. Rond het stadscentrum loopt de R12. Vanuit Mechelen lopen onder andere in noordelijke en zuidelijke richting de N1 naar respectievelijk Antwerpen en Brussel, in noordwestelijke richting de N16 tot in Sint-Niklaas en in zuidoostelijke richting de N26 naar Leuven.
Waterwegen.
Mechelen is ook per boot te bereiken via de Dijle; er is een kleine plezierhaven in het centrum van de stad. Daarnaast was het tot het najaar van 2013 mogelijk om met een plezierboot naar Planckendael te reizen vanuit het centrum van de stad. Langs het water ligt het Dijlepad, een houten wandelpad vanaf Lamot tot Kruidtuin over het water in de binnenstad langs de soms eeuwenoude huizen met balkons aan het water.
Heden.
De zaterdagmarkt staat in de binnenstad (Grote Markt, Steenweg, Schoenmarkt, IJzerenleen, Hallestraat, Befferstraat, Veemarkt, Désiré Bouchérystraat, Botermarkt). De Kleinhandelsmarkt staat aan de Guido Gezellelaan, langs de Centjesmuur. De kleinhandelsmarkt vindt plaats elke maandag, woensdag en vrijdag op de Veemarkt. De curiosamarkt vindt plaats elke zondag vanaf de zondag na de Hanswijkprocessie tot de laatste zondag van september..
Onderwijs.
Graeme Rutjes, Erwin Koeman, trainer Aad de Mos, Piet den Boer en Wim Hofkens, die met KV Mechelen de Europacup II wonnen in 1987-'88
Mechelen is een redelijk belangrijke stad in verband met onderwijs. Leerlingen uit Groot-Mechelen lopen dikwijls hun basisschool in de stad. Leerlingen die in de wijde omtrek rond de stad wonen volgen hier Secundair Onderwijs. De drie verschillende netten zijn hier vertegenwoordigd. Hieronder een lijst van de scholen en hun aanbod. Omdat dit aanbod dikwijls zeer divers is worden de voornaamste vakgebieden opgesomd.
Daarnaast heeft de stad ook een hogeschool, Thomas More Mechelen, waar ongeveer 5000 studenten van over heel Vlaanderen zijn ingeschreven. Het aantal Nederlandse studenten dat komt studeren in Mechelen stijgt elk jaar. De Artesis Hogeschool Antwerpen heeft voorlopig nog een campus in Mechelen. Deze zal op termijn verhuizen naar Antwerpen Noord. Hun vakgebieden zijn ook opgesomd.
Zorg.
Het Algemeen Ziekenhuis Sint-Maarten heeft een campus Leopoldstraat vlakbij het station Mechelen en een campus Zwartzustersvest vlakbij het station Mechelen-Nekkerspoel. Tegen 2018 worden ze vervangen door een nieuwe campus langs de R6.
Daarnaast heeft het Vlaams & Neutraal Ziekenfonds zijn hoofdkantoor in Mechelen.
Overheid.
Het hoofdkantoor van een paar instellingen van de Vlaamse overheid bevindt zich hier, namelijk dat van de Vlaamse Vervoermaatschappij De Lijn en de Openbare Vlaamse Afvalstoffenmaatschappij (OVAM).
Mechelen is ook aangeduid als collegehoofdbureau voor het Nederlands kiescollege en staat dus in voor coördinatie bij Europese verkiezingen en tot 2012 ook Senaatsverkiezingen. De stad fungeerde in de jaren 1970 (bij de voorlopige gewestvorming) ook even als zetel voor de tijdelijke Vlaamse Gewestraad, een nevenvoorloper van het Vlaams Parlement.
