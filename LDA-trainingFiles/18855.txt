Anderlues.
Anderlues is een Waalse gemeente in de provincie Henegouwen in België. De gemeente iets meer dan 12.000 inwoners. Binnen de gemeentegrenzen liggen geen andere kernen; een groot stuk van het grondgebied is verstedelijkt. Anderlues ligt langs de gewestweg N90 van Charleroi naar Bergen, op een tiental kilometer van de steden Charleroi, Binche en Thuin.
Anderlues ligt op het gelijknamige Plateau van Anderlues, dat de stroomgebieden van de Schelde en de Maas scheidt. Drie riviertjes ontspringen in Anderlues: de Piéton, de Haye en de Hene, die zijn naam aan de provincie Henegouwen (Frans: "Hainaut") gaf.
Geschiedenis.
Een oude vermelding van de plaats gaat terug tot 869, met een vermelding als een bezitting van de abdij van Lobbes. De naam is afkomstig van "Anderlobia". "Lobia" was de benaming van het grondgebied van Lobbes, doorkruist door de Samber. Het woorddeel "Lo" stond voor een bebost gebied, "Bia" was een waterloop. Ook Anderlues was een bebost gebied dat aan een rivier lag, een tweede of ander "Lobia", vanwaar de naam "Anderlobia".
Anderlues was lang een landelijke bebost gebied, maar steenkoolontginning gaf Anderlues uiteindelijk een meer industrieel karakter.
Trams en spoorwegen.
Een overstap tussen oude en nieuwe trams in 1982 bij Jonction
Om snelle doorgaande tramdiensten te verzekeren en het drukke knooppunt bij "Jonction" te ontlasten, is in 1941 een rechtstreekse doorgaande tramlijn gebouwd langs de doorgaande hoofdweg in Anderlues.
In 1983 werd de tramdienst naar Thuin opgeheven, in 1993 gevolgd door de tramlijn 90 naar Binche en La Louvière. Het doorgaand spoor langs de hoofdweg is er nog maar is buiten gebruik. De overblijvende tramlijn en stelplaats is nog steeds in gebruik en maakt deel uit van de Métro léger de Charleroi. Het is meestal een halfuursdienst naar Charleroi. Na halfacht 's avonds wordt de tram vervangen door een busdienst.
Er liep vroeger een spoorlijn door het dorp. In 1958 werd het reizigersverkeer opgeheven, maar de lijn bleef in dienst tussen Piéton en Anderlues tot 1989 voor het goederenverkeer.
Bestuur 2013-2018.
Het bestuur van Anderlues bestaat uit de PS, die een meerderheid van de zetels heeft.
