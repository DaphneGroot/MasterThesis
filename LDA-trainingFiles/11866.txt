Rode flamingo.
De rode flamingo "(Phoenicopterus ruber)", ook wel grote flamingo, Caraïbische flamingo of Cubaanse flamingo genoemd, is een flamingosoort die voorkomt in het Caraïbische gebied en de Galapagoseilanden. In het Santuario de Fauna y Flora Los Flamencos in de gemeente Manaure in het Colombiaanse departement La Guajira komen veel rode flamingo's voor.
Kenmerken.
Het enige zichtbare verschil tussen beide seksen is dat mannetjes groter zijn dan de vrouwtjes. Elke poot heeft vier tenen met daartussen zwemvliezen, waardoor de vogels niet gemakkelijk wegzakken in de modderige ondergrond. Flamingo's zijn van nature wit. Hun voedsel (algen en kleine kreeftjes) zorgt voor de roze kleur. De algen bevatten de stof carotenoïde. Het lichaam maakt van deze stof de roze kleur. Deze roze kleur komt in de veren terecht en daarom zijn de flamingo's roze. De rode flamingo wordt ongeveer 1,2 tot 1,45 m in lengte en weegt 2 tot 4 kg.
Verspreiding.
De rode flamingo komt voor van de zuidoostelijke staten en Florida van de Verenigde Staten tot de noordelijke kust van Zuid-Amerika. In het Everglades National Park komen grote groepen rode flamingo's voor.
Leefwijze.
Om voedsel te zoeken, trekken rode flamingo's vaak hele einden naar water dat rijk is aan kleine kreeftachtigen en algen. Net als alle andere flamingo's voedt hij zich door met zijn kop ondersteboven in het water te lebberen. Zijn snavel bevat een filtermechanisme waarmee hij zwevend voedsel uit het water zeeft.
Voortplanting.
De rode flamingo broedt onder andere in de zoutpannen van Bonaire, in een kolonie van geboetseerde nesten. Rode flamingo's leggen slechts één ei. De broedtijd is 27 tot 31 dagen.
