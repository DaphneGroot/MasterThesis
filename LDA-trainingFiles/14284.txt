Luis de Zúñiga y Requesens.
Don Luis de Zúñiga y Requesens (of Luis de Requesens y Zúñiga (Barcelona, 25 augustus 1528 – Brussel, 5 maart 1576) was een Spaans legeraanvoerder en landvoogd van de Habsburgse Nederlanden ten tijde van de Tachtigjarige Oorlog. Behalve landvoogd van de Nederlanden was hij Ridder van het Gulden Vlies, gouverneur van Milaan, groot-commandeur van Castilië en commandeur van Malta.
Don Luis de Requesens werd geboren in Barcelona. Hij volgde in 1573 de hertog van Alva op als landvoogd, nadat die een aantal nederlagen tegen de opstandelingen had geleden. Tijdens zijn periode vond het beleg en het ontzet van Leiden plaats, alsook de slag op de Mookerheide. In juni 1574 schafte hij de Tiende Penning en de Raad van Beroerten af om de bevolking gunstig te stemmen en bood hij een Generaal Pardon aan, aan alle opstandelingen die afzagen van de opstand. Daarvan werden evenwel de Prins van Oranje met zijn voornaamste aanhangers onder adel en burgerij, evenals de predikanten uitgesloten. Ook startte hij vredesonderhandelingen in Breda. Toen die mislukten, greep hij hard in en veroverde hij steden als Oudewater en Zierikzee.
In 1575 bepaalde hij dat het nieuwe jaar voortaan officieel op 1 januari begon.
Hij overleed onverwachts te Brussel zonder een opvolger te hebben aangewezen. Na zijn overlijden werden de Staten-Generaal bijeengeroepen en sloten ze de zogenaamde Pacificatie van Gent in 1576. Alleen iemand die die Pacificatie onderschreef, mocht van de Staten Requesens opvolgen. Dat werd uiteindelijk Don Juan van Oostenrijk, door Filips II aangewezen.
Naam.
Zijn ouders waren Juan de Zúñiga y Avellaneda en Estefanía de Requesens. Zijn ouders besloten dat de naam van de moeder de eerste achternaam van hun kinderen zou zijn. Vandaar dat de legeraanvoerder veelal bekend is met de achternamen in omgekeerde volgorde, als Luis de Requesens y Zúñiga, kortweg Requesens.
