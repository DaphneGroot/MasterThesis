Gerrit Zalm.
Gerrit Zalm (Enkhuizen, 6 mei 1952) is een Nederlandse bankier en ex-politicus. Hij was viermaal minister van Financiën, laatstelijk van mei 2003 tot februari 2007 in het kabinet-Balkenende III, waarin hij tevens viceminister-president was. In december 2008 werd hij vicevoorzitter van bankconcern ABN AMRO. Tot die tijd was hij anderhalf jaar bij de DSB Bank als hoofdeconoom en vervolgens CFO. Van februari 2009 tot 1 januari 2017 was hij voorzitter van de Raad van Bestuur van ABN AMRO.
Studie.
Zalm werd geboren als zoon van een kolenboer. Na het behalen van het diploma hbs-A studeerde hij algemene economie aan de Vrije Universiteit van Amsterdam (doctoraalexamen 1975). Hij was in deze tijd actief lid van de PvdA en afdelingsvoorzitter in Enkhuizen.
Ambtelijke loopbaan.
In 1975 trad Zalm in dienst van het ministerie van Financiën. Hij begon daar als medewerker bij het bureau Economische Aangelegenheden van de afdeling Begrotingsvoorbereiding. Vanaf 1977 was hij hoofd van dat bureau en vanaf 1978 hoofd van de gehele afdeling. In 1981 volgde de benoeming tot plaatsvervangend directeur Begrotingszaken, tevens hoofd van de afdeling Begrotingsvoorbereiding.
In 1983 werd Zalm plaatsvervangend directeur Algemene Economische Politiek op het Ministerie van Economische Zaken en in 1985 directeur van dezelfde directie.
Vanaf 1988 was Zalm werkzaam bij het Centraal Planbureau, eerst als onderdirecteur en sinds 1989 als directeur. Sinds 1990 was hij tevens bijzonder hoogleraar economische politiek aan de Vrije Universiteit te Amsterdam.
Politieke carrière.
Tijdens zijn studie was Gerrit Zalm afdelingsvoorzitter van de Partij van de Arbeid in zijn woonplaats Enkhuizen (1973-'75). In 1984 stapte hij over naar de VVD. Van 22 augustus 1994 tot 22 juli 2002 was hij namens deze partij minister van Financiën in het eerste en tweede kabinet-Kok (de 'paarse coalities').
Na de voor 'Paars' desastreuze verkiezingen van mei 2002 volgde Zalm Hans Dijkstal op als fractievoorzitter in de Tweede Kamer der Staten-Generaal en politiek leider van de VVD.
Op 27 mei 2003 werd hij opnieuw benoemd tot minister van Financiën en tevens tot viceminister-president in het tweede kabinet-Balkenende. Sinds 10 oktober 2005 is hij de langstzittende Minister van Financiën in de Nederlandse geschiedenis. In de aanloop van de Europese Unie naar de invoering van de euro, de gemeenschappelijke munteenheid van de lidstaten, kapittelde Zalm Frankrijk en Duitsland, omdat deze landen het — volgens het verdrag van Maastricht — toegestane tekort van 3% op hun rijksbegrotingen overschreden. Toen kort daarna hetzelfde in Nederland dreigde te gebeuren, liet hij het kabinet harder bezuinigen, waardoor dit gevaar werd afgewend.
Van 30 juni tot 7 juli 2006 was hij ad interim minister van Economische Zaken. Hij volgde hier de opgestapte minister Brinkhorst op. Zalms staatssecretaris Joop Wijn nam deze functie op 7 juli over, waardoor Zalm geen staatssecretaris (een nieuwe werd niet benoemd) meer had.
Minister Zalm heeft in de kabinetten-Kok de 'zalmnorm' geïntroduceerd. Door een scheiding aan te brengen tussen inkomsten en uitgaven van het Rijk, bracht hij rust in het begrotingsbeleid.
Ook is hij naamgever van de 'Zalmsnip'. Deze lastenverlichting voor burgers in de vorm van kortingen op gemeentelijke belastingen werd in januari 1998 ingevoerd en in februari 2005 weer afgeschaft.
Na de Tweede Kamerverkiezingen van 2006 kondigde Zalm aan te stoppen als politicus. Hij gaf aan dat hij deze beslissing al voor de verkiezingen had genomen en dat deze niets te maken had met de matige uitslag voor de VVD.
In april 2007 werd Zalm benoemd tot Commandeur in de Orde van Oranje-Nassau wegens zijn verdiensten in de politiek. De maand daarop werd hij benoemd tot erelid van de VVD.
Op 20 oktober 2008 ontving Zalm een eredoctoraat van de Vrije Universiteit ter gelegenheid van de dies natalis.
Na de politiek.
In juni 2007 ging Zalm werken voor de DSB Bank, het financiële concern van ondernemer Dirk Scheringa. Zalm werkte daar als hoofdeconoom en financieel directeur en maakte deel uit van de Raad van Bestuur. Daarnaast is hij voorzitter van de International Accounting Standards Committee Foundation (IASCF) en adviseur bij het private-equityfonds Permira.
Op 23 december 2008 trad hij als vicevoorzitter toe tot de Raad van Bestuur (RvB) van bankconcern ABN AMRO. In 2009 leidde hij het team dat de fusie tussen ABN AMRO en Fortis Bank Nederland moest beklinken. Op 28 februari dat jaar werd hij benoemd tot voorzitter van de RvB. Dit geschiedde met een negatief advies van de AFM. Onder zijn bewind vonden de integratie van ABN Amro en Fortis Nederland en de beursgang van de bank plaats.
In maart 2009 kwam zijn eerste boek uit, "De romantische boekhouder". Het betreft een verslag van zijn loopbaan in ambtenarij en politiek.
In maart 2015 leidde een aan zijn mededirecteuren toegekende salarisverhoging van € 100.000,- tot grote maatschappelijke commotie. Een hernieuwde beursgang van ABN-AMRO werd uitgesteld. In mei 2015 betuigde Zalm openlijk spijt over zijn beslissing
In september 2016 kondigde Zalm aan in 2017 op te stappen als voorzitter van de Raad van Bestuur van ABN AMRO.
Eind juni 2017 kwam hij terug in de politiek als informateur, nadat Edith Schippers en Herman Tjeenk Willink eerder faalden een regering te vormen, na meer dan 100 dagen aan formatiepogingen.
