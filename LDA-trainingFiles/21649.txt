Lied.
Een lied (ook: "zang, canto") is een muzikale vorm waarin tekst op muziek wordt verklankt, vaak vormgegeven in couplet en refrein.
Liederencyclus, Liederen.
Liederen die tot de klassieke muziek gerekend worden, noemt men vaak "kunstliederen". Wanneer een aantal dergelijke kunstliederen wordt gebundeld, dan spreekt men over een liederencyclus (meervoud: liederencycli). In zo'n geval is er een sterke thematische overeenkomst tussen de gebruikte gedichten en ligt de volgorde van de liederen vast. Vaak wordt hier bij zo'n cyclus het Duitse begrip "Lieder" gebruikt. Bij een liederencyclus stemmen karakter en inhoud van de diverse liederen in de reeks overeen, of hebben een nauwe verwantschap of behandelen eenzelfde onderwerp.
Orkestlied, song, mélodie, romance.
Als een lied gezongen wordt met de begeleiding van een orkest, spreekt men wel van een "orkestlied". Soms wordt er bij een muziekstuk niet gezongen, terwijl het wel dat karakter heeft, zoals in de "Lieder ohne Worte" van Felix Mendelssohn Bartholdy.
Engelstalige liederen worden vaak (ook in het Nederlands) "song" genoemd. De meeste Franstalige kunstliederen noemt men "mélodie"; eenvoudige en meestal sentimentele kunstliederen uit de Franse romantiek zijn echter "romances. Ook deze beide termen worden wel gebruikt in het Nederlands.
Geschiedenis.
De troubadours (trouvères) en minnezangers vormen het begin van de liedoverlevering. Deze liederen waren niet of nauwelijks begeleid. In de 14e eeuw treft men de eerste begeleide liederen aan, bestaande uit een zangstem en één of twee instrumenten (polyfoon). In de 16e eeuw ontstaat het luitlied: een zangstem met akkoordbegeleiding.
In de loop van de 16e eeuw worden droefenis, vreugde en andere emoties uitgebeeld in de muziek. Bijvoorbeeld: een Lied heeft acht coupletten, de eerste vier droef, de laatste vier vrolijk. Op die laatste vier wordt dus andere muziek gezet, en er is dan een doorgecomponeerde vorm.
In de ontwikkeling van het Lied wordt de tekst steeds belangrijker voor de muzikale inhoud.
Strofische Liederen zijn vaak lyrisch en er wordt één bepaalde stemming weergegeven. In doorgecomponeerde Liederen, bijvoorbeeld balladen, wordt vaak een verhaal verteld: ze zijn 'episch' van karakter. In doorgecomponeerde Liederen kunnen de emotionele stemmingen gemakkelijker wisselen. Een voorbeeld daarvan is: "Monodie à la Florence" van Albert.
Een andere belangrijke figuur in de ontwikkeling van het Lied was J.Ph. Krieger (2e helft 17e eeuw).
Medio 18e eeuw ontstond de eerste Berlijnse liedschool rond Carl Philipp Emanuel Bach. Dit was een groep componisten die uitging van het principe dat alles eenvoudig moest zijn (te vergelijken met Glucks "Reformoper"). Het klavier werd ondergeschikt.
In de 2e helft van de 18e eeuw ontstond de tweede Berlijnse liedschool. Hun motto was eenvoud. Ze stonden onder grote invloed van de volksliederen en er werd veel gebruikgemaakt van teksten van Goethe en Schiller. Het klavier als begeleidingsinstrument werd belangrijk.
Liedcultuur in andere landen.
In andere landen groeide ook een liedcultuur.
