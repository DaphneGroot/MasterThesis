	Stakers in Z-Korea proberen regering mild te stemmen
	AFP, Reuter, AP
SEOUL
Stakingsleider Kwon Young-kil heeft de regering van Zuid-Korea tot uiterlijk dinsdag de tijd gegeven om haar nieuwe arbeidswet in te trekken. Zo niet, dan dreigt de onwettige Confederatie van Vakbonden de stakingsacties uit te breiden tot openbare bedrijven als de telefoondienst, de munt en de metro. Om de regering mild te stemmen besloot de confederatie echter ook de stakingen bij Hyundai met ingang van vandaag om te zetten in prikacties.
Het ultimatum van de stakers werd onmiddellijk afgewezen door Lee Hong-ku, de voorzitter van de regerende Nieuw Korea Partij. President Kim Young-sam had dinsdag al meegedeeld dat hij vasthoudt aan de nieuwe wet, die volgens hem nodig is om het Zuid-Koreaanse bedrijfsleven betere kansen te geven tegenover buitenlandse concurrenten. De wet maakt onder andere massa-ontslag en de instelling van flexibeler werktijden mogelijk.
De stakingen zijn op 26 december - direct nadat de wet op slinkse wijze door het parlement was gejaagd - begonnen bij het conglomeraat Hyundai. Maar in de autofabriek van Hyundai gaat het personeel vandaag weer voor zes uur aan de slag. Bij veertien andere Hyundai-vestigingen zal tot dinsdag minstens twee uur per dag worden gewerkt. 'We willen president Kim de kans geven zich nog eens goed te bedenken', zei een stakingsleider bij Hyundai Motor Co.
De stakers proberen de gunst van het publiek niet te verspelen. Autobezitters kunnen hun motor gratis laten afstellen door stakende automonteurs en stakende verpleegsters verrichten gratis medische keuringen. Ook willen de bonden duizenden stakers gewapend met bezems de straat op sturen voor een grote schoonmaak.
Ook van regeringszijde werd woensdag harde taal gepaard aan een milde opstelling. De ministers van Justitie, Binnenlandse Zaken en Arbeid dreigden in een gezamenlijke verklaring met harde maatregelen als de 'illegale' stakingen voortduren. Maar de officieren van justitie besloten nog een dag te wachten met het uitvaardigen van arrestatiebevelen tegen tweehonderd stakingsleiders.


