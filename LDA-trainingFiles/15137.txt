Bruce Welch.
Bruce Welch, geboren als "Bruce Cripps" (Bognor Regis (Sussex), 2 november 1941), is een Engelse gitarist, componist en producer. Als slaggitarist van The Shadows bepaalde hij, samen met Hank B. Marvin, hun unieke sound. Hij was miljonair (in Engelse ponden) toen hij 24 was.
Hij was een buitenechtelijk kind die zijn vader nauwelijks heeft gekend. Zijn moeder overleed aan tuberculose toen hij vijf was. Bruce werd opgevoed door een tante in Chester-le-Street en Newcastle upon Tyne. Zijn artiestennaam "Welch" is de familienaam van zijn moeder.
Samen met zijn schoolvriend Hank B. Marvin trok hij, toen hij zestien was, vanuit Newcastle naar Londen om het daar te gaan maken in de muziekbusiness. Ze gingen naar de "Two I's Coffee Bar", toen het mekka van de Londense muziekscene, om deel te nemen aan een wedstrijd waarin ze als derde eindigden. Nadat ze besloten hadden nog een nacht in de stad te blijven, ontmoetten ze 's anderendaags de manager van Cliff Richard, die hun vroeg om hem muzikaal te begeleiden.
Naast het componeren van een aantal "Cliff Richard and The Shadows"-hits is Welch ook de ontdekker van Olivia Newton-John tijdens een tournee door Australië, werd hij haar producer en schreef hij voor haar "Please Mr. Please", dat in de Verenigde Staten op nummer één uitkwam. Hij schreef het arrangement voor "Please Mr., Please" en componeerde voor haar "Banks of the Ohio", dat een hit werd. Hij was lid van de groep Marvin, Welch & Farrar.
Midden jaren zeventig was hij verantwoordelijk voor de productie van Cliff Richards elpee "I'm Nearly Famous" en enkele van zijn succesvolste hits, zoals "We Don't Talk Anymore", "Devil Woman" en "Miss You Nights".
