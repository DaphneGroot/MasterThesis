 GETRONICS VERKOOPT BELANG IN BATENBURG. 
 AMSTERDAM, 23 okt (Reuter) - Getronics NV heeft meegedeeld dat zij haar volledige belang in Batenburg Beheer NV heeft verkocht. 
 "Als gevolg van de transactie zal de winst per aandeel van Getronics over 1996 licht positief worden beinvloed," aldus Getronics dat verder geen financiele details van de transactie bekend maakt. 
 Getronics nam een aantal jaren geleden een belang in Batenburg met het doel om tot een samengaan van beide ondernemingen te komen. 
 Dat werd echter steeds afgewezen door Batenburg dat zelfstandig wenste te blijven. 
 "Als gevolg van de sterk uiteenlopende ontwikkeling van beide ondernemingen is uitbreiding en continuering van de participatie niet langer passend in de strategie van Getronics," zo laat Getronics nu weten. De onderneming had 14,9 procent van de Batenburg-aandelen in bezit. 
 Aan wie de aandelen zijn verkocht is niet bekend gemaakt. Batenburg omvat 12 bedrijven die actief zijn op het gebied van installatie, paneelbouw, beveiliging, engineering, onderhoud en handel op elektrotechisch gebied. 
 Het bedrijf boekte in 1995 een netto winst van zeven miljoen gulden op een omzet van 168 miljoen. In augustus maakte Batenburg een halfjaarwinst bekend van 2,4 miljoen op een omzet van 83,2 miljoen en het bedrijf zei toen een lichte stijging van de jaarwinst over 1996 te verwachten. 
 - redactie Amsterdam, 020 504 5000, fax 020 504 5040. 
 (c) Reuters Limited 1996. 
