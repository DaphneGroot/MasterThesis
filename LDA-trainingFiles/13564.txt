Metonymie.
Een metonymie of betekenisverschuiving (ook: "overnoeming" of "metonymia"; van het Griekse μετωνυμία, "een verandering van naam", van μετά, "samen, na", en -ωνυμία, een suffix dat is afgeleid van ὄνῠμα, "naam") is als stijlfiguur een soort beeldspraak waarbij datgene wat feitelijk bedoeld wordt (de referent) niet rechtstreeks genoemd wordt, maar aangeduid met behulp van een als gevolg van contiguïteitsrelatie nauw verbonden begrip. Het in dit verband gebruikte alternatieve woord verwijst dus niet naar zijn eigen referent, maar naar iets wat daarmee in een contiguïteitsrelatie staat. Anders gezegd: het over één kam scheren van het beeld en de bijbehorende referent gebeurt niet zoals bij andere vormen van beeldspraak op grond van overeenkomst, maar op grond van relatie. Anders dan bij een vergelijking als "Die man is een zwijn" wordt bij metonymie ook het origineel niet genoemd.
Het gebruik van metonymieën heeft over het algemeen polysemie tot gevolg. Een oude term wordt immers in een nieuwe betekenis gebruikt. In termen van de semantiek komt het erop neer dat het semantische veld wordt verbreed doordat er nieuwe sememen worden toegevoegd.
Toepassingen.
Metonymie kent verschillende specifieke toepassingen, bijvoorbeeld in de cognitieve taalkunde. Hier kan metonymie bijvoorbeeld de vorm hebben van het identificeren van iets gecompliceerds aan de hand van één enkel kenmerk. Dit is tevens een van de basiskenmerken van cognitie; iets wat snel in het oog springt of gemakkelijk te identificeren is, wordt gebruikt als basis om het grotere geheel waar het bijhoort of deel van uitmaakt te identificeren. Metonymie hangt daarnaast samen met andere rudimentaire cognitieve processen, verschijnselen en objecten die aan taalgebruik ten grondslag liggen, zoals de associatie van "zweet" en "zweten" met "zwaar werk".
Ook in de retorica en de literatuur wordt veel gebruikgemaakt van metonymieën.
Metonymie en metafoor.
Een beeldspraak waarbij een "overeenkomst of gelijkenis" bestaat tussen het beeld en de referent is zoals gezegd een vergelijking of - op wat hoger niveau - een metafoor. Metaforen en metonymieën zijn daarmee vaak onderling uitwisselbaar, maar kunnen toch heel verschillende effecten hebben. Wanneer iemand zich van een metafoor bedient, gaat het hem er in het algemeen niet om fysieke eigenschappen van het beeld naar de eigenlijke referent over te hevelen, zoals bij metoniemen wel het geval is. Reporters en journalisten vertonen geen enkele uiterlijke overeenkomst met het apparaat waarmee de papieren media worden afgedrukt ofwel "de pers", net zomin als de Nederlandse regering fysiek iets met de stad Den Haag of met een ruimte die Tweede Kamer genoemd wordt te maken heeft, waar ze alleen heel vaak samenkomen. Niettemin wordt heel vaak "de pers" gezegd wanneer journalisten en reporters worden bedoeld en "Den Haag" wanneer de Nederlandse regering wordt bedoeld. Deze metonymieën behoren tot de meest gebruikte in de Nederlandse taal.
Een ander voorbeeld betreft de roman "Pride and Prejudice" van Jane Austen. Hier worden op een gegeven moment op een bepaalde manier de gevoelens van de hoofdpersoon Elizabeth voor mr. Darcy verwoord, wanneer ze voor de eerste keer zijn huis ziet: "een groot stenen gebouw, dat goed op de rijzende grond staat en wordt ondersteund door een rij hoge beboste heuvels" (hoofdstuk 43). Op het eerste gezicht lijkt deze positieve beschrijving een metafoor voor de liefde van de hoofdpersoon, maar de beschreven indruk is in werkelijkheid rechtstreeks van toepassing op de bewoner van het huis. Hier is dus geen sprake van een vergelijking op grond van bepaalde overeenkomende eigenschappen, maar van metonymie; het huis wordt voorgesteld als het voorwerp van de liefde van de hoofdpersoon die in werkelijkheid zijn bewoner geldt.
Metonymie en synecdoche.
Synecdoche wordt ook vaak gezien als een vorm van metonymie, maar is volgens sommige taalkundigen toch niet hetzelfde. Bij synecdoche vormt namelijk datgene wat als beeld wordt gebruikt een wezenlijke component van de originele referent (zoals in "alle neuzen tellen"), of andersom. Bij andere vormen van metonymie is hiervan in het geheel geen sprake, en wordt de vergelijking puur gemaakt op basis van een of andere relatie.
