	Architect Postel balanceerde tussen traditie en modernisme
	Van onze verslaggeefster
Annemieke Jansen

LOCHEM
'Helaas, dit merkwaardige stadje is op zichzelf lelijk; het is jammer dat dit zo koudweg neergeschreven moet worden. De oude kerk is mooi, al heeft ze geen fraaie spits. Met het stadhuis is dit alles wat er aan goede oude architectuur te zien is. Een duffe geesteloze tijd is niet bij machte geweest schoonheid te scheppen. Het materialisme der laatste eeuw met enkel techniek, geld en functionalisme heeft ook gefaald.' Dit schreef de Lochemse architect Gerrit Jan Postel (1887-1945) op 30 december 1940 onder de titel 'Oudejaarsavond-fantasie van een architect' in de Lochemse Courant. Hij liet zijn gedachten gaan over de toekomst van de gemeente Lochem, op het moment dat Nederland door de nazi-Duitsland was bezet.
Het geeft in concreto precies het dillema aan waar architect Postel, zo blijkt uit een tentoonstelling over zijn werk in de voormalige synagoge in Lochem, zijn hele loopbaan mee worstelde. Moest hij trouw blijven aan de traditie, zoals zo veel vakbroeders deden, of zou hij de vooruitgang volgen en het modernistisch gedachtengoed in zijn ontwerpen tot uitdrukking brengen?
Postel liet zich niet in n richting duwen. Hij helde dan weer eens over naar de traditie, dan weer naar het modernisme. De meeste woningen en landhuizen die Postel in en rond Lochem heeft gebouwd in de periode 1910-1940 vertonen de soberheid en eenvoud van het functionalisme, gecombineerd met stijlvormen van de Amsterdamse en de Delftse School. Misschien was hij daarom een veelgevraagd architect. Hij heeft ruim tachtig woningen en landhuizen op zijn naam staan, waarvan het merendeel binnen de grenzen van de gemeente Lochem is gebouwd.
Behalve op de tentoonstelling in de synagoge - met foto's, bouwtekeningen en correspondentie - is zijn werk ook te zien in een wandel- en een fietsroute die langs veertig woningen en landhuizen voert. 'Lukt het?', vraagt een voorbijganger aan de wandelaar die verwoed de wat vage plattegrond in de bescheiden catalogus om en om draait om het beginpunt van de route te vinden. Het duurt even maar wanneer je op weg bent, wijst die zich vanzelf. Drie huizen aan de Nieuweweg, vier aan de Barchemseweg, zelfs zes aan de Dr. Ten Bokkel Huininkweg. De bewoners moeten haast wel door hun buren op het idee gebracht zijn om Postel ook voor hun huis te vragen.
Nieuweweg 34 staat te koop. Op het eerste gezicht een landhuis als geen ander: rode baksteen, een zadeldak, rood-witte luikjes en een klimop die zijn weg gevonden heeft. Nadere bestudering leert dat dit landhuis uit 1912 n van Postels vroege ontwerpen is en als voorbeeld van 'goede en eerlijke landhuisbouw, in harmonie met haar functie en omgeving' moet worden gezien.
Net over de spoorlijn ligt een bekender voorbeeld van zijn vroege werk, het voormalig gemeentehuis van het Gelderse Laren (1909). Bij het ontwerpen van dit kleine overheidsgebouw liet Postel zich bijna geheel leiden door de ideen van Berlage. Het heeft geen imponerende faade die de afstand tussen burger en overheid maar zou vergroten, het is een gebouw dat helder in zijn opzet en functies is. Om toch de functie van het gebouw te benadrukken, ontwierp Postel in het midden van beide vleugels een kleine toren die verdacht veel lijkt op de toren van de Beurs van Berlage.
Even buiten Lochem, op de weg richting Barchem, ligt een villa uit een latere periode, het Woodbrookershuis. De villa bouwde hij in 1922 in opdracht van de Woodbrookers, een idele gezindte die mensen met verschillende religieuze overtuigingen wilde verenigen. Met zijn rieten kap en houten topgevel gaat het huis geheel op in het landschap.
Postel heeft zich bij het ontwerp sterk laten benvloeden door de traditionele Engelse cottage-stijl, die hij vertaalde naar een meer zakelijke architectuur met een heldere compositie zonder detailleringen of versiering. Andere prachtige voorbeelden van landhuizen in die stijl zijn de Wievenkuil (1920) aan de Lochemseweg, en de Groene Maat (1924) aan de Tusselerdijk. In dit laatste landhuis legde Postel een zwartwitte tegelvloer in geometrische patronen, voor die tijd zeer modern.
Halverwege de jaren twintig maakt Postel weer een ommezwaai. De traditionele rieten kappen maakten plaats voor het soberder pannendak, ijzeren profielen vervingen de houten kozijnen. Siermetselwerk volgens de regels van de Amsterdamse School bleef wel. Een nieuwe inspiratiebron diende zich aan: de prairie-houses van de Amerikaanse architect Frank Lloyd Wright, zoals duidelijk wordt in het huis uit 1924, aan de Marinus Naefflaan 42. Dit huis met zijn grote overhellende schilddak, gaat door lagere serre- en veranda-uitbouwen, loggia's en aangebouwde pergola's, geleidelijk over in het landschap.
Postel voorzag niet alleen de welgestelden van huizen. Hij was ook betrokken bij de sociale woningbouw in Lochem. In 1921 is naar zijn ontwerp de wijk Tuindorp gebouwd, arbeiderswoningen volgens de tuinstadgedachte van rust, ruimte en frisse lucht. Het was in dezelfde tijd dat hij tijdens een lezing verkondigde dat 'het ontwerpen van een kleine volwaardige arbeiderswoning veel moeilijker is dan het bouwen van een ruim landhuis'. Waarschijnlijk doelde hij op het kleine budget dat voor deze woningen beschikbaar was. Het arbeidersdorp werd begin jaren tachtig afgebroken. Alleen zijn villa's en landhuizen staan er nog, in grote getale.
G.J. Postel Hzn, architect. Moderne architectuur in Lochem 1910-1940. Voormalige Synagoge, Westerwal 6, Lochem. Tot en met 13 september. Catalogus met fiets- en wandelroute op de tentoonstelling verkrijgbaar.

Foto
	Het Woodbrookershuis in Barchem, ontworpen door G.J. Postel.

