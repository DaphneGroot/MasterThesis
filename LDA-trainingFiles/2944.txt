	THUIS: LULU WANG
	'Ik moet iets verklappen: veel van mijn Nederlandse vrienden vinden dat ik een kitscherige smaak heb. Chinezen houden van versiering. Franje, kussentjes, dingetjes. En van glanzende meubels. Een meubelhandelaar vertelde me: ''Ik leid Chinese klanten altijd naar de hoogglans''.'
Wang, schrijfster van de vorig jaar verschenen roman Het lelietheater, kon haar baan als docent Chinees aan de Hogeschool in Maastricht opzeggen wegens groot succes van haar boek: honderdduizend exemplaren in Nederland en in een half jaar tijd verschenen in dertien landen. Zij heeft haar handen vol aan de komende internationale tournee, maar komt tot rust in haar flat in een onopvallende buitenwijk van Maastricht. De kleine huiskamer is veelkleurig en propvol.
'Mijn meubels heb ik in Nederland gekocht. Ik kan hier wel krijgen wat ik mooi vind. Zeker in Maastricht: dat lijkt meer op China dan Amsterdam. Ik heb een zachte landing gemaakt, vanuit Peking in Maastricht. De mensen leven hier uitbundiger dan in het noorden. Nederlanders zijn leuk omdat ze open en rechtvaardig zijn. Ze vragen altijd: waarom? Als je een goede reden hebt, gaan ze akkoord. Ik heb van de Nederlanders ordelijkheid geleerd. Dat heeft veel voordelen. Alles gaat op tijd, alles is schoon. De huizen zijn netjes, goed geordend.
'Vaak zijn de interieurs als in een sterrenhotel: chique, dure voorwerpen, maar geen eenheid. Net zoals iemand een mooie neus kan hebben, mooie ogen, een mooie mond, maar het geheel is niet mooi. Ik zie liever een Frans of Italiaans interieur. Daar gebruiken ze niet zoveel kleuren als wij in China, maar ze hebben interessante grote lijnen. Chinezen zijn gevoelig voor kleuren, Europeanen meer voor lijnen. Kijk maar naar de kunstgeschiedenis: Michelangelo kan alleen in Europa bestaan. Een westerse man beoordeelt mij van ver: hij kijkt naar mijn figuur. Een Chinese man komt dichtbij en kijkt naar mijn gezichtshuid en daarna naar details: de lengte van vingers, de maat van voeten. Details zijn belangrijk voor ons. Kijk naar mijn jurk: zelfs de knopen hebben de vorm van bloemetjes. Met tekst hebben wij dat ook. Proza en poeie staan door elkaar. Een lyrisch stukje natuurbeschrijving luistert zo op, hÂŠ.'

Foto
	FOTO MARCEL MOLLE

