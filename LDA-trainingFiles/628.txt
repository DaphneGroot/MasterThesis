	Militaire top ondervraagd over lek Srebrencia
	ANP
DEN HAAG
Minister Voorhoeve van Defensie heeft in het najaar van 1995 nagenoeg de gehele militaire en ambtelijke top van zijn departement door de marechaussee laten ondervragen. Reden voor het onderzoek was het uitlekken van gegevens uit een geheime vergadering over de nasleep van Srebrenica.
Het actualiteitenprogramma Netwerk berichtte vrijdag dat het onderzoek zich uitstrekte tot vijftien topmilitairen en ambtenaren. Uiteindelijk bleven drie verdachten over: kolonel Brantz, luitenant-kolonel De Ruiter en luitenant-kolonel Karsing. Tegen hen kon echter onvoldoende bewijzen voor een strafrechtelijke vervolging worden gevonden.
Om de waarheid boven tafel te halen luisterde de marechaussee volgens Netwerk ook de telefoon en de fax af van de NRC-journalist F. Westerman, hetgeen Defensie vrijdag overigens ten stelligste ontkende.
De affaire begon twee dagen na de presentatie van het debriefingsrapport waarin Defensie voor het eerst nauwgezet de gang van zaken rond de val van de Moslim-enclave Srebrenica uiteenzette. Het rapport was echter niet volledig, wist ook Voorhoeve, die een geheime bijeenkomst in de 'bunker' onder het ministerie van Defensie belegde.
Doel van de vergadering was een gezamenlijk standpunt te formuleren over de tekortkomingen in het rapport. Tot verbijstering van Voorhoeve bleek NRC-journalist Westerman op de hoogte van de bijeenkomst. De verontwaardiging van de minister nam alleen maar toe toen tien dagen later teksten uit de vergadering letterlijk in de krant verschenen.

