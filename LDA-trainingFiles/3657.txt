	Apenspel
	Mag je iemand die met een bijgeslepen nummerbord uit de werkplaats een medegevangene de keel doorsnijdt, sympathiek noemen? Een ander woord is voor ex-marinier Tim Kearney eigenlijk niet te vinden. Heel iemand anders dan de Hell's Angel die hij te pakken nam, omdat die hem naar het leven stond. Als Kearney dan uit de gevangenis wordt gehaald door de FBI, omdat hij sprekend lijkt op de overleden drugshandelaar Bobby Z., zou zijn leven van vaak zelf veroorzaakte pech en erger zelfs een positieve wending kunnen krijgen.
Maar uit het vervolg van The Death and Life of Bobby Z. van Don Winslow (Knopf, import Nilsson & Lamm;  51,70), waarvan deze week bij De Boekerij de vertaling verscheen (Dood en leven van Bobby Z.;  27,50), blijkt dat met de wraak van de Hell's Angels misschien beter te leven valt dan te worden uitgewisseld tegen een FBI-agent die door een Mexicaanse misdaadbaron wordt vastgehouden en die ook nog iets persoonlijks met Bobby Z. te vereffenen heeft.
Gelukkig heeft Kearney bij de mariniers goed opgelet en bezit hij voldoende overmoed om moordlustige indianen, Hell's Angels met dynamiet en FBI-mensen vol doortraptheid van zijn lijf te houden. De band met het zoontje van Bobby Z., die net als veel andere mensen zijn vader nauwelijks of niet heeft gekend, geeft al het schieten en rennen een vrolijk sentimenteel kantje.
Winslow heeft een uitgekiend apenspel bedacht, waarbij telkens toch weer een sprong de held tijdelijk redding weet te brengen. Hij voert het tempo ook nog op door het opgefokte stijltje waartoe het gebruik van de onvoltooid tegenwoordige tijd snel leidt. Op die manier heb je misschien wel de aardigste schelmenroman van het jaar in handen.
Theo Capel
Rommelige Levin
 Bijna altijd is 'het boek' beter dan 'de film'. Er zijn uitzonderingen. Roman Polanski's verfilming van Rosemary's Baby van Ira Levin bijvoorbeeld. Het boek was goed, de film beter, met een legendarische rol van Mia Farrow als Rosemary Woodhouse. Levin verzon zijn verhaal tijdens het bezoek van de paus aan New York. De duivel kreeg van de schrijver (die als jongeman in 1953 naam maakte met het nog steeds prachtige A Kiss Before Dying) ook een Zoon. Rosemary mocht moeder zijn.
Dertig jaar later is er nu plotseling een vervolg, met een voor de hand liggende titel: Rosemary's Zoon (Bruna;  25,-). Waarom Levin zo nodig een vervolg moest schrijven, is een raadsel. Zijn nieuwste boek is zeer teleurstellend en haalt het niet bij het eerste deel.
Rosemary ontwaakt na een coma van 27 jaar op 9 november 1999 in een verpleegtehuis. Ze is een oude vrouw geworden, haar zoon Andy Steven Castevet blijkt een soort Messias, de leider van de sekte Kinderen van God. Hij predikt boodschappen van Licht en Vrede. Hij neemt zijn moeder liefdevol op in zijn gezelschap van 'apostelen'.
Rosemary bemerkt al snel dat Andy ook nog duistere kantjes kent - wat wil je, zijn vader is de duivel. Dit gegeven is echter niet lekker uitgewerkt. De verhaallijn van het vervolg is rommelig, kan nauwelijks boeien en is zelden spannend. Er is sprake van hekserij, van hoorntjes die plotseling uit hoofden groeien, en van rituele moord. Ondertussen komt het jaar 2000 (met alle apocalyptische voorspellingen) met rasse schreden naderbij.
Het ¡s al geen goed boek, en dan gebeurt er op de laatste pagina's iets dat de lezer nog eens geweldig frustreert, en waarmee de filmmakers van Hollywood grote moeite zullen hebben. De finale is n groot clich, dat technische hoofdbrekens in de studio's gaat opleveren. Het originele Rosemary's Baby staat meteen ook op losse schroeven. Deel 2 van de film komt er ongetwijfeld; er wordt al druk onderhandeld met Mia Farrow voor de rol van de oudere Rosemary. Voor de regisseur (Polanski?) is het ditmaal geen al te grote opgave met zijn film het boek te overtreffen.
Rolf Bos
Engels:
- Ex-tenniskampioene Martina Navratilova en Liz Nickles voeren voor de derde keer amateurdetective Jordan Myles op, wier werkterrein de tenniswereld is. In Killer Instinct kruist haar pad dat van de 'sensationele' Nederlands-Indonesische speelster Jasmine Li (Villard, import Nilsson & Lamm;  55,45).
Nederlands:
- Met Sporen van angst maakte de Rotterdammer Gerhard Hormann vorig jaar een goed debuut. Voor De plaag zet hij zich in het spoor van Stephen King. Een horror-thriller dus. Een besmettelijke blindheid treft de bevolking van Twente; de (gezochte) oplossing ligt bij een Surinaamse medicijnman in de Bijlmer (Luitingh-Sijthoff;  29,90).
Vertaald:
- Poema Pockets breidt uit met Linda Davies: De bank (Nest of Vipers), Jonathan Kellerman: Het scherp van de snede (Over the Edge), Brian Moore: Stille leugens (Lies of Silence) en John le Carr: Vrij spel (Our Game) (Luitingh-Sijthoff;  15,- per deel).

