	Malt maakt Huitema's benen snel in eindsprint Thialf-marathon
Lammert Huitema heeft dankzij een beheerste viering van de jaarwisseling het nieuwe marathonjaar flitsend ingezet. De leesmappenbezorger nam alleen maar enkele glaasjes malt tot zich en had misschien wel daardoor de sterkste en snelste benen tijdens de eindsprint van de elfde marathon om de KNSB Cup, gisteren in Thialf.
De wedstrijd over honderd ronden was allerminst sprankelend. Het peloton was niet op sterkte. De beide Nederlands kampioenen Peter Baars (kunstijs) en Bert Verduin (natuurijs) lieten verstek gaan. Ook Henk Angenent, Yep Kramer, Peter de Vries, Henri Ruitenberg (voedselvergiftiging) en Edward Hagen (voedselvergiftiging) schitterden in Heerenveen door afwezigheid.
Het nieuws dat de rayonhoofden van De Vereniging De Friesche Elf Steden in Leeuwarden bijeen zouden komen, had geen verlammende werking op het peloton. 'Maakt geen indruk op me', zei Ruud Borst, de nummer twee van het NK op natuurijs. 'Vorig jaar hebben de rayonhoofden ook wel twintig keer vergaderd. Toen kwam er ook niets uit.'
Ook Huitema reageerde koel op het nieuws uit Leeuwarden. ',Ik weet niet wat me te wachten staat. Een Elfstedentocht heb ik nog niet in Friesland gereden. Zenuwachtig word ik er niet van.'
Mocht de Elfstedentocht komende zaterdag al op de kalender worden gezet, dan vreest Huitema het ergste. 'Ik ben er nog lang niet klaar voor. Ik heb nog te weinig kilometers op natuurijs gereden. Ik heb tussen kerst en de jaarwisseling steeds gewerkt. Tijdens de kerstdagen mocht ik niet trainen van mijn vrouw. Als ik toen het natuurijs was opgestapt, had ik ruzie met haar gekregen. Ik zou het mooier vinden als we deze week eerst een drietal klassiekers af kunnen werken. Ja, en dan kan de Elfstedentocht wel op dinsdag uitgeschreven worden.'
Huitema boekte in Heerenveen zijn vierde seizoenzege op kunstijs, waarvan drie in de KNSB-competitie. Nadat zijn ploeggenoot Borst enkele keren de aanval koos, liep het toch op een massasprint uit. Van het sterk uitgedunde pelotonnetje bleef in de laatste bocht weinig meer over. Ard Alderts kwam bij het uitkomen van de bocht ten val. Acht rijders, onder wie Borst en Sikma, werden meegesleurd. Huitema ontsprong de dans en snelde zich als eerste naar de eindstreep.
Yep Kramer moest verstek laten gaan. Hij raakte maandag tijdens het NK in Ankeveen geblesseerd bij een val. Kramer meldde zich woensdag in het ziekenhuis, waar r√∂ntgenfoto's twee gekneusde ribben aan het licht brachten. Hij wil overigens wel van start gaan in de Elfstedentocht.

