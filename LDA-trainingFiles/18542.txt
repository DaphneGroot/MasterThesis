Côte d'Azur.
De Côte d'Azur (of Azurenkust) is de Franse en Monegaskische kust aan de Middellandse Zee en een traditioneel vakantiegebied. De Côte d'Azur wordt ook wel abusievelijk "Franse Rivièra" genoemd; de eigenlijke Franse Rivièra beslaat alleen het oostelijke deel van de Côte d'Azur, de kust van het oude graafschap Nice, van de monding van de rivier de Var tot en met Menton.
De term 'Côte d'Azur' werd bedacht door Stéphen Liégeard (1830-1925), als Frans alternatief voor het door Italianen en Engelse toeristen gebruikte Italiaanse "Riviera". Liégeard duidde er de Middellandse Zeekust van Marseille tot Genua mee aan.
Later werd er een kleiner stuk kust mee bedoeld, in het westen soms beginnend bij Marseille maar vaker bij Cap Camarat (bij Saint-Tropez) of pas bij Théoule-sur-Mer doorlopend tot aan de Italiaanse grens. Het gebied staat bekend als een van de duurste en meest luxueuze plekken van de wereld; vele beroemdheden en rijken hebben een huis aan de Côte d'Azur.
