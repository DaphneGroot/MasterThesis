	In ijs vervatte misdaad
	HOEVEEL INHOUD kan een kort verhaal verdragen? De verhalenbundel Gods eigen kleinzoon van Tomas Lieske bevat vijf verhalen, waarvan het kortste dertig, het langste vijftig pagina's beslaat. Alle verhalen spelen zich af in Spanje, op verschillende momenten in de geschiedenis van de laatste twee, drie eeuwen. Van de lezer wordt grote wendbaarheid vereist: elk verhaal werpt hem in een vreemde cultuur, in een maatschappij met eigen, ondoorgrondelijke mores, waarin de hoofdpersonen die Lieske opvoert, ook nog eens buitenbeentjes zijn.
Dat is te veel gevraagd. Ook in zijn vorig jaar verschenen roman Nachtkwartier, genomineerd voor de Libris-prijs, haalde Lieske nogal wat overhoop. Die roman, over een Turks-Nederlandse man die op zoek ging naar zijn roots, had een van exotische details en groots drama overbloezende inhoud die nauwelijks door het kader van de roman in bedwang werd gehouden. Niettemin was Nachtkwartier met enige moeite nog wel te lezen als het portret van een persoon, maar in deze bundel ontbreekt het verbindend element, of het moet de stelling zijn dat de wreedheid regeert, altijd en overal.
Nauwelijks hebben we, in het titelverhaal, in de gaten wat er aan de hand is met de zwakzinnige jongen en zijn moederlijke minnares, of het is al voorbij. Ana en Adoain zijn dan al gruwelijk te grazen genomen door hysterische dorpbewoners die gretig de schuld van de moord op een keizerlijke soldaat op hen laadden.
Het is een sfeervol verhaal. Wie het wil verfilmen, krijgt alle benodigde details erbij geleverd: 'Een neergesmeten kluwen vuile kleren om een bloedend lichaam. Adoain schoot de begroeiing in. Hij boog wat takken opzij en toen hij een tijd loerde, zag hij de lijfwacht van de keizer een kleine beweging maken met zijn arm. Op de plaats van de wonden plakten de huid, de rafels van de kleren en de kruimige aarde aaneen tot dikke koeken.'
Maar de sfeervolle film die met zulk materiaal wordt gedraaid, zal zich beperken tot enkele scnes. Er is hier een wanverhouding tussen stijl, gebeurtenissen en verhaallengte, waardoor 'Gods eigen kleinzoon' een manioFROFo*eristische indruk maakt.
Dat geldt ook voor 'Het vliegen van de varanen' en 'Horna, dat is de prikkelbare'. Een dag na lezing is het al moeilijk je te herinneren waarnaar deze intrigerende titels verwijzen: de eerste naar de ondergang van een inspecteur die door het Franse gezag is belast met de taak de opstandelingen eronder te houden; de tweede naar het verhaal van een meisje dat Gods stem meent te horen en als zonderlinge zwerfster eindigt op een vuilnisbelt. Het laatste verhaal, 'Het lekkende genot', past het best in de toegemeten lengte. Een Nederlandse puber gaat met zijn Spaanse pleegvader op bezoek bij familie op het Spaanse platteland. Daar logeert ook Madrileense Eva, een brutaal, wulps meisje, op wie de jongen verliefd wordt. Het verhaal speelt waarschijnlijk in de jaren vijftig en is een mooie beschrijving van een passie die te groot is voor de kinderen die zij in vlam zet. De volwassen verteller besluit Eva niet ouder dan vijftien te laten worden: 'Ik zou in elk geval niet kunnen verdragen haar in handen te weten van een middelmatige Spanjaard, haar als middelbare vrouw uit het raam te zien hangen.'
Het best gelukte verhaal is 'Onze sprakeloze volwassenheid', het langste van de vijf. Het speelt ten tijde van de Spaanse Burgeroorlog. Een intrigerend onderwerp, alweer: een jongen wordt door zijn werkgever op pad gestuurd om in Amerika natuurijs te kopen voor gebruik in koelkelders.
Tijdens de barre boottocht langs de noordpool en de moeizame onderhandelingen over zijn snel smeltende koopwaar wordt de jongen volwassen. Eigenlijk is hij op de vlucht voor zijn eigen, in ijs vastgeklonken misdaad: ooit verborg hij een meisje dat door de anarchisten aan zijn zorgen was toevertrouwd, in een vrieskelder.
Toen hij haar kwam bevrijden, was ze al ingevroren. Het visioen van het gruwelijk geconserveerde meisje, het geheim dat toch uitkomt, laat Lieske een paar maal op een huiveringwekkende manier in het verhaal opdoemen.
Aleid Truijens
Tomas Lieske: Gods eigen kleinzoon.
Querido; 192 pagina's;  35,-.
ISBN 90 214 7358 5.

Foto
	Tomas Lieske FREEK VAN ARKEL

