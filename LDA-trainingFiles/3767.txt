	Het Albanese klaaglied is treurigste ter wereld
	MUZIEK
Ensemble Tirana, koorzang uit Albani. Tropeninstituut, Amsterdam, 23/10.
In de bergen van zuid-Albani zingen boeren en boerinnen delicate meerstemmige liederen in diverse varianten. Statige melodien boven een vaste grondtoon en het zingen in parallelle intervallen herinneren aan het ontstaan van de Europese polyfonie in de Middeleeuwen. Maar vooral met schrijnende dissonanten of verrassende glijtonen trekken de Albanirs de aandacht. En hun klaagliederen zijn de treurigste ter wereld.
De zangeres en vijf zangers van Ensemble Tirana zijn geen dorpelingen, maar leden van staatsensembles en opera's. Om het volkse karakter van de muziek die zijn kwamen zingen te onderstrepen, hadden zij zich in kleurige folkloristische kostuums gestoken. In hun kakelfrisse hesjes en vestjes schoven ze bedachtzaam over het podium, het applaus namen zij in ontvangst met brede gebaren.
De vocalisten klonken zoals zij zich presenteerden en zongen de eenvoudige volksmelodien met deftige, geschoolde stemmen. In een langzaam lied over een binnenvallende vijand zette mezzo-sopraan Irini Qirjako de weinige tonen (Albanese melodien zijn vaak vijftonig) aan met veel dramatiek, boven grote sprongen in de begeleiding. De inzet van een eenstemmig wiegeliedje durfde zij niet aan zonder de afstemming op een stemvork, ze zong het vervolgens als een aria. Maar haar klaagzang voor een gesneuvelde soldaat, in lange tonen langs dalende lijnen boven een sonore bourdon, klonk hartverscheurend.
In sommige liederen versprongen de bourdontonen nu en dan, met als resultaat het schuchtere begin van een melodische baslijn. In andere liedjes bromden bassen en tenoren onbekommerd tegen elkaar in, waarbij frivole tertsen, brutale kwarten en knerpende septimen om de voorrang streden. De namaakboeren en -boerin klonken allemaal loepzuiver. Maar door de bestudeerde aanpak was de bijbehorende passie ver te zoeken.
Peter van Amstel

