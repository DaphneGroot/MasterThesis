	Meeste minima schamen zich of zien op tegen bureaucratische rompslomp    De koudetoeslag slaat nauwelijks aan
	Van onze verslaggeefster
Margreet Vermeulen
 AMSTERDAM
Sinds de winter van 1995/1996, de op zes na koudste van de eeuw, kennen veel gemeenten een koudetoeslag. Maar de meeste minima hebben die 'rilsnip' (nog) niet aangevraagd, laat staan gekregen. 'Mensen zien ontzettend op tegen de bureaucratie', meent J. Bakkes van de sociale dienst in Rotterdam. Maar dat hoeft vanaf dit jaar in veel gemeenten niet meer.
Bijna alle koudetoeslagen over de winter van 95/96 worden uit de pot bijzondere bijstand betaald. Dat is een beruchte voorziening, 'want je moet écht met je billen bloot bij de beoordeling of de aanvraag terecht is', legt de woordvoerder van de sociale dienst in Maastricht uit. 'Bij ons heeft dan ook slechts een enkeling over '95/'96 een koudetoeslag aangevraagd.'
'Mensen schamen zich', meent Bakkes van de dienst in Rotterdam. In die stad hebben zevenduizend van de 120 duizend huishoudens op bijstandsniveau een 'rilsnip' aangevraagd. Ook in andere plaatsen loopt het aantal aanvragen sterk achter bij de prognoses. In Utrecht bijvoorbeeld kregen zeventienduizend mensen een aanvraagformulier thuisgestuurd. Nog geen vijfduizend mensen (30 procent) stuurden het ingevuld terug.
Dat kan dit jaar heel anders worden. Minister Melkert van Sociale Zaken geeft gemeenten wettelijk de ruimte om groepen minima aan te wijzen die recht hebben op zo'n koudetoeslag. Dat maakt een snelle en schriftelijke afhandeling van de aanvragen mogelijk.
Dat is niet alleen prettig voor de cliënt, maar ook voor de sociale dienst. In Dokkum bijvoorbeeld kost het tweehonderd gulden om een koudetoeslag uit te keren van honderd gulden. 'Indianenverhalen', brommen woordvoerders van de sociale diensten in de grote steden, waar het pakweg 25 gulden kost om een toeslag van honderd gulden uit te keren. Maar directeur P. Lemmen van de Divosa, het overkoepelende orgaan van de sociale diensten, kan zich wel iets bij die tweehonderd gulden voorstellen. 'Als het om een kleine gemeente gaat waar ook nog eens iedere aanvrager persoonlijk wordt gehoord. . .'
Net als vorig jaar bepalen de gemeentebesturen zelf of ze 'rilsnippen' uitkeren, en zo ja, voor welke groepen en voor welk bedrag. De besluitvorming daarover komt nog maar mondjesmaat op gang. 'Het vriest per slot van rekening nog maar net', vindt men in Maastricht. De Gasunie draait weliswaar 30 procent meer omzet dan normaal, maar het is nog te vroeg om de balans op te maken. Als de winter een zacht staartje krijgt, kan dat het hoge energieverbruik van deze vorstperiode weer compenseren.
De gemeentelijke vrijheid om naar eigen goeddunken koudetoeslagen uit te delen, maakt het wel onoverzichtelijk. Niemand weet hoeveel gemeenten dat doen. De verenigde directeuren van de sociale diensten niet, de Vereniging van Nederlandse Gemeenten niet en het ministerie van Sociale Zaken niet.
'Het zijn er veel', schat Lemmen van Divosa. 'De meeste grote steden. Maar hoeveel? Geen idee. Maar de werkelijkheid is altijd gecompliceerder dan je in statistieken kunt vatten. Uit statistieken kan blijken dat 90 procent van de gemeenten koudetoeslagen uitkeert. Wat zegt dat dan? Het gros van de minima woont wellicht in de 10 procent van de gemeenten die niet meedoen.'
Rotterdam betwijfelt of men voor de winter van '96/'97 weer 'rilsnippen' gaat uitkeren. 'We hebben nogal wat nieuwe regelingen ingevoerd voor minima. Zo kan iedereen die drie jaar van een bijstandsuitkering leeft, elfhonderd gulden bijzondere bijstand krijgen om dure huishoudelijke apparaten te vervangen, zoals een wasmachine of koelkast. Dat soort dingen kosten ook geld. Ik verwacht dat we daarom wat betreft de rilsnip pas op de plaats maken', aldus J. Bakkes.
Enschede piekert er niet over een generale koudetoeslag in te voeren, vertelt wethouder J. Goudt van sociale zaken. 'Als we al onze minima honderd gulden geven, zijn we twee miljoen kwijt. Dat hebben we niet. Daarvoor hebben we gewoon te veel minima. Kijk die koopkrachtlijstjes naar gemeente er maar op na. Wij bungelen altijd onderaan. Bel maar eens een rijke gemeente, zoals Bloemendaal. Die zijn vast heel royaal.' De sociale dienst in Bloemendaal: 'Ja, we zijn druk bezig met zo'n regeling. Maar hoe hoog die wordt, dat weet ik niet.'

