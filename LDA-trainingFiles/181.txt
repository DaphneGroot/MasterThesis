	Geleerden niet eenduidig over kroongetuige
	Van onze verslaggever
AMSTERDAM
Rechtsgeleerden verschillen van mening over de toelaatbaarheid van kroongetuigen in Nederland, zo bleek dinsdag in de rechtszaak tegen Johan V., alias de Hakkelaar. De Amsterdamse rechtbank ondervroeg drie wetenschappers over wat zij noemt 'een fenomeen dat zich in deze omvang en vorm nog niet heeft voorgedaan in Nederland'.

Hoogleraar P. Tak van de Katholieke Universiteit Nijmegen betoogde dat alleen Nederland en de Scandinavische landen in Europa nog geen kroongetuigenregeling 'in enige vorm' hebben. Tak, oud-officier van justitie en getuige-deskundige op verzoek van het Openbaar Ministerie (OM), bleek voorstander van een wettelijke regeling van het gebruik van kroongetuigen.
Criminelen die in ruil voor bijvoorbeeld strafvermindering een belastende verklaring afleggen over personen uit hetzelfde criminele circuit, zijn volgens hem bijna per definitie betrouwbare getuigen. 'Ze hebben nogal wat te verliezen als ze vals verklaren. Dan vervalt de bescherming van justitie, maar blijven ze ten opzichte van hun criminele organisatie toch een verrader.'
De Leidse hoogleraar A. 't Hart, getuige op verzoek van de verdediging, noemde de inzet van kroongetuigen daarentegen 'een grof middel met veel risico's'. Ook 't Hart is oud-officier van justitie, maar hij zou in geen enkele strafzaak kroongetuigen hebben ingezet. Zo'n getuigenis kan wel betrouwbaar zijn, meent hij, maar er bestaat 'een groot gevaar voor uitglijders. Het is niet moeilijk een zaak aan te dikken of af te zwakken.'
In Italië is volgens 't Hart tussen het Openbaar Ministerie en kroongetuigen een 'relatie van wederzijdse manipulatie en bedrog' ontstaan. Na een jarenlang en 'heftig' publiek debat over kroongetuigen zou een 'grote afhankelijkheid' van politie en justitie van spijtoptanten zijn ontstaan. Ook in Nederland dreigt dat gevaar, zei de hoogleraar, omdat 'de kwaliteit van de recherche is achtergebleven en daarmee de verleiding groot is sneller te grijpen naar de zwaarste middelen.'
De beslissing de kroongetuige in te voeren hoort volgens 't Hart niet thuis bij de rechter, ook niet in de zaak van de Hakkelaar. Het is het 'exclusieve recht' van de wetgever om 'democratisch gelegitimeerd' een nauwkeurige regeling op te stellen. De hoogleraar raadt dat de volksvertegenwoordiging af. Kroongetuigen zijn volgens de jurist een 'ondergraving van de geloofwaardigheid van de strafrechtspleging en het rechtsgevoel van de burgers.'
Universitair docent mr. E. Manunzo van de Vrije Universiteit, getuige op verzoek van het OM, gaf een ander beeld van de situatie in Italië. De ervaringen zijn daar volgens haar 'zeer positief' als het gaat om kroongetuigen. Die bewijzen hun diensten vooral als het gaat om inzicht in de structuur van criminele organisaties. Evenals Tak is Manunzo onder de indruk van de waarheidsliefde van kroongetuigen. 'Want zonder bescherming van de staat zijn zij ter dood veroordeeld.'
De vragen van rechtbank en het OM aan de wetenschappers spitsten zich toe op wie van hen de bevoegdheid heeft een overeenkomst met een kroongetuige te sluiten. In het geval van de Hakkelaar sloot het OM contracten af met bendelid Ad Karman en hasj-makelaar Fouad Abbas. Daarbij werd door het OM aan Karman beloofd een eventuele gevangenisstraf niet ten uitvoer te leggen. Abbas, die bemiddelde tussen de Hakkelaar en Pakistaanse drugsbazen over de levering van vele tienduizenden kilo's hasj, kwam er af met een boete van 1,8 miljoen gulden.
Officier van justitie Witteveen vroeg zich af hoe kroongetuigen over de streep kunnen worden getrokken als niet voorafgaand aan het proces de garantie op strafvermindering kan worden gegeven. In veel Europese landen gebeurt dat pas door de rechter.
De rechtbank had, aldus voorzitter F. Lauwaars, de behoefte de getuige-deskundigen 'het hemd van het lijf te vragen'. Nu de Tweede Kamer zich in het spoor van de parlementaire enquête opsporingsmethoden tegen het gebruik van kroongetuigen heeft uitgesproken, er volgens Lauwaars geen juridisch kader meer.

