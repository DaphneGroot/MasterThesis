UNICEF.
Het Kinderfonds van de Verenigde Naties (UNICEF,"United Nations Children's Fund"; tot 1953: "United Nations International Children's Emergency Fund") is een organisatie binnen de Verenigde Naties die zich inzet voor het welzijn van kinderen, onder andere via het Verdrag inzake de rechten van het kind.
Over UNICEF.
UNICEF is de kinderrechtenorganisatie van de Verenigde Naties. Als onderdeel van de VN ziet zij erop toe dat het internationale Verdrag voor de Rechten van het Kind overal ter wereld wordt nageleefd. UNICEF komt op voor de rechten van alle kinderen en heeft een opdracht: ervoor zorgen dat elk land de rechten van kinderen respecteert en naleeft.
Het United Nations International Children’s Emergency Fund (UNICEF) is op 11 december 1946 opgericht door de Algemene Vergadering van de Verenigde Naties in New York om na de Tweede Wereldoorlog voedselpakketten en gezondheidszorg te bieden aan kinderen in de getroffen landen. Vanaf 1953 is UNICEF een blijvend onderdeel van de VN-structuur.
UNICEF helpt, samen met partnerorganisaties, wereldwijd kinderen in situaties van armoede, ziekte, geweld en discriminatie. Volgens de organisatie gaan miljoenen kinderen dankzij haar en haar partnerorganisaties naar school en worden 'talloze' kinderen ingeënt tegen dodelijke ziektes als mazelen en krijgen zij goede voeding. UNICEF werkt aan het terugdringen van de aidsepidemie en helpt kinderen die er het slachtoffer van zijn geworden.
De organisatie is bij rampen en oorlogen vaak snel ter plaatse en probeert ervoor te zorgen dat kinderen en hun families kunnen overleven. Ook beoogt UNICEF alleenstaande kinderen tegen geweld, misbruik en uitbuiting te beschermen.
Organisatie.
Het hoofdkantoor van UNICEF Internationaal is gevestigd in New York. In zo’n 158 landen zijn de zogeheten UNICEF veldkantoren gevestigd. Vanuit deze vestigingen worden de hulpprogramma’s gecoördineerd en uitgevoerd. Om de veldkantoren en hulpprogramma’s te financieren werven 34 Nationale UNICEF Comités fondsen. Alle ruim 193 vestigingen rapporteren (in)direct aan het hoofdkantoor in New York.
Sinds 1 mei 2010 is Anthony Lake de directeur van UNICEF Internationaal. Lake was daarvoor adviseur van de voormalige Amerikaanse president Barack Obama.
UNICEF Nederland is één van de 34 Nationale UNICEF-comités. De comités werven fondsen voor het werk van UNICEF Internationaal en geven daar voorlichting over. Daarnaast pleit het voor naleving van kinderrechten in het Nederlandse binnen- en buitenlandbeleid.
De directeur van UNICEF Nederland is Suzanne Laszlo. Zij volgde Jan Bouke Wijbrandi op, die in 2016 vertrok na een dienstverband van 8 jaar.
UNICEF Nederland wordt in haar werk gesteund door ca. 2300 vrijwilligers. De vrijwilligers geven gastlessen op scholen, benaderen bedrijven voor samenwerking of organiseren evenementen.
UNICEF heeft ca. 352.000 vaste leden. Verder worden inkomsten verworven via eenmalige donaties, samenwerkingsverbanden met het bedrijfsleven en donaties van organisaties als de Nationale Postcode Loterij.
Ook België heeft een nationaal comité,een stichting met Yves Willemot als directeur. Een tiental lokale comités organiseert uiteenlopende acties en op landelijk niveau worden vooral fondsen geïnd via schenkingen van individuen, overheden en ondernemingen, "peterschappen" of pledges (doorlopende opdrachten voor maandelijkse betalingen) en testamenten. Als vrijwillig ambassadeur treden Tom Waes, Tatiana Silva, Helmut Lotti en Axelle Red op. Unicef België is een lidorganisatie van de kinderrechtencoalitie Vlaanderen en vaak aanwezig in het onderwijs met kinderrechteneducatie en informatie over de toestand van kinderen in de wereld. Via het programma "What do you think" worden geregeld kinderen ondervraagd over hun ervaringen, standpunten, problemen en behoeften. In 2011 werd prinses (nu koningin) Mathilde erevoorzitter, zonder inhoudelijke bevoegdheid.
Speerpunten.
"1 School in a box"-kit van UNICEF bevat basis schoolmateriaal voor 1 leraar en 80 leerlingen.
Campagnes.
UNICEF Nederland voert meerdere malen per jaar actie voor groepen kinderen die volgens de organisatie extra aandacht nodig hebben. Het kan gaan om kinderen in conflictzones, kinderen die geen zuiver water hebben of kinderen die lijden onder de gevolgen van hiv en aids. In 2016 startte UNICEF met de landelijke actie Eén voor Kinderen, waarbij geld werd opgehaald samen met andere kinderorganisaties, om zoveel mogelijk kinderen te helpen.
Ambassadeurs.
UNICEF-ambassadeurs zijn beroemdheden die hun bekendheid inzetten om het werk van UNICEF onder de aandacht te brengen.
