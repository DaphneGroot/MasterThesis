	Zwierige liedjes van pianist Petrucciani
	Michel Petrucciani: Both Worlds. Dreyfus Jazz FDM 36590-8.
Pianist Michel Petrucciani heeft zijn bloemrijke spel, dat lijkt op dat van een vrolijker Bill Evans, wel vaker ingepast in een popachtig geluid. Op zijn laatste cd doet hij dat weer, door de ritmen in handen te geven van Steve Gadd op drums en Anthony Jackson op basgitaar, die een nadrukkelijke backbeat neerzetten. Een andere keuze die hij maakte is opmerkelijker: hij vroeg ventieltrombonist Bob Brookmeyer om zijn composities te arrangeren. Daardoor zweven er sierlijke melodien boven de stevige rock- en funkachtige swing; daardoor klinkt het sextet vol en warm, als een veel groter orkest.
De negen Petrucciani-stukken zijn echte liedjes, geen opstapjes voor improvisatie. Solo's worden ingebed in uitgekiende tegenmelodien en accentuerende stoten van de arrangementen. Die beperking werkt heilzaam op de pianist, die anders wel eens de neiging heeft op hol te slaan, en op de nogal alledaagse Italiaanse blazers.
Martial Solal: Just Friends. Dreyfus Jazz FDM 36592-2.
Nog een Franse pianist, maar bij Solal is de Europese afkomst beter te horen. Hoewel hij veel standards uitvoert, met een Amerikaanse ritmesectie, wekken zijn zwierige solo's vaak de indruk dat Chopin of Liszt zitten te improviseren, nadat ze Art Tatum aan het werk hebben gezien.
De veelal overbekende stukken worden door Solal ingrijpend verbouwd. Summertime, waar hij een hekel aan zegt te hebben, krijgt een nieuwe set akkoorden, die hem kennelijk meer boeien. Intellectuele spelletjes spelen een even grote rol als de lyriek, wat ook blijkt uit de vinnige, precieze aanslag.
Mede dank zij de zangerige bassist Gary Peacock en de met de brushes over het drumstel dansende Paul Motian, klinkt de muziek toch zeker niet koel, eerder aangenaam fris.
Hank Jones: Favors. Verve 537 316-2.
Veteraan Hank Jones heeft weer een heel ander geluid: een licht maar nooit aarzelend toucher, een gelijkmatige dynamiek en een lieflijke, ronde toon. Aandachtige beluistering onthult echter de diepgang van zijn frasen, en van zijn bescheiden maar veelzeggende variaties op de akkoorden en de melodie.
Deze cd is live opgenomen in het conservatorium van Osaka, waar Jones een workshop gaf. Zijn trio wordt op vijf stukken aangevuld met blazerssecties, gerecruteerd uit studenten en staf. De arrangementen zijn hoorbaar genspireerd door wijlen Thad Jones, de broer van Hank, van wie ook het vertederende A Child Is Born wordt uitgevoerd. Toch weet orkestleider Tanaka er wat eigenzinnige effecten in te verwerken. Behaaglijke en vertrouwde muziek dus, maar met subtiele nuances die het genot versterken. Net als het spel van Hank Jones.
Kenny Barron: Things Unseen. Gitanes/ Verve 537 315-2.
Wie van plezierige jazz houdt, niet beheerst door experimenteerdrang maar ook niet uit een stoffige museumvitrine opgediept, en nog geld heeft voor n cd, zou de laatste van Kenny Barron eens moeten beluisteren. De pianist, al ruim 35 jaar zeer in trek als begeleider, bouwt de laatste jaren aan een indrukwekkend oeuvre onder eigen naam, en Things Unseen zou wel eens het voorlopige hoogtepunt kunnen zijn.
Barron is een aanstekelijke pianist die de meest complexe bopschema's aankan zonder zijn funky gevoel voor timing en zijn bluesfrasering te verliezen. Kleine toefjes abstractie verlevendigen zijn lijnen. Hij heeft naar Monk geluisterd, zijn Tongue In Cheek is een geestige variant op diens Let's Call This, en hij heeft veel opgestoken van de vrijheden binnen de groove die Miles Davis zich permitteerde met Wayne Shorter en Herbie Hancock, getuige het sinistere, trance-verwekkende Marie Laveau, dat aan Nefertiti doet denken.
Alle nummers zijn van Barron zelf, en ze hebben elk een onweerstaanbaar eigen ritme en karakter. Funk uit New Orleans, Caribische paradeswing, smeulende medium-tempo blues, allemaal even raak, ook omdat de meesterlijke Victor Lewis achter het slagwerk zit. Barrons kwintet, met de originele Eddie Henderson op trompet en de eigentijdse visie op de oer-tenoren van John Stubblefield, ontvangt ook gasten als gitarist John Scofield en violiste Naoko Terai.
Frank van Herk

Foto
	Michel Petrucciani; Kenny Barron

